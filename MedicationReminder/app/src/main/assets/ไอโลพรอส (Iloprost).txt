ไอโลพรอส (Iloprost)
 ///// บทนำ ///// 
ยาไอโลพรอส(Iloprost) เป็นยาในกลุ่มโพรสตาไซคลิน อะนาล็อกซ์ (Prostacyclin analogues) ถูกพัฒนาขึ้นโดยบริษัทยาที่มีชื่อว่า Schering AG  ทางคลินิกนำยานี้มาใช้รักษาอาการโรคดังต่อไปนี้ คือ ลดความดันโลหิตในปอดสูง (Pulmonary arterial hypertension),  อาการหลอดเลือดนิ้วมือตีบ(Raynaud's phenomenon), และหลอดเลือดอักเสบชนิดที่เรียกว่า Buerger’s disease   รูปแบบยาแผนปัจจุบันของยานี้ เป็นประเภทยาสูดพ่นเข้าทางลมหายใจ(Inhalation)และยาฉีด  กรณีใช้ยาไอโลพรอสชนิดสูดพ่นเพื่อบรรเทาภาวะความดันโลหิตในปอดสูงจะต้องสูดพ่นยา6 – 9 ครั้ง/วัน ด้วยยาไอโลพรอสเป็นยาที่มีระยะเวลาการออกฤทธิ์ในร่างกายประมาณ 30 – 60 นาทีต่อการสูดพ่น 1 ครั้ง และต้องเว้นระยะห่าง 2 ชั่วโมงขึ้นไปเป็นอย่างต่ำ กรณีใช้ยาชนิดฉีด จะต้องทำหัตถการ/ให้ยานี้ในสถานพยาบาล โดยหยดเข้าหลอดเลือดดำเป็นเวลา 6 ชั่วโมง/วัน และมีระยะเวลาการใช้ยานี้อยู่หลายวันหรือเป็นสัปดาห์ขึ้นไป 
หลังจากได้รับยานี้ ผู้ป่วยบางรายอาจพบอาการวิงเวียนหรือเกิดภาวะความดันโลหิตต่ำ หรือเป็นลม  หากพบอาการดังกล่าว ควรต้องรีบกลับมาปรึกษาแพทย์/มาโรงพยาบาล เพื่อแพทย์พิจารณาปรับการใช้ยาให้เหมาะสม 
ข้อจำกัดการใช้ยาไอโลพรอสบางประการที่ผู้บริโภค/ผู้ป่วยควรทราบมีดังนี้ เช่น 
 
- ห้ามใช้กับผู้ที่ป่วยด้วยโรคที่เกี่ยวกับการทำงานของปอด เช่น โรคปอดเรื้อรังชนิดChronic respiratory acidosis 
- ห้ามใช้กับผู้ป่วยด้วยโรคแผลในกระเพาะอาหาร   ผู้ที่มีเลือดออกในสมอง/เลือดออกในกะโหลกศีรษะ   ผู้ป่วยด้วยกล้ามเนื้อหัวใจขาดเลือด    หัวใจล้มเหลว  หัวใจเต้นผิดจังหวะ 
- สตรีตั้งครรภ์  สตรีที่อยู่ในภาวะให้นมบุตร และเด็กที่อายุต่ำกว่า 18 ปี จัดเป็นกลุ่มเสี่ยงที่จะเกิดผลข้างเคียงสูงจากการใช้ยาไอโลพรอส 
นอกจากนั้น มีบางโรคที่ต้องเพิ่มความระมัดระวังเป็นอย่างมากเมื่อจะใช้ยาไอโลพรอส เช่น โรคตับ   โรคไต  โรคความดันโลหิตต่ำ  หรือผู้ที่มีปัญหาเรื่องการแข็งตัวของเลือด  จึงถือเป็นข้อพึงปฏิบัติที่ผู้ป่วยต้องแจ้งให้ แพทย์ พยาบาล เภสัชกร ทราบเสมอว่ามีโรคประจำตัวอะไรบ้าง 
อนึ่ง ก่อนการใช้ยาไอโลพรอสชนิดสูดพ่น ควรต้องเรียนรู้วิธีการใช้ยานี้อย่างถูกต้องเสียก่อนจากแพทย์ พยาบาล หรือเภสัชกร   ทั่วไป แพทย์ พยาบาลหรือเภสัชกรจะเป็นผู้แนะนำวิธีการใช้ยานี้ได้เป็นอย่างดี  ร่วมกับการเรียนรู้จากขั้นตอนปฏิบัติในเอกสารกำกับยา 
ยาไอโลพรอสชนิดสูดพ่น เป็นยาที่ต้องสูดพ่นจนเข้าถึงปอด  ห้ามมิให้ยา  เข้าตา หรือสัมผัสกับผิวหนัง รวมถึงห้ามกลืนยานี้ 
ยาไอโลพรอสถูกจัดอยู่ในหมวดยาอันตราย การใช้ยานี้จะต้องเป็นไปตามคำสั่งแพทย์เท่านั้น  และหากผู้ป่วยต้องการทราบข้อมูลการใช้ยาไอโลพรอสเพิ่มเติม สามารถสอบถามได้จากแพทย์ หรือจากเภสัชกรโดยทั่วไป 
 ///// ไอโลพรอสมีสรรพคุณ(คุณสมบัติ)อย่างไร? ///// 
ยาไอโลพรอสมีสรรพคุณ/ข้อบ่งใช้ เช่น 
- ลดความดันโลหิตสูงภายในปอด 
- บำบัดอาการป่วยด้วยภาวะ Raynaud's phenomenon และ Buerger’s disease 
 
 ///// ไอโลพรอสมีกลไกการออกฤทธิ์อย่างไร? ///// 
กลไกการออกฤทธิ์ของยาไอโลพรอสคือ ตัวยาจะออกฤทธิ์ทำให้หลอดเลือดเกิดการขยายตัว รวมถึงยับยั้งการจับตัวของเกล็ดเลือดที่จะทำให้เกิดลิ่มเลือดอุดตันหลอดเลือด  จึงทำให้เลือดไหลเวียนได้สะดวก และเพิ่มปริมาตรการไหลเวียนของเลือดที่ออกจากหัวใจ  จากกลไกดังกล่าว จะส่งผลลดความดันโลหิตภายในปอดได้ตามสรรพคุณ 
 
 ///// ไอโลพรอสมีรูปแบบการจัดจำหน่ายอย่างไร? ///// 
ยาไอโลพรอสมีรูปแบบการจัดจำหน่าย เช่น 
 
- เป็นสารละลายที่ใช้สูดพ่นทางลมหายใจ ขนาด 10 ไมโครกรัม/มิลลิลิตร 
- ยาฉีดที่หยดเข้าทางหลอดเลือดดำ ขนาด 20 ไมโครกรัม/มิลลิลิตร 
 ///// ไอโลพรอสมีขนาดการบริหารยาอย่างไร? ///// 
ขนาดการบริหารยา/ใช้ยาไอโลพรอส  ขึ้นกับหลายปัจจัย เช่น ชนิดของโรค  ความรุนแรงของอาการ  ยาอื่นๆที่ผู้ป่วยใช้อยู่ ดังนั้น ขนาดยานี้จึงอยู่ในดุลพินิจของแพทย์ผู้รักษาเป็นกรณีๆไป   บทความนี้ ขอยกตัวอย่างขนาดยานี้เฉพาะกรณีเป็นยาพ่นสำหรับลดความดันโลหิภายในปอดสูง ดังนี้ เช่น 
 
- ผู้ใหญ่: พ่นยาครั้งละ 2.5 ไมโครกรัม 6 – 9 ครั้ง/วัน 
- เด็ก: การใช้ยานี้ในเด็ก ขึ้นกับดุลพินิจของแพทย์ผู้รักษาเป็นกรณีๆไป 
*****หมายเหตุ:	  ขนาดยาและระยะเวลาในการใช้ยาที่ระบุในบทความนี้เป็นเพียง                           ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไอโลพรอส  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆเช่น  โรคหัวใจ  โรคความดันโลหิตต่ำ  รวมถึงกำลังกินยา/ใช้ยาอะไรอยู่ เพราะยาไอโลพรอส  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมพ่นยาควรทำอย่างไร? ///// 
หากลืมสูดพ่นยาไอโลพรอส สามารถใช้ยาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มขนาดการใช้ยาเป็น 2 เท่า 
แต่อย่างไรก็ดี เพื่อประสิทธิผลของการรักษาควรใช้ยาไอโลพรอส  ตรงตามเวลา  การไม่ได้รับยานี้อาจทำให้อาการของโรคกำเริบมากขึ้น 
 
 ///// ไอโลพรอสมีผลไม่พึงประสงค์อย่างไร? ///// 
ยาไอโลพรอสสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด:  เช่น  หัวใจล้มเหลว  ความดันโลหิตต่ำ  เจ็บหน้าอก  หัวใจเต้นเร็ว  มือเท้าบวม  หน้าแดง   ชีพจรเต้นผิดจังหวะ 
- ผลต่อตับ:   เช่น  เอนไซม์การทำงานของตับในเลือด เช่น  Gamma-glutamyltranspeptidase และ Alkaline phosphatase  เพิ่มสูงขึ้น 
- ผลต่อไต:   เช่น  ไตวาย 
- ผลต่อระบบประสาท:  เช่น  ปวดศีรษะ  วิงเวียน  นอนไม่หลับ 
- ผลต่อระบบทางเดินอาหาร:  เช่น   คลื่นไส้ อาเจียน  ท้องเสีย 
- ผลต่อกล้ามเนื้อ:  เช่น  เป็นตะคริว  ปวดหลัง  เจ็บลิ้น 
- ผลต่อระบบทางเดินหายใจ:  เช่น   ปอดบวม  ไอ  หลอดลมหดเกร็งตัว/ตีบ/หายใจลำบาก 
- ผลต่อระบบเลือด:   เช่น  เกิดภาวะเกล็ดเลือดต่ำ 
- ผลต่อผิวหนัง:  เช่น  มีผื่นคัน 
*อนึ่ง ผู้ที่ได้รับยานี้เกินขนาด จะมีอาการ  ความดันโลหิตต่ำ  ปวดศีรษะ  หน้าแดง  คลื่นไส้ อาเจียน  และท้องเสีย  ซึ่งหากเกิดอาการดังกล่าวหลังใช้ยานี้ ควรต้องรีบมาโรงพยาบาลโดยด่วน 
 ///// มีข้อควรระวังการใช้ไอโลพรอสอย่างไร? ///// 
มีข้อควรระวังการใช้ยาไอโลพรอส เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยโรคหัวใจชนิดต่างๆอย่างเช่น  มีหัวใจล้มเหลวภายใน 6 เดือน            ที่ผ่านมา   มีภาวะหัวใจเต้นผิดจังหวะ    กล้ามเนื้อหัวใจขาดเลือด   ลิ้นหัวใจทำงานผิดปกติ/โรคลิ้นหัวใจ  เป็นต้น 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และผู้ที่อายุต่ำกว่า18 ปี 
- ห้ามใช้ยาที่มีสภาพเปลี่ยนแปลงไปจากเดิม  เช่น  มีตะกอนปนเปื้อน   สีเปลี่ยนไป  เป็นต้น 
- ระวังการใช้ยานี้กับผู้ป่วยโรคหืด ผู้ป่วยโรคความดันโลหิตต่ำ  ผู้ป่วยโรคตับวาย  ผู้ป่วยโรคไตระยะรุนแรง 
- หลีกเลี่ยงการใช้ยานี้ร่วมกับยาต้านการแข็งตัวของเลือดด้วยจะทำให้มีฤทธิ์	  เสริมกันจนทำให้เกิดภาวะเลือดออกง่าย 
- หลีกเลี่ยงกิจกรรมที่จะก่อให้เกิดบาดแผลและนำมาด้วยอาการเลือดออก 
- หากพบอาการวิงเวียน  ให้หลีกเลี่ยงการขับขี่ยวดยานพาหนะต่างๆ รวมถึงการทำงานกับเครื่องจักร ด้วยจะเกิดอุบัติเหตุได้ง่าย 
- มาพบแพทย์/มาโรงพยาบาลตามนัด เพื่อแพทย์ตรวจดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไอโลพรอสด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง  ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไอโลพรอสมีปฏิกิริยาระหว่างยากับยาตัวอื่นอย่างไร? ///// 
ยาไอโลพรอสมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ ไอโลพรอส ร่วมกับยาลดความดันโลหิตสูงด้วยจะก่อให้เกิด  ความดันโลหิตต่ำตามมา 
- การใช้ยาไอโลพรอส ร่วมกับยาต้านการแข็งตัวของเลือด (เช่นยา Edoxaban,   Fondaparinux,  Tinzaparin)   และ ยาTipranavir,  เพราะจะทำให้เกิดภาวะเลือดออกง่ายมากขึ้น  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาไอโลพรอส ร่วมกับยา Phenylephrine  อาจทำให้ประสิทธิผลในการรักษาของยาไอโลพรอส ด้อยตามลงไป หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาไอโลพรอสอย่างไร? ///// 
ควรเก็บยาไอโลพรอสในช่วงอุณหภูมิ 20 – 25 องศาเซลเซียส (Celsius)  ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไอโลพรอสมีชื่ออื่นอีกไหม? ผลิตจากบริษัทอะไรบ้าง? ///// 
ยาไอโลพรอสที่จำหน่ายในประเทศไทย มียาชื่อการค้า และบรืษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/ventavis/?type=brief [2016,Dec10] 
http://www.mims.com/thailand/drug/info/ilomedin%2020/?type=brief [2016,Dec10] 
http://www.mims.com/thailand/drug/info/iloprost/?type=brief&amp;mtype=generic [2016,Dec10] 
https://www.drugs.com/cdi/iloprost.html [2016,Dec10]
