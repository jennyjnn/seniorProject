โพโดฟิลอก (Podofilox)
 ///// บทนำ ///// 
ยาโพโดฟิลอก(Podofilox) หรือจะเรียกว่า ยาโพโดฟิลโลทอกซิน (Podophyllotoxin) เป็นยาที่มีฤทธิ์ต่อต้านการแบ่งตัวของเซลล์(Antimitotic)   ทางคลินิกนำมาใช้รักษาอาการของ หูดที่อวัยวะเพศ เช่น หูดหงอนไก่ (Condyloma acuminata)  รวมถึงหูดข้าวสุก (Molluscum contagiosum)  แต่ไม่สามารถนำมาใช้รักษาโรคติดเชื้อเอชพีวีที่ปราศจากหูดร่วมด้วย (HPV infections without external warts)  ยาโพโดฟิลอกเป็นสารประกอบที่สกัดได้จากรากหรือเหง้าของพืชซึ่ง                        มีชื่อของสายพันธุ์ว่า Podophyllum  รูปแบบเภสัชภัณฑ์เป็นยาทาภายนอกประเภท ครีม       เจล หรือสารละลาย เป็นต้น  โดยมากมักจะใช้ความเข้มข้นของตัวยาโพโดฟิลอกที่ 0.5% 
การใช้ยาโพโดฟิลอกได้อย่างปลอดภัย ยังต้องพิจารณาถึงตำแหน่งหรือบริเวณที่เกิด หูด ร่วมด้วย  แพทย์จะไม่แนะนำให้ใช้ยานี้กับ หูด ที่เกิดใกล้บริเวณเยื่อเมือกของร่างกาย เช่น หูดรอบทวารหนัก  หูดในบริเวณท่อปัสสาวะ  หูดที่ขึ้นตรงลำไส้ใหญ่ส่วนปลาย และหูดที่เกิดในช่องคลอด 
ยาโพโดฟิลอก มีข้อจำกัด  ข้อห้ามใช้  รวมถึงข้อควรระวังที่ควรทราบดังต่อไปนี้ เช่น 
- ห้ามใช้กับผู้ที่มีประวัติแพ้ยานี้/แพ้สารประกอบนี้ 
- การใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร  ต้องให้แพทย์เป็นผู้พิจารณาตัดสินใจการใช้ยานี้เท่านั้น  ด้วยผู้ป่วยจัดเป็นกลุ่มเสี่ยงต่อการใช้ยาหลายประเภทซึ่งรวมถึงยาโพโดฟิลอกที่จะเกิดผลข้างเคียงรุนแรงจากยาต่างๆ 
- ยาโพโดฟิลอกถูกออกแบบมาเป็น ยาใช้ภายนอกเท่านั้น  การใช้ยานี้จึงต้องระวังมิให้เข้าตา  เข้าปาก  เข้าจมูก 
- การทายาโพโดฟิลอก ให้ทายาเพียงบางๆบริเวณผิวหนังที่เป็นหูดเท่านั้น                          ห้ามทาบริเวณผิวหนังปกติ 
- การทายานี้อาจทิ้งระยะเวลา 1–6 ชั่วโมง เพื่อให้ตัวยาแทรกซึมและออกฤทธิ์	  ยับยั้งการแพร่กระจายของหูด  จากนั้นจึงล้างยาออกจากรอยโรคด้วยน้ำสะอาด 
- ล้างมือทันทีหลังจากใช้ยานี้ทาหูดเรียบร้อยแล้ว 
- หลังทายานี้แล้ว ถ้ามีอาการ ปวด  แสบ  คัน  ในบริเวณที่ทายา ให้ผู้ป่วยรีบล้างยานี้ออกจากผิวหนังโดยเร็ว แล้วกลับมาปรึกษาแพทย์/มาโรงพยาบาล เพื่อแพทย์พิจารณาปรับแนวทางการใช้ยา 
- ยาโพโดฟิลอกชนิดเจล เป็นสารไวไฟ  ห้ามวางผลิตภัณฑ์นี้ใกล้บริเวณที่มีเปลวไฟ 
- การได้รับยาโพโดฟิลอกเป็นปริมาณมากๆ อาจก่อให้เกิดพิษ(ผลข้างเคียงรุนแรง)ต่อร่างกายได้ เช่น   มีเลือดปนในปัสสาวะ/ปัสสาวะเป็นเลือด  ท้องเสีย   มีไข้  หนาวสั่น  เจ็บคอ     คลื่นไส้  เกิดแผลในช่องปาก  อารมณ์เปลี่ยนแปลง/อารมณ์แปรปรวน   เกิดอาการชาตามร่างกาย หรือมีอาการชัก  หายใจไม่ออก/หายใจลำลาก   หมดสติ    หากพบอาการเหล่านี้ ควรต้องรีบนำตัวผู้ป่วยส่งโรงพยาบาลทันที/ฉุกเฉิน 
ก่อนการใช้ยาโพโดฟิลอก ผู้ป่วยควรได้รับการตรวจร่างกายจากแพทย์ เพื่อยืนยันสภาพอาการป่วย  รวมถึงให้แพทย์เป็นผู้พิจารณาความเหมาะสมของการใช้ยาชนิดนี้  ไม่แนะนำให้ผู้ป่วยไปซื้อหายาโพโดฟิลอกมาใช้ด้วยตนเอง 
อนึ่ง ผู้ป่วยสามารถสอบถามข้อมูลการใช้ยาโพโดฟิลอกเพิ่มเติมได้จากแพทย์ผู้ที่ตรวจรักษาหรือจากเภสัชกรตามร้านขายยาได้ทั่วไป 
 
 ///// โพโดฟิลอกมีสรรพคุณ(คุณสมบัติ)อย่างไร? ///// 
ยาโพโดฟิลอกมีสรรพคุณ/ข้อบ่งใช้เพื่อ รักษาหูดหงอนไก่ (Condylomata acuminata)ที่เกิดบริเวณอวัยวะเพศ 
 ///// โพโดฟิลอกมีกลไกการออกฤทธิ์อย่างไร? ///// 
ยาโพโดฟิลอกเป็นยาที่มีกลไกการออกฤทธิ์ที่ยับยั้งการแบ่งตัวของเซลล์ จึงมีกลไกทำให้หยุดการแพร่กระจายของหูด  การใช้ยานี้อย่างมีประสิทธิภาพ จะต้องใช้ยาต่อเนื่องเป็นระยะเวลาตามที่แพทย์กำหนด  และเมื่อหายจากอาการเป็นหูดแล้ว ผู้ป่วยยังควรได้รับการประเมินจากแพทย์ว่า ต้องใช้ยานี้ซ้ำหรือไม่ และต้องปฏิบัติตามคำสั่งแพทย์เพื่อป้องกันการกลับมาเป็นหูดอีกครั้ง 
 
 ///// โพโดฟิลอกมีรูปแบบการจัดจำหน่ายอย่างไร? ///// 
ยาโพโดฟิลอกมีรูปแบบการจัดจำหน่าย เช่น 
- ยาครีม  เจล  ที่มีตัวยา Podofilox เข้มข้น 0.15 และ 0.5% 
 
 ///// โพโดฟิลอกมีขนาดการบริหารยาอย่างไร? ///// 
ยาโพโดฟิลอก มีขนาดการบริหารยา/ใช้ยา เช่น 
- ผู้ใหญ่:  ทายาในบริเวณที่เป็นหูด วันละ 2 ครั้ง เช้า-เย็น เป็นเวลาต่อเนื่อง 3 วัน                  จากนั้นหยุดการใช้ยา 4 วัน  เป็นอันครบ 1 รอบของการใช้ยา  ทั้งนี้ การรักษาด้วยยาโพโดฟิลอกอาจต้องทำซ้ำอีก 3 รอบ หรือใช้ตามคำสั่งแพทย์ จนกว่าจะไม่พบหูดเกิดขึ้นอีก 
- เด็ก: ไม่มีข้อบ่งใช้ยานี้ในผู้ป่วยเด็ก 
อนึ่ง: 
- ห้ามมีเพศสัมพันธ์กับผู้ใดขณะที่ยังใช้ยาโพโดฟิลอก 
- หลังการใช้ยาโพโดฟิลอก แล้วพบว่าอาการหูดไม่ดีขึ้นภายใน 4 สัปดาห์  ผู้ป่วยต้องรีบกลับมาพบแพทย์/มาโรงพยาบาลโดยเร็ว เพื่อแพทย์พิจารณาปรับเปลี่ยนแนวทางการรักษา ห้ามทิ้งหรือปล่อยให้อาการหูดลุกลาม จนกระทั่งแพร่กระจายไปยังผู้อื่น 
- ห้ามทายานี้เป็นปริมาณมากจนเกินจากคำสั่งแพทย์  ด้วยยานี้อาจสร้าง		  ผลกระทบต่อเซลล์ผิวหนังปกติได้ 
- การใช้ยานี้ ให้บีบจากปลายหลอด/ขวด หรือบีบยาใส่ปลายนิ้ว แล้วทาที่หูด  ห้ามทายานี้กระจายไปในบริเวณผิวหนังปกติ 
- ล้างมือก่อนและหลังใช้ยานี้ทุกครั้ง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียง                             ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโพโดฟิลอก  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคผื่นผิวหนังอักเสบ  มีแผลเปิดบริเวณผิวหนัง  รวมทั้งกำลังกินยา/ใช้ยาอะไรอยู่ เพราะยาโพโดฟิลอก อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
กรณีลืมทายาโพโดฟิลอก ให้ทายาทันทีเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณการทายาเป็น 2 เท่า  ให้ทายาในขนาดปกติ 
 
 ///// โพโดฟิลอกมีผลไม่พึงประสงค์อย่างไร? ///// 
ยาโพโดฟิลอก อาจทำให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อผิวหนังบริเวณที่ทายา/สัมผัสยา เช่น  ปวด แสบ  บวม แดง  และคัน    รวมถึงอาจพบเห็นผิวหนังลอกตัว 
 
 ///// มีข้อควรระวังการใช้โพโดฟิลอกอย่างไร? ///// 
มีข้อควรระวังการใช้ยาโพโดฟิลอก เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง          จากแพทย์ 
- ห้ามรับประทาน  ห้ามไม่ให้ยานี้ เข้าตา-จมูก-ช่องปาก  หรือทายาในบริเวณเยื่อเมือกของร่างกาย เช่น  กระพุ้งแก้ม  ในช่องทางเดินปัสสาวะ  ในช่องคลอด  ในทวารหนัก 
- ห้ามทายานี้บริเวณผิวหนังปกติ รวมถึงผิวหนังที่มี บาดแผล  ฝี  หนอง ที่มิได้     เกิดจากหูด 
- ห้ามปรับขนาดการใช้ยาด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป หรือมีกลิ่นเหม็นเน่า 
- ห้ามใช้ยานี้เป็นเวลานานเกินจากคำสั่งแพทย์ 
- ระหว่างที่ใช้ยานี้ หากพบอาการผิดปกติ เช่น หายใจไม่ออก/หายใจลำบาก  ใบหน้าบวม  เกิดผื่นคันเต็มตัว ให้หยุดการใช้ยานี้ แล้วรีบมาพบแพทย์/มาโรงพยาบาลทันที/ฉุกเฉิน 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาล เพื่อแพทย์ประเมินผลการรักษา ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโพโดฟิลอกด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆ   เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โพโดฟิลอกมีปฏิกิริยาระหว่างยากับยาตัวอื่นอย่างไร? ///// 
โดยทั่วไป  ยังไม่พบรายงานว่า ยาโพโดฟิลอกมีปฏิกิริยาระหว่างยากับยาชนิดรับประทานหรือยาฉีดชนิดใดๆ  แต่หากพบอาการผิดปกติหลังใช้ยาโพโดฟิลอกร่วมกับยาใดๆก็ตาม  ให้รีบนำตัวผู้ป่วยไปพบแพทย์/ไปโรงพยาบาลโดยเร็วเพื่อทำการรักษา 
 
 ///// ควรเก็บรักษาโพโดฟิลอกอย่างไร? ///// 
ควรเก็บยาโพโดฟิลอกภายใต้อุณหภูมิห้องที่เย็น หรือเก็บยาตามเงื่อนไขที่ระบุในเอกสารกำกับยา  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง                                            เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และไม่เก็บยาในห้องน้ำหรือในรถยนต์ 
 
 ///// โพโดฟิลอกมีชื่ออื่นอีกไหม? ผลิตจากบริษัทอะไรบ้าง? ///// 
ยาโพโดฟิลอก มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/podophyllotoxin/?type=brief&amp;mtype=generic[2017,May6] 
https://en.wikipedia.org/wiki/Podophyllotoxin[2017,May6] 
https://www.drugs.com/cdi/podofilox-gel.html[2017,May6] 
https://www.allergan.com/assets/pdf/condylox-gel-pi_august-2014[2017,May6] 
http://www.nps.org.au/__data/assets/pdf_file/0020/119036/gwcwartc.pdf[2017,May6]
