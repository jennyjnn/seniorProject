คีโตโปรเฟน (Ketoprofen)
 ///// บทนำ ///// 
คีโตโปรเฟน (Ketoprofen) เป็นยาที่อยู่ในกลุ่มยาเอ็นเสด (NSAIDs) ซึ่งมีฤทธิ์บรรเทาอาการปวดและลดไข้ โดยออกฤทธิ์ยับยั้งสารโพรสตาแกลนดิน (Prostagladin) ที่เป็นสารตั้งต้น ของความรู้สึกเจ็บปวดในร่างกาย สำหรับรูปแบบการจัดจำหน่ายมีทั้งยารับประทาน ยาฉีด และเจลทาผิวหนัง 
คีโตโปรเฟนจัดเป็นยาที่มีการใช้ในหลายประเทศของแถบทวีปยุโรป การใช้ยาเพื่อวัตถุประสงค์บรรเทาอาการข้ออักเสบ รวมไปถึงอาการปวดฟันในผู้ป่วยหลายราย 
จากการศึกษาด้านเภสัชจลนศาสตร์ (Pharmacokinetic, การศึกษาความเป็นไปของยา เมื่อ ยาเข้าสู่ร่างกาย) พบว่า ยาคีโตโปรเฟนสามารถดูดซึมจากทางเดินอาหารได้ดี โดยมีเงื่อนไขต้องรับประทานช่วงท้องว่าง การรับประทานยาพร้อมอาหารจะลดการดูดซึมยา หลังรับประทานความเข้มข้นของยาในกระแสเลือดจะขึ้นสูงสุดภายใน 0.5 - 2 ชั่วโมง ในรูปแบบยาเจลทาผิวหนัง ตัวยาจะถูกดูดซึมเข้าสู่ร่างกายได้น้อยมาก ปกติคีโตเปรเฟนจะจับกับพลาสมาโปรตีนได้ถึงประมาณ 99 % โดยตับจะคอยเปลี่ยนโครงสร้างทางเคมีของยา ร่างกายต้องใช้เวลา 1.5 - 4 ชั่วโมงในการกำจัดยาออกจากกระแสเลือด 50% โดยผ่านมากับปัสสาวะ 
สำหรับประเทศไทย คีโตโปรเฟนจัดเป็นยาอันตราย การใช้ยาจึงควรต้องอยู่ภายใต้คำสั่ง   แพทย์ผู้รักษาเท่านั้น 
 ///// ยาคีโตโปรเฟนมีสรรพคุณ (คุณสมบัติ) อย่างไร? ///// 
ยาคีโตโปรเฟนมีสรรพคุณรักษาอาการปวดจากโรคข้ออักเสบ ปวดจากโรคข้อรูมาตอยด์ ปวดกล้ามเนื้อ ปวดฟัน ปวดประจำเดือน อาการปวดจากการผ่าตัดกระดูก 
 ///// ยาคีโตโปรเฟนมีกลไกการออกฤทธิ์อย่างไร? ///// 
คีโตโปรเฟนมีกลไกการออกฤทธิ โดยตัวยาจะออกฤทธิ์ยับยั้งการทำงานของเอนไซม์ไซโคลออกซีจิเนส (Cyclooxygenases, เอนไซม์ที่เกี่ยวข้องกับสารที่ก่ออาการเจ็บปวด) เป็นเหตุให้เกิดการยับยั้งสารโพลสตาแกลนดินที่เป็นปัจจัยสำคัญของอาการปวด 
 ///// ยาคีโตโปรเฟนมีรูปแบบการจัดจำหน่ายอย่างไร? ///// 
ยาคีโตโปรเฟนมีรูปแบบการจัดจำหน่ายดังนี้ 
- ยาแคปซูล ขนาดความแรง 100 มิลลิกรัม/แคปซูล 
- ยาเจลทาผิวหนัง ขนาดความเข้มข้น 2.5% 
- ยาฉีด ขนาดความเข้มข้น 100 มิลลิกรัม/2 มิลลิลิตร 
 ///// ยาคีโตโปรเฟนมีขนาดรับประทานอย่างไร? ///// 
ยาคีโตโปรเฟนมีขนาดรับประทานดังนี้ 
ก. สำหรับอาการปวดจากโรคข้ออักเสบ: 
- ผู้ใหญ่: รับประทาน 100 - 200 มิลลิกรัมต่อวันโดยแบ่งรับประทาน 2 - 4 ครั้ง ขนาดรับประทานสูงสุดต้องไม่เกิน 300 มิลลิกรัม/วัน โดยแบ่งรับประทาน 
ข. สำหรับอาการปวดและการอักเสบโดยทั่วไป: 
- ผู้ใหญ่: รับประทาน 25 - 50 มิลลิกรัมทุกๆ 6 – 8 ชั่วโมง ขนาดรับประทานสูงสุดไม่เกิน 300 มิลลิกรัม/วัน โดยแบ่งรับประทาน 
*****หมายเหตุ: 
- ผู้สูงอายุ ที่อายุมากกว่า 75 ปี ให้ลดขนาดรับประทานโดยเป็นไปตามความเห็นของแพทย์ 
- สำหรับผู้ป่วยโรคไตที่ไม่ถึงขั้นรุนแรง สามารถรับประทานยา 150 มิลลิกรัม/วัน หากเป็น        โรคไตระยะรุนแรงรับประทานยาได้ไม่เกิน 100 มิลลิกรัม/วัน 
- ควรรับประทานยาคีโตโปรเฟนพร้อมอาหาร เพื่อลดอาการระคายเคืองของกระเพาะและลำไส้ 
- ขนาดยานี้ในเด็ก ขึ้นกับอายุและน้ำหนักตัว และการใช้ยาต้องอยู่ในดุลพินิจของแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาคีโตโปรเฟน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจ ลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาคีโตโปรเฟนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคีโตโปรเฟน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาคีโตโปรเฟนมีผลไม่พึงประสงค์อย่างไร? ///// 
ยาคีโตโปรเฟนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้     เช่น รู้สึกไม่สบายในระบบทางเดินอาหาร คลื่นไส้ ท้องเสีย เกิดภาวะไตอักเสบเฉียบพลัน (Acute interstitial nephritis) 
ทั้งนี้ลักษณะของผู้ป่วยที่ได้รับยานี้เกินขนาด มักพบเห็นอาการดังต่อไปนี้ เช่น ง่วงนอน คลื่นไส้ อาเจียน การหายใจติดขัด/หายใจลำบาก มีอาการชัก ความดันโลหิตต่ำ เลือดออกในทาง เดินอาหาร ซึ่งการรักษาต้องปฏิบัติและใช้หัตถการทางการแพทย์ตามอาการที่เกิดขึ้น ดังนั้น เมื่อมีอาการเหล่านี้ควรต้องรีบไปโรงพยาบาลทันที 
 ///// มีข้อควรระวังการใช้ยาคีโตโปรเฟนอย่างไร? ///// 
มีข้อควรระวังการใช้ยาคีโตโปรเฟนดังนี้ 
- ห้ามใช้ยานี้กับผู้ที่แพ้ยาแอสไพรินหรือแพ้ยากลุ่มเอ็นเสด (NSAIDs) 
- ห้ามใช้ยานี้กับผู้ป่วยโรคหืด ผู้ป่วยที่มีอาการเป็นลมพิษ มีผื่นคันตามผิวหนัง 
- ห้ามใช้ยานี้กับผู้ป่วยที่มีการทำงานของไตล้มเหลว 
- ห้ามใช้ยานี้กับผู้ที่มีแผลในกระเพาะอาหาร หรือเคยมีประวัติมีแผลในกระเพาะอาหาร 
- ระวังการใช้ยานี้กับหญิงตั้งครรภ์ และหญิงที่อยู่ในภาวะให้นมบุตร 
- ระวังการใช้ยานี้กับผู้ที่มีการทำงานของไต และ/หรือของตับผิดปกติ 
- ระวังการใช้ยานี้กับผู้ป่วยโรคหัวใจล้มเหลว 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาคีโตโปรเฟนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้ คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาคีโตโปรเฟนมีปฏิกิริยาระหว่างยากับยาตัวอื่นอย่างไร? ///// 
ยาคีโตโปรเฟนมีปฏิกิริยาระหว่างยากับยาตัวอื่นดังนี้ 
- การรับประทานยาคีโตโปรเฟนร่วมกับเครื่องดื่มที่มีแอลกอฮอล์ สามารถเพิ่มความเสี่ยงของ การมีเลือดออกในกระเพาะอาหาร จึงห้ามรับประทานร่วมกัน 
- การรับประทานยาคีโตโปรเฟนร่วมกับยากลุ่มสเตียรอยด์ เช่น Prednisolone จะเพิ่มความ เสี่ยงของเลือดออกในทางเดินอาหาร หรือเกิดแผลในกระเพาะอาหาร ควรหลีกเลี่ยงการใช้ยาร่วมกัน 
- การรับประทานยาคีโตโปรเฟนร่วมกับยาต้านการแข็งตัวของเลือด เช่น Warfarin อาจทำ     ให้ผู้ป่วยมีอาการเลือดออกได้ง่าย หากมีความจำเป็นต้องใช้ร่วมกัน แพทย์จะปรับขนาดรับประทาน   ที่เหมาะสม 
- การรับประทานยาคีโตโปรเฟนร่วมกับยาต้านเชื้อแบคทีเรีย (ยาปฏิชีวนะ) บางตัว เช่น Quinolones อาจเพิ่มความเสี่ยงทำให้เกิดอาการชักติดตามมา หากไม่จำเป็นควรเลี่ยงการใช้ยา ร่วมกัน 
- การรับประทานยาคีโตโปรเฟนร่วมกับยาลดความดันโลหิตกลุ่ม ACE inhibitors (Angio  tensin - converting enzyme inhibitor, ยาลดความดันโลหิตชนิดต้านเอนไซม์ที่ทำให้หลอด   เลือดบีบตัว ส่งผลให้ความดันโลหิตสูงขึ้น) และ Beta blocker (ยาลดความดันโลหิต ที่ต้านการทำงานของฮอร์โมน ทำให้หลอดเลือดบีบตัว ส่งผลให้ความดันโลหิตสูงขึ้น) จะทำให้ฤทธิ์ในการ    ลดความดันโลหิตด้อยลง จึงควรหลีกเลี่ยงการใช้ยาร่วมกัน 
 ///// ควรเก็บรักษายาคีโตโปรเฟนอย่างไร? ///// 
ควรเก็บยาคีโตโปรเฟนในช่วงอุณหภูมิ 20 - 25 องศาเซลเซียส เก็บยาในภาชนะที่ปิดมิดชิด พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาคีโตโปรเฟนมีชื่ออื่นอีกไหม? ผลิตจากบริษัทอะไรบ้าง? ///// 
ยาคีโตโปรเฟนที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Ketoprofen [2014,Sept 13]
	2 http://www.mims.com/USA/drug/info/ketoprofen/ [2014,Sept 13 ]
	3 http://www.mims.com/Thailand/drug/search/?q=ketoprofen [2014,Sept 13]
	4 http://www.drugs.com/drug-interactions/ketoprofen.html [2014,Sept 13]
	5 http://www.drugs.com/pro/ketoprofen.html [2014,Sept 13]
