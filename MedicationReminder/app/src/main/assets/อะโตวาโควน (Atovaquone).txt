อะโตวาโควน (Atovaquone)
 ///// บทนำ ///// 
ยาอะโตวาโควน(Atovaquone) เป็นยาประเภท Napthoquinones(สารประกอบอินทรีย์ชนิดหนึ่ง)   ประโยชน์ทางคลินิก นำมาใช้รักษาอาการปอดอักเสบที่มีสาเหตุจากเชื้อ Pneumocystis Carinii(เชื้อรา,ที่เป็นเชื้อฉวยโอกาส)  โรคติดเชื้อทอกโซพลาสโมซิส (Toxoplasmosis),  โรคมาลาเรีย,  และผู้ที่ติดเชื้อ Babesia(โรคติดเชื้อสัตว์เซลล์เดียวในเม็ดเลือดแดง),  การใช้ยานี้รักษาโรคแต่ละประเภทดังกล่าว อาจต้องใช้ยาอื่นร่วมในการรักษาด้วย เช่นยา  Malarone(ยาเม็ดรักษามาลาเรียที่มีตัวยา2ชนิดคือ Atovaquone และProquanil) , Proguanil, และ Azithromycin 
ยาอะโตวาโควนมีรูปแบบเภสัชภัณฑ์เป็นยารับประทาน ทั้งชนิดเม็ด และยาน้ำแขวนตะกอน  ยานี้มีการดูดซึมจากระบบทางเดินอาหารได้ค่อนข้างต่ำ  ยาอะโตวาโควนที่อยู่ในกระแสเลือดมากกว่า 99% โดยจะเข้ารวมตัวกับพลาสมาโปรตีน  เป็นผลให้การกำจัดทิ้งของยานี้ออกจากร่างกายโดยผ่านทางไต/ปัสสาวะต้องใช้เวลานานประมาณ 2.2–3.2 วัน 
การใช้ยาอะโตวาโควนเพื่อรักษาอาการป่วยก็มีข้อจำกัดและข้อควรระวังคล้ายกับยาประเภทอื่นๆ ดังนี้ เช่น 
- ห้ามใช้กับผู้ที่มีประวัติแพ้ยาอะโตวาโควน 
- ห้ามใช้ยานี้กับผู้ที่อยู่ใน ภาวะตกเลือด หรือมีเลือดออกมาก 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  โดยไม่มีคำสั่งจากแพทย์ 
- การรับประทานยาอะโตวาโควนให้ได้ประสิทธิผล ต้องรับประทานยาพร้อมอาหาร  เพราะไขมันในอาหาร จะช่วยทำให้การดูดซึมของยาอะโตวาโควนเข้าสู่ร่างกายดีขึ้น 
- ต้องระวังการใช้ยานี้กับผู้ที่มีโรคประจำตัวที่เกี่ยวกับระบบทางเดินอาหาร และโรคตับ 
- มียาบางประเภทสามารถรบกวนประสิทธิภาพการทำงานของยยาอะโตวาโควนหากใช้ร่วมกัน เช่นยา  Rifabutin,  Rifampin,  และ Doxycycline 
- หลังจากรับประทานยาอะโตวาโควนและอาการป่วยเริ่มดีขึ้น หรือเหมือนกับมีอาการเป็นปกติแล้ว  ผู้ป่วยยังต้องรับประทานยาจนครบเทอมของการรักษาตามคำสั่ง	  แพทย์  ทั้งนี้เพื่อไม่ให้อาการโรคฟื้นตัว และกลับมาเล่นงานผู้ป่วยได้อีก 
- ระหว่างที่ได้รับยานี้ แพทย์จะให้มีการตรวจเลือด เพื่อ ตรวจหาเชื้อมาลาเรีย และเพื่อดูการทำงานของตับว่า เป็นปกติหรือไม่ ผู้ป่วยต้องให้ความร่วมมือ มารับการตรวจเลือดทุกครั้งตามแพทย์สั่ง 
- ตัวยาอะโตวาโควนสามารถก่อให้เกิดอาการข้างเคียง(ผลข้างเคียง)ได้เช่นเดียวกับยาชนิดอื่นๆ กรณีที่ผู้ป่วยเกิดอาการวิงเวียน ควรจัดร่างกายให้อยู่ในท่าพักผ่อน และห้ามขับขี่ยวดยานพาหนะ หรือทำงานที่เกี่ยวกับเครื่องจักรต่างๆ เพราะจะเกิดอุบัติเหตุได้งาย 
- *ระวังการรับประทานยานี้เกินขนาด  สามารถสังเกตได้จาก การเกิดผื่นคันตามผิวหนังได้ทั่วตัว  และปัจจุบันยังไม่มียาที่ใช้ในการต้านพิษของยาอะโตวาโควน  กรณีนี้รับประทานยาเกินขนาดนี้ ต้องรีบนำผู้ป่วยส่งโรงพยาบาลเพื่อให้แพทย์ดูแลรักษาประคับประคองตามอาการ 
ยาอะโตวาโควนที่มีจำหน่ายในประเทศไทย เป็นสูตรตำรับที่มีส่วนผสมกับยา Proguanil  และมีข้อบ่งใช้เพื่อป้องกันและรักษาโรคมาลาเรีย   ทั้งนี้ หากผู้ป่วย/ผู้บริโภคที่มีความต้องการทราบข้อมูลของการใช้ยาอะโตวาโควนเพิ่มเติม  สามารถสอบถามได้จากแพทย์ผู้ที่ทำการรักษาอาการป่วย หรือจากสอบถามจากเภสัชกรได้ทั่วไป 
 
 
 ///// อะโตวาโควนมีสรรพคุณ(คุณสมบัติ)อย่างไร? ///// 
ยาอะโตวาโควนมีสรรพคุณ/ข้อบ่งใช้ เช่น 
- ใช้เป็นยาป้องกันและรักษาโรคปอดอักเสบประเภท Pneumocystis (carinii) 	  jirovecii pneumonia โดยใช้ในลักษณะของยาเดี่ยวๆ 
- ใช้เป็นยาป้องกันและรักษาโรคมาลาเรีย ที่มีสาเหตุจากเชื้อ Falciparum malaria โดยใช้ยา Proguanil ร่วมในการรักษาด้วย 
- รักษาโรคติดเชื้อทอกโซพลาสโมซิส (Toxoplasmosis) 
 ///// อะโตวาโควนมีกลไกการออกฤทธิ์อย่างไร? ///// 
กลไกการออกฤทธิ์ของยาอะโตวาโควน  ยังไม่เป็นที่ทราบชัดเจน แต่นักวิทยาศาสตร์พบว่า ยานี้สามารถยับยั้งการส่งผ่านประจุอิเล็กตรอน(Elebtron)ในระดับเซลล์บริเวณที่เรียกว่าไมโทคอนเดรีย (Mitochondria)ซึ่งมีหน้าที่สร้างพลังงานให้กับตัวเชื้อโรค  จากผลดังกล่าวทำให้การสร้างพลังงานและการสังเคราะห์กรดนิวคลีอิก (Nucleic acid,สารที่ใช้ในการสร้างสารพันธุกรรม)ในเซลล์เชื้อโรคหยุดชะงัก จนเป็นเหตุให้เชื้อโรคหยุดการเจริญเติบโต ไม่สามารถกระจายพันธุ์และตายลงในที่สุด 
 
 ///// อะโตวาโควนมีรูปแบบการจัดจำหน่ายอย่างไร? ///// 
ยาอะโตวาโควน มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Atovaquone ขนาด 250 มิลลิกรัม/เม็ด 
- ยาเม็ดชนิดรับประทานที่ผสมร่วมกับยาอื่น เช่น  Atovaquone   62.5 มิลลิกรัม + Proguanil 25 มิลลิกรัม/เม็ด,  Atovaquone 250 มิลลิกรัม + proguanil  100 มิลลิกรัม/เม็ด 
- ยาน้ำแขวนตะกอนชนิดรับประทาน ที่มียา Atovaquone ขนาด 750 มิลลิกรัม/5 มิลลิลิตร 
 
 ///// อะโตวาโควนมีขนาดรับประทานอย่างไร? ///// 
ยาอะโตวาโควนมีขนาดรับประทาน เช่น 
ก.	สำหรับรักษาโรคปอดอักเสบที่ติดเชื้อฉวยโอกาส ที่เรียกว่า Pneumocystis pneumonia : 
- ผู้ใหญ่:  รับประทานครั้งละ 750 มิลลิกรัม วันละ 2ครั้ง เช้า-เย็น เป็นเวลา 21 วัน 
- เด็กอายุ 1 เดือน–12 ปี:  รับประทาน 20 มิลลิกรัม/น้ำหนักตัว 1กิโลกรัม วันละ 2ครั้ง 
- เด็กอายุ 13 ปีขึ้นไป:      รับประทานยาครั้งละ 750 มิลลิกรัม วันละ 2ครั้ง เช้า-เย็น 21 วัน 
- เด็กอายุต่ำกว่า 1 เดือน: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็กวัยนี้  การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
- ขนาดรับประทานสูงสุดในเด็กต้องไม่เกิน 1,500 มิลลิกรัม/วัน 
ข. สำหรับใช้เป็นยาป้องกันปอดอักเสบ(Pneumocystis Pneumonia Prophylaxis) 
- ผู้ใหญ่: รับประทานยา 1,500 มิลลิกรัม วันละ1ครั้ง 
- เด็กอายุ 1–3 เดือน: รับประทานยา 30 มิลลิกรัม/น้ำหนักตัว 1 กิโลกรัม วันละ1ครั้ง 
- เด็กอายุ 4 เดือน–2 ปี: รับประทานยา 45 มิลลิกรัม/น้ำหนักตัว 1 กิโลกรัม วันละ1ครั้ง 
- เด็กอายุมากกว่า 2ปี ถึงอายุ 12 ปี: รับประทานยา 30 มิลลิกรัม/น้ำหนักตัว 1 กิโลกรัม วันละ1ครั้ง 
- เด็กอายุตั้งแต่ 13 ปีขึ้นไป: รับประทานยา 1,500 มิลลิกรัม วันละ 1 ครั้ง 
- เด็กอายุต่ำกว่า 1 เดือน: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็กวัยนี้ในการใช้ป้องกันโรคนี้  การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
ค. สำหรับรักษาโรคมาลาเรีย: 
- ผู้ใหญ่: รับประทานยานี้ 1,000 มิลลิกรัม ร่วมกับยา Proguanil HCl/Hydrochloride 400 มิลลิกรัม วันละ1ครั้ง เป็นเวลา 3 วัน 
- เด็กที่มีน้ำหนักตัว 31–40 กิโลกรัม:  รับประทาน ¾ ของขนาดรับประทานในผู้ใหญ่ 
- เด็กที่มีน้ำหนักตัว 21–30 กิโลกรัม:  รับประทาน ½ ของขนาดรับประทานในผู้ใหญ่ 
- เด็กที่มีน้ำหนักตัว 11–20 กิโลกรัม:  รับประทาน ¼ ของขนาดรับประทานในผู้ใหญ่ 
- เด็กที่มีน้ำหนักตัวน้อยกว่า 11 กิโลกรัม: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็กวัยนี้  การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
ง. สำหรับป้องกันโรคมาลาเรีย: 
- ผู้ใหญ่: รับประทานยา 250 มิลลิกรัม ร่วมกับยา Proguanil 100 มิลลิกรัม วันละ1ครั้ง ให้เริ่มรับประทานยา 1–2 วันล่วงหน้าก่อนออกเดินทางเข้าพื้นที่ที่มีมาลาเรีย และต้องรับประทานยาต่อเนื่องตลอดที่อยู่ในพื้นที่มาลาเรีย และหลังจากออกนอกพื้นที่มาลาเรียให้รับประทานยาทั้ง 2 ตัวนี้ต่อเนื่องอีก 7 วัน 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็กในกรณีใช้ป้องกันมาลาเรีย   การใช้ยานี้ในเด็กวัยนี้เพื่อการป้องกันฯ  จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ควรรับประทานยานี้พร้อมอาหาร ด้วยไขมันในอาหารจะช่วยทำให้การดูดซึมของยาเข้าสู่ร่างกายดีขึ้น 
- ระวังการใช้ยานี้กับ  ผู้สูงอายุ  ผู้ป่วยโรคตับ  โรคไต  ผู้ป่วยโรคหัวใจ ด้วยผลข้างเคียงจากยานี้อาจสูงขึ้น 
- โดยทั่วไป สามารถใช้ยา Trimethoprim + Sulfamethoxazole เป็นยาทางเลือกต้นๆในการรักษาโรคปอดอักเสบ ชนิด Pheumocystis Carinii Pheumonia   แต่หากผู้ป่วยมีอาการแพ้ยา Trimethoprim + Sulfamethoxazole  แพทย์จึงจะหันมาใช้ยาอะโตวาโควน มาใช้รักษาแทนยาดังกล่าว 
- ระยะเวลาในการรักษาโรคต่างๆด้วยยานี้ โดยทั่วไปจะขึ้นกับดุลพินิจของแพทย์ผู้รักษา 
*****หมายเหตุ:	  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะโตวาโควน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต  โรคตับ  แผลในระบบทางเดินอาหาร (เช่น แผลเปบติค)  โรคหัวใจ รวมทั้งกำลังกินยา/ใช้ยาอะไรอยู่ เพราะยาอะโตวาโควน  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะโตวาโควน  สามารถรับประทานทันทีที่นึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้รับประทานยาในขนาดปกติ 
อนึ่ง เพื่อประสิทธิผลในการรักษา การใช้ยาอะโตวาโควนจะต้องรับประทานอย่างต่อเนื่องตามคำสั่งแพทย์ 
 ///// อะโตวาโควนมีผลไม่พึงประสงค์อย่างไร? ///// 
ยาอะโตวาโควนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  มีภาวะโลหิตจาง  เม็ดเลือดขาวชนิดนิวโทรฟิล(Neutrophil)ต่ำ 
- ผลต่อระบบทางเดินอาหาร:  เช่น  คลื่นไส้  ท้องเสียหรือท้องผูก  อาเจียน   ปวดท้อง  การรับรสชาติอาหารเปลี่ยน 
- ผลต่อระบบประสาท:  เช่น   วิงเวียน  ปวดศีรษะ 
- ผลต่อระบบหัวใจและหลอดเลือด:  เช่น  ความดันโลหิตต่ำ 
- ผลต่อตับ:  เช่น  ค่าเอนไซม์การทำงานของตับในเลือดสูง 
- ผลต่อไต:  เช่น  ค่าครีเอตินิน(Creatinine)ในเลือดเพิ่มขึ้น 
- ผลต่อผิวหนัง:  เช่น  เกิดผื่นคัน   ผื่นผิวหนังอักเสบ    Stevens-Johnson syndrome 
- ผลต่อระบบเผาผลาญพลังงานของร่างกาย:  เช่น  โซเดียมในเลือดต่ำ   น้ำตาลในเลือดสูงหรืออาจลดต่ำ 
- ผลต่อสภาพจิตใจ:  เช่น  นอนไม่หลับ  วิตกกังวล  ซึม 
- ผลต่อระบบทางเดินหายใจ:   เช่น  หายใจขัด/หายใจลำบาก  ไอ  เยื่อจมูกอักเสบ  ไซนัสอักเสบ  หลอดลมหดเกร็งตัว/หายใจลำบาก 
 
 ///// มีข้อควรระวังการใช้อะโตวาโควนอย่างไร? ///// 
มีข้อควรระวังการใช้ยาอะโตวาโควน เช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง จากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น สีเม็ดยาเปลี่ยนไป  เม็ดยาแตกหัก 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบด้วยจะส่งผลให้ผลข้างเคียงจากยานี้สูงขึ้น 
- ระวังการใช้ยานี้กับผู้ป่วยโรคทางเดินอาหาร และโรคตับ 
- ถึงแม้อาการป่วยจะทุเลาลง ผู้ป่วยยังต้องรับประทานยานี้ต่อเนื่อง ตรงตาม	 ขนาดและเวลาในแต่ละวันจนครบเทอมของการรักษาตามแพทย์สั่ง 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกาย และดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอะโตวาโควนด้วย) ยาแผนโบราณทุกชนิด  อาหารเสริม ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อะโตวาโควนมีปฏิกิริยาระหว่างยากับยาตัวอื่นอย่างไร? ///// 
ยาอะโตวาโควนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอะโตวาโควนร่วมกับยา Rifabutin,  Rifampin,  และ Doxycycline,  ด้วยจะทำให้ประสิทธิภาพในการรักษาของยาอะโตวาโควนลดลง 
- ห้ามใช้ยาอะโตวาโควนร่วมกับยา Indinavir  เพราะจะทำให้ประสิทธิภาพในการรักษาของ ยาIndinavir ลดต่ำลง 
- ห้ามใช้ยาอะโตวาโควนร่วมกับยา Teriflunomide  เพราะสามารถส่งผลกระทบ/ความเป็นพิษเพิ่มขึ้นต่อการทำงานของตับผู้ป่วย 
 ///// ควรเก็บรักษาอะโตวาโควนอย่างไร? ///// 
ควรเก็บยาอะโตวาโควน ในช่วงอุณหภูมิ 15-25 องศาเซลเซียส (Celsius) ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// อะโตวาโควนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะโตวาโควนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/atovaquone/?type=brief&amp;mtype=generic[2017,April8] 
https://en.wikipedia.org/wiki/Atovaquone[2017,April8] 
https://www.drugs.com/cdi/mepron.html[2017,April8] 
http://www.accessdata.fda.gov/drugsatfda_docs/label/2008/020500s010lbl.pdf[2017,April8] 
https://aidsinfo.nih.gov/guidelines/html/4/adult-and-adolescent-oi-prevention-and-treatment-guidelines/321/pcp[2017,April8] 
http://www.sapj.co.za/index.php/SAPJ/article/viewFile/570/518[2017,April8] 
https://www.drugs.com/dosage/atovaquone.html#Usual_Adult_Dose_for_Pneumocystis_Pneumonia[2017,April8] 
http://www.mims.com/malaysia/drug/info/malarone[2017,April8]
