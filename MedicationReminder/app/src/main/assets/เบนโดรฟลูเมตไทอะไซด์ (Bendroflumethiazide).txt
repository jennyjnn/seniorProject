เบนโดรฟลูเมตไทอะไซด์ (Bendroflumethiazide)
 ///// บทนำ ///// 
ยาเบนโดรฟลูเมตไทอะไซด์ (Bendroflumethiazide ที่เดิมใช้ชื่อว่า Bendrofluazide) เป็นยาขับปัสสาวะตัวหนึ่งที่อยู่ในกลุ่มไทอะไซด์ (Thiazide) ทางคลินิกนำมารักษาโรคความดันโลหิตสูง โดยมีกลไกการออกฤทธิ์ที่ไตโดยจะยับยั้งการดูดกลับของเกลือโซเดียมเข้าสู่ร่างกาย นอกจากนี้ยังนำไปใช้รักษาอาการป่วยจากภาวะหัวใจล้มเหลวอีกด้วย แต่ยานี้จะไม่เหมาะกับผู้ป่วยบางกลุ่ม เช่น สตรีตั้งครรภ์และสตรีที่อยู่ในภาวะให้นมบุตรด้วยตัวยาอาจถูกส่งผ่านไปถึงทารกได้ หรือการใช้ยานี้ร่วมกับการดื่มสุราจะทำให้ความดันโลหิตต่ำติดตามมา สำหรับผู้ป่วยที่มีโรคประจำตัวบางอย่างก็ไม่เหมาะที่จะใช้ยานี้ กรณีที่มีความจำเป็นต้องใช้ยานี้จะต้องเพิ่มความระมัดระวังเป็นอย่างมากเช่น 
- ป่วยเป็นโรคเกาต์ โรคไต โรคตับ โรคลูปัส โรคเบาหวาน โรคหืด โรคไขมันในเลือดสูง หรือโรคความดันโลหิตต่ำ 
- หรือผู้ที่ต้องเข้ารับการผ่าตัดเส้นประสาทแพทย์จะหลีกเลี่ยงการใช้ยานี้ 
นอกจากนี้มีข้อมูลบางประการที่ผู้ป่วยควรทราบในระหว่างที่ต้องใช้ยาเบนโดรฟลูเมตไทอะไซด์เช่น 
- ระหว่างที่มีการใช้ยานี้หากมีอาการวิงเวียนควรหลีกเลี่ยงการขับขี่ยวดยานพาหนะใดๆหรือ        การทำงานกับเครื่องจักรด้วยจะเกิดอุบัติเหตุได้ง่าย 
- กรณีที่ต้องทำหัตถการทางทันตกรรมควรแจ้งให้ทันตแพทย์ทราบว่ามีการใช้ยานี้อยู่ด้วย 
- ยานี้อาจทำให้ระดับน้ำตาลในเลือดสูงในผู้ป่วยที่ใช้ยานี้ หากพบอาการที่เกิดจากภาวะน้ำตาลในเลือดสูงเช่น กระหายน้ำบ่อย ปัสสาวะบ่อย รู้สึกสับสน ง่วงนอน หน้าแดง หายใจเร็ว ให้รีบนำตัวผู้ป่วยมาพบแพทย์/มาโรงพยาบาลโยเร็วเพื่อการเยียวยาอาการดังกล่าว 
- ยานี้อาจกระตุ้นให้ร่างกายมีอาการผิวหนังไวต่อแสงแดด (ผิวหนังไหม้หรือเกิดผื่น) แนะนำให้ผู้ป่วยงดกิจกรรมกลางแจ้งหรือสวมเสื้อผ้ามิดชิดเพื่อป้องกันผิวหนังสัมผัสกับแสงแดดโดยตรง 
- หากใช้ยานี้ไปสักระยะหนึ่งแล้วอาการความดันโลหิตสูงไม่ดีขึ้น ควรต้องแจ้งแพทย์/มาโรง พยาบาลก่อนนัดเพื่อแพทย์พิจารณาปรับแนวทางการรักษา 
อนึ่งสำหรับรูปแบบผลิตภัณฑ์ของยาเบนโดรฟลูเมตไทอะไซด์จะเป็นยาชนิดรับประทานและถูกดูดซึมเข้าสู่ร่างกายจากระบบทางเดินอาหารได้สูงถึง 100% เมื่อยาเบนโดรฟลูเมตไทอะไซด์เข้าสู่กระแสเลือดจะเข้าจับกับพลาสมาโปรตีนประมาณ 96% ร่างกายต้องใช้เวลาประมาณ 3 - 4 ชั่วโมง เพื่อกำจัดยาจำนวน 50% ออกจากกระแสเลือดโดยผ่านทิ้งไปกับปัสสาวะ 
การใช้ยาใดๆก็ตามควรต้องเป็นไปตามคำสั่งแพทย์รวมถึงยาเบนโดรฟลูเมตไทอะไซด์ด้วย     หากผู้ป่วย/ผู้บริโภคมีคำถามเกี่ยวกับการใช้ยานี้สามารถสอบถามได้จากแพทย์ผู้รักษาหรือจากเภสัชกรตามร้านขายยาโดยทั่วไป 
 ///// เบนโดรฟลูเมตไทอะไซด์มีสรรพคุณ (คุณสมบัติ) อย่างไร? ///// 
ยาเบนโดรฟลูเมตไทอะไซด์มีสรรพคุณ/ข้อบ่งใช้เช่น 
- รักษาโรคความดันโลหิตสูง 
- ลดอาการบวมน้ำของร่างกาย 
 ///// เบนโดรฟลูเมตไทอะไซด์มีกลไกการออกฤทธิ์อย่างไร? ///// 
กลไกการออกฤทธิ์ของยาเบนโดรฟลูเมตไทอะไซด์คือ ตัวยาจะออกฤทธิ์ที่ไตโดยเร่งการขับเกลือโซเดียมออกนอกร่างกายจึงส่งผลให้ลดความดันโลหิตสูงได้ตามสรรพคุณ 
 ///// เบนโดรฟลูเมตไทอะไซด์มีรูปแบบการจัดจำหน่ายอย่างไร? ///// 
ยาเบนโดรฟลูเมตไทอะไซด์มีรูปแบบการจัดจำหน่ายเช่น 
- ยาเม็ดชนิดรับประทาน ขนาด 2.5 และ 5 มิลลิกรัม/เม็ด 
- ยาเม็ดชนิดรับประทานที่ผสมร่วมกับยาอื่นเช่น Bendroflumethiazide 5 มิลลิกรัม + Nadolol 40 มิลลิกรัม/เม็ด 
 ///// เบนโดรฟลูเมตไทอะไซด์มีขนาดรับประทานอย่างไร? ///// 
ยาเบนโดรฟลูเมตไทอะไซด์มีขนาดรับประทานเช่น 
ก.	สำหรับโรคความดันโลหิตสูง: 
- ผู้ใหญ่และเด็กอายุ 12 ปีขึ้นไป: รับประทาน 2.5 - 5 มิลลิกรัมวันละครั้ง 
ข.	ลดอาการบวมน้ำของร่างกาย: 
- ผู้ใหญ่และเด็กอายุ 12 ปีขึ้นไป: รับประทานเริ่มต้น 5 - 10 มิลลิกรัมวันละครั้งหรือวันเว้นวัน ขนาดรับประทานที่ใช้คงระดับการรักษาอยู่ที่ 2.5 - 10 มิลลิกรัมสัปดาห์ละ 2 - 3 ครั้ง 
*อนึ่ง: 
- เด็กอายุต่ำกว่า 12 ปี: ยังไม่มีข้อมูลแน่ชัดถึงผลข้างเคียงของยานี้ในเด็กกลุ่มวัยนี้ การใช้ยานี้ในเด็กกลุ่มวัยนี้จึงอยู่ในดุลพินิจของแพทย์ผู้รักษาเป็นกรณีๆไป 
- สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเบนโดรฟลูเมตไทอะไซด์ ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆเช่น โรคไต โรคตับ รวมทั้งกำลังกินยาอะไรอยู่ เพราะยาเบนโดรฟลูเมตไทอะไซด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเบนโดรฟลูเมตไทอะไซด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาเบนโดรฟลูเมตไทอะไซด์ให้ตรงเวลา 
 ///// เบนโดรฟลูเมตไทอะไซด์มีผลไม่พึงประสงค์อย่างไร? ///// 
ยาเบนโดรฟลูเมตไทอะไซด์สามารถก่อให้เกิดผลไม่พึงประสงค์ (ผลข้างเคียง/อาการข้าง เคียง) ได้ดังนี้เช่น เกิดภาวะความดันโลหิตต่ำ มีระดับเกลือโซเดียมและโพแทสเซียมในเลือดต่ำ แต่เกลือแคลเซียมจะเพิ่มขึ้น อาจพบภาวะเกาต์คุกคาม/กำเริบ มีน้ำตาลในเลือดสูง อ่อนเพลีย ไตทำงานหนัก 
*สำหรับผู้ที่ได้รับยานี้เกินขนาด: จะพบอาการท้องเสีย มีภาวะสูญเสียน้ำ/ภาวะขาดน้ำ วิง     เวียน อ่อนเพลีย กล้ามเนื้อเป็นตะคริว ปัสสาวะมาก กระหายน้ำ ปริมาตรของเลือดลดลงที่ส่งผลเกิดภาวะความดันโลหิตต่ำ มีภาวะกดการทำงานของสมอง (สมองทำงานลดลงเช่น ซึมอาจถึงขั้นโคม่าเกิดขึ้น) หากพบภาวะดังกล่าวควรรีบนำตัวผู้ป่วยส่งโรงพยาบาลโดยเร็ว/ทันที/ฉุกเฉิน 
 ///// มีข้อควรระวังการใช้เบนโดรฟลูเมตไทอะไซด์อย่างไร? ///// 
มีข้อควรระวังการใช้เบนโดรฟลูเมตไทอะไซด์เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ และสตรีที่อยู่ในภาวะให้นมบุตร รวมถึงเด็กและผู้สูงอายุ โดยที่ ไม่มีคำสั่งจากแพทย์ 
- ห้ามใช้ยานี้กับผู้ป่วยโรคไตโรคตับที่อยู่ในระยะรุนแรง 
- ห้ามใช้ยานี้กับผู้ที่มีระดับเกลือแคลเซียมในเลือดต่ำ โพแทสเซียมในเลือดต่ำ และรวมถึงผู้ที่มีระดับเกลือแคลเซียมในเลือดสูง 
- ห้ามใช้ยานี้กับผู้ป่วยอาการ Addison’s disease 
- ห้ามปรับขนาดรับประทานยานี้ด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- หากมีอาการแพ้ยานี้ต้องหยุดการใช้ยานี้ทันทีแล้วรีบมาพบแพทย์/มาโรงพยาบาลทันที /ฉุกเฉิน 
- กรณีที่ใช้ยาไปสักระยะแล้วอาการไม่ดีขึ้นควรกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเบนโดรฟลูเมตไทอะไซด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เบนโดรฟลูเมตไทอะไซด์มีปฏิกิริยาระหว่างยากับยาตัวอื่นอย่างไร? ///// 
ยาเบนโดรฟลูเมตไทอะไซด์มีปฏิกิริยาระหว่างยากับยาตัวอื่นเช่น 
- ห้ามรับประทานยาเบนโดรฟลูเมตไทอะไซด์ร่วมกับสุราหรือเครื่องดื่มที่มีแอลกอฮอล์เป็นส่วนประกอบด้วยจะก่อให้เกิดภาวะความดันโลหิตต่ำตามมา 
- การใช้ยาเบนโดรฟลูเมตไทอะไซด์ร่วมกับยา Amiodarone จะส่งผลกับภาวะหัวใจเต้นผิดจังหวะตามมา หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาเบนโดรฟลูเมตไทอะไซด์ร่วมกับยา Lithium อาจทำให้ร่างกายได้รับผลข้างเคียงของยา Lithium ติดตามมาเช่น มีอาการท้องเสีย อาเจียน ง่วงนอน ตัวสั่น กระหายน้ำ ปัสสาวะบ่อย กล้ามเนื้ออ่อนแรง หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมกับผู้ป่วยเป็นกรณีไป 
- หลีกเลี่ยงการใช้ยาเบนโดรฟลูเมตไทอะไซด์ร่วมกับยาที่ใช้ทำความสะอาดลำไส้เช่น ยา Sodium biphosphate ด้วยอาจก่อให้เกิดภาวะไตวายเกิดขึ้นได้ 
 ///// ควรเก็บรักษาเบนโดรฟลูเมตไทอะไซด์อย่างไร? ///// 
ควรเก็บยาเบนโดรฟลูเมตไทอะไซด์ภายใต้อุณหภูมิ 25 องศาเซลเซียส (Celsius) เก็บในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ยาเบนโดรฟลูเมตไทอะไซด์มีชื่ออื่นอีกไหม? ผลิตจากบริษัทอะไรบ้าง? ///// 
ยาเบนโดรฟลูเมตไทอะไซด์ที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
https://en.wikipedia.org/wiki/Bendroflumethiazide  [2015,Dec5] 
http://www.drugs.com/cdi/bendroflumethiazide.html  [2015,Dec5] 
http://www.mims.com/THAILAND/Home/GatewaySubscription/?generic=Bendroflumethiazide  [2015,Dec5] 
http://xpil.medicines.org.uk/ViewPil.aspx?DocID=18037  [2015,Dec5] 
http://www.drugs.com/food-interactions/bendroflumethiazide.html  [2015,Dec5] 
http://www.drugs.com/drug-interactions/bendroflumethiazide-index.html?filter=3&amp;generic_only= [2015,Dec5] 
8.	http://www.drugs.com/imprints/corzide-40-5-kpi-283-18118.html  [2015,Dec5]
