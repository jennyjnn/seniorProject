ไลเนสทรีนอล (Lynestrenol)
 ///// บทนำ ///// 
ยาไลเนสทรีนอล (Lynestrenol) หรือชื่อวิทยาศาสตร์คือ 17α-ethinyl-3-desoxy-19-nortestosterone  หรือ  17α-ethynyl-4-estren-17β-o เป็นยาฮอร์โมนเพศหญิงสังเคราะห์ และเป็นที่รู้จักในปีค.ศ.1960 (พ.ศ.2503) จัดอยู่ในฮอร์โมนประเภทสเตียรอยดอล โปรเจสติน (Steroidal progestin) ซึ่งมีการออกฤทธิ์คล้ายฮอร์โมนโพรเจสเทอโรน (Strong progestational effect) การใช้ยานี้ส่งผลให้เยื่อบุโพรงมดลูกมีการแบ่งตัวและหนามากขึ้น  และยับยั้งการหลั่งฮอร์โมนโกนาโดโทรปิน (Gonadotropin, ฮอร์โมนชนิดหนึ่งจากต่อมใต้สมอง มีหน้าที่ควบคุมการทำงานของรังไข่) รวมถึงชะลอการตกไข่ในเพศหญิง   ทางคลินิกได้นำยาไลเนสทรีนอลมาบำบัดรักษาภาวะพร่องฮอร์โมนโปรเจสเตอโรนตามธรรมชาติของร่างกาย และใช้เป็นยาเม็ดคุมกำเนิดโดยมีรูปแบบยาแผนปัจจุบันเป็นยาชนิดรับประทาน 
หลังการดูดซึมจากระบบทางเดินอาหาร ยาไลเนสทรีนอลในกระแสเลือดจะถูกเปลี่ยนไปเป็นฮอร์โมนนอร์อิทิสเตอโรน (Norethisterone,ฮอร์โมนในกลุ่ม Progestin)อย่างรวดเร็ว  ปริมาณตัวยานี้ในกระแสเลือดจะเข้าจับกับพลาสมาโปรตีนได้มากถึงประมาณ 97%  และร่างกายต้องใช้เวลาประมาณ 16 – 17 ชั่วโมง  เพื่อขับบาไลเนสทรีนอลออกจากกระแสเลือดโดยผ่านไปกับปัสสาวะ และมีบางส่วนผ่านไปกับอุจจาระ 
ข้อจำกัดในการใช้ยาไลเนสทรีนอล มีอยู่หลายประการ ที่ผู้บริโภค/ผู้ป่วยควรทราบ อาทิ 
 
- ห้ามใช้ในสตรีตั้งครรภ์   ในผู้ที่มีประจำเดือนมาผิดปกติโดยที่ไม่ทราบสาเหตุ  ในผู้ที่มีโรคหลอดเลือดแดงในระดับรุนแรง  ผู้ที่ป่วยเป็นโรคตับ  ผู้ที่เป็นเนื้องอกโดยมีสาเหตุจากฮอร์โมนโปรเจสโทเจน (Progestogen-dependent tumor, เช่น ก้อนในเต้านม)   ผู้ป่วยด้วยโรคPorphyria(โรคทางพันธุกรรมที่พบได้น้อย ที่มีความผิดปกติในการทำงานของเม็ดเลือดแดง)  ผู้ป่วยมะเร็งเต้านม  และมะเร็งตับ 
- ยังมีโรคอีกหลายประเภทที่สามารถเกิดอาการกำเริบรุนแรงได้เมื่อได้รับยานี้ เช่น  	 โรคไต  โรคหัวใจ  โรคความดันโลหิตสูง  โรคลมชัก  ไมเกรน  โรคหืด  ผู้ที่มีหลอดเลือดขอด  โรคเบาหวาน   มีภาวะตั้งครรภ์/ท้องนอกมดลูก  เกิดถุงน้ำรังจากรังไข่ทำงานผิดปกติ(Functional ovarian cysts)  ผู้ที่มีภาวะลิ่มเลือดอุดตันหลอดเลือดดำ(ภาวะลิ่มเลือดในหลอดเลือดดำ)  รวมถึงสตรีที่อยู่ในภาวะให้นมบุตรก็เป็นข้อห้ามใช้ยานี้ด้วยเช่นกัน 
- การใช้ยาไลเนสทรีนอลร่วมกับยาอื่นๆบางกลุ่ม  อาจทำให้ลดประสิทธิภาพการทำงานของยาไลเนสทรีนอลได้  ตัวอย่างยากลุ่มอื่นๆดังกล่าว เช่นยา  Carbamazepine,  Griseofulvin,  Phenobarbital,  Phenytoin,  และ Rifampicin 
นอกจากนั้น จากคุณสมบัติที่เป็นฮอร์โมนด้วย ยาไลเนสทรีนอล จึงสามารถก่อให้เกิดผลข้างเคียงได้เหมือนกับยาฮอร์โมนชนิดต่างๆ  เช่น ทำให้รู้สึกไม่สบายในระบบทางเดินอาหาร   น้ำหนักตัวเพิ่ม   มีภาวะบวมน้ำ  เกิดผื่นคัน  ลมพิษ  ซึมเศร้า  เป็นต้น 
ก่อนการใช้ยาไลเนสทรีนอลผู้บริโภค/ผู้ป่วย ควรได้รับการตรวจยืนยันจากแพทย์ว่า เหมาะสมและสามารถใช้ยาไลเนสทรีนอลได้อย่างปลอดภัย  ผู้บริโภคควรรับประทานยาไลเนสทรีนอลตรงเวลา เพื่อให้ระดับยานี้มีปริมาณสม่ำเสมอในกระแสเลือด 
ยาไลเนสทรีนอลสามารถใช้เป็นลักษณะยาเดี่ยวเพื่อใช้บำบัดภาวะพร่องฮอร์โมน             โปรเจสเตอโรน หรือใช้ร่วมกับยาฮอร์โมนเพศอื่นๆเพื่อนำมาเป็นยาเม็ดคุมกำเนิด 
ยาไลเนสทรีนอลจัดเป็นยาฮอร์โมนที่อยู่ในหมวดยาอันตราย มีข้อห้ามใช้ ข้อพึงระวัง และผลข้างเคียงมากมาย  ผู้บริโภคจึงไม่ควรไปซื้อหามารับประทานเอง และควรใช้ยานี้ตามคำสั่งของแพทย์อย่างเคร่งครัดเท่านั้น 
 ///// ไลเนสทรีนอลมีสรรพคุณ(คุณสมบัติ)อย่างไร? ///// 
ยาไลเนสทรีนอลมีสรรพคุณ/ข้อบ่งใช้ เพื่อ 
- เป็นยาเม็ดคุมกำเนิด ใช้ป้องกันการตั้งครรภ์ 
- รักษาภาวะประจำเดือน ผิดปกติ เช่น ประจำเดือนมามากหรือมาน้อยผิดปกติ 
 ///// ไลเนสทรีนอลมีกลไกการออกฤทธิ์อย่างไร? ///// 
กลไกการออกฤทธิ์ของยาไลเนสทรีนอลคือ ตัวยาจะมีโครงสร้างทางเคมีใกล้เคียงกับฮอร์โมนนอร์อิทิสเตอโรน (Norethisterone) จึงสามารถยับยั้ง และชะลอการตกไข่ในสตรี  และทำให้เยื่อบุโพรงมดลูกหนาตัว และเกิดสภาพที่ไม่เหมาะสมต่อการฝังตัวของไข่ จึงใช้เป็นยาคุมกำเนิดได้ 
นอกจากนี้ ตัวยานี้ยังสามารถปรับสมดุลของฮอร์โมนเพศหญิงในร่างกายที่เกี่ยวเนื่องกับการมีประจำเดือน และส่งผลให้ประจำเดือนมาเป็นปกติ จึงใช้รักษาภาวะประจำเดือนมาผิดปกติได้อีกด้วย 
 ///// ไลเนสทรีนอลมีรูปแบบการจัดจำหน่ายอย่างไร? ///// 
ยาไลเนสทรีนอลมีรูปแบบการจัดจำหน่ายเป็น ยาเม็ดชนิดรับประทาน ขนาด 0.5 มิลลิกรัม/เม็ด (500 ไมโครกรัม/เม็ด) 
 ///// ไลเนสทรีนอลมีขนาดรับประทานอย่างไร? ///// 
ยาไลเนสทรีนอลมีขนาดรับประทาน เช่น 
ก.สำหรับการคุมกำเนิด: 
- ผู้ใหญ่: รับประทาน 0.5 มิลลิกรัม วันละ 1 ครั้ง โดยเริ่มรับประทานในวันที่ 2 – 5 ของการมีประจำเดือน กรณีที่ต้องใช้ร่วมกับยาฮอร์โมนเพศหญิงชนิดอื่น อย่างเช่น Estrogen   แพทย์จะปรับขนาดรับประทานของยาไลเนสทรีนอลขึ้นมาเป็น 0.75 – 2.5 มิลลิกรัม/วัน 
ข.สำหรับภาวะประจำเดือนผิดปกติ (Menstrual disorders): 
- ผู้ใหญ่: รับประทานวันละ 5 – 10 มิลลิกรัม หรือตามคำสั่งแพทย์ผู้รักษา 
อนึ่ง: 
- สามารถรับประทานยานี้ก่อนหรือหลังอาหารก็ได้ 
- ระยะเวลาในการใช้ยานี้ ขึ้นกับคำสั่งแพทย์ผู้รักษา 
- เด็ก: ห้ามใช้ยานี้กับเด็ก 
- ห้ามใช้ยานี้กับสตรีตั้งครรภ์ และสตรีที่อยู่ในภาวะให้นมบุตร 
- ห้ามปรับขนาดรับประทานด้วยตนเอง 
- ระหว่างใช้ยานี้ หากพบภาวะผิดปกติของร่างกาย เช่น  ความดันโลหิตสูง  เกิดก้อนในเต้านม ให้หยุดการใช้ยานี้ แล้วรีบมาพบแพทย์/มาโรงพยาบาลโดยเร็ว ไม่ต้องรอถึงวันนัด 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไลเนสทรีนอล ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือแน่นหายใจติดขัด/หายใจลำบาก 
- มีโรคประจำตัวต่างๆ เช่น โรคตับ  โรคมะเร็ง  เบาหวาน  ไมเกรน  รวมทั้งกำลังกินยา/ใช้ยาอะไรอยู่ เพราะยาไลเนสทรีนอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไลเนสทรีนอลน้อยกว่า 3 ชั่วโมงจากเวลาเดิม สามารถรับประทานยานี้ได้ทันทีเมื่อนึกขึ้นได้  โดยระดับยายังมีประสิทธิภาพเพียงพอในการคุมกำเนิดได้เหมือนเดิม   แต่กรณีลืมรับประทานยานานตั้งแต่ 3 ชั่วโมงขึ้นไปนับจากเวลาเดิม จะส่งผลต่อประสิทธิภาพของการคุมกำเนิดให้น้อยลง  อย่างไรก็ดี ควรรับประทานยานี้ทันทีเมื่อนึกขึ้นได้ โดยไม่ต้องเพิ่มขนาดรับประทานแต่อย่างใด  รวมถึงต้องให้รับประทานยาเม็ดถัดไปตรงตามเวลาปกติในแต่ละวัน  ขอยกตัวอย่างให้เข้าใจง่ายขึ้น เช่น 
- วันจันทร์ รับประทานยา 8.00 น. ซึ่งเป็นเวลาปกติที่ต้องรับประทานยานี้ 
- วันอังคาร ลืมรับประทาน และมารับประทานยาเวลา 12.00 น. (เกิน 3 ชั่วโมง) 
- วันพุธ ให้รับประทานยานี้ที่เวลา 8.00 น. เหมือนเดิม 
ดังนั้น เพื่อประสิทธิภาพของการคุมกำเนิด ควรรับประทานยาไลเนสทรีนอล ตรงเวลาทุกวัน 
 ///// ไลเนสทรีนอลมีผลไม่พึงประสงค์อย่างไร? ///// 
ยาไลเนสทรีนอลสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  รู้สึกไม่สบายในช่องท้อง  รับประทานอาหารได้มากขึ้น/น้ำหนักตัวเพิ่ม   คลื่นไส้  ท้องเสีย 
- ผลต่อผิวหนัง:  เช่น  เกิดผื่นคัน  ลมพิษ  ผิวแพ้แสงแดดได้ง่าย 
- ผลต่อสภาพจิตใจ:  เช่น เกิดภาวะซึมเศร้า 
- ผลต่อระบบประสาท:  เช่น   ปวดศีรษะ  เป็นไมเกรน 
- ผลต่อระบบสืบพันธุ์:  เช่น  ประจำเดือนมาผิดปกติ  อารมณ์ทางเพศน้อยลง 
- อื่นๆ: เช่น  เกิดภาวะเต้านมโต   เจ็บเต้านม   คัดตึงเต้านม   ตัวบวม 
 ///// มีข้อควรระวังการใช้ไลเนสทรีนอลอย่างไร? ///// 
มีข้อควรระวังการใช้ยาไลเนสทรีนอล เช่น 
- ห้ามใช้กับผู้แพ้ยานี้ 
- ห้ามใช้กับ  สตรีตั้งครรภ์  สตรีที่อยู่ในภาวะให้นมบุตร และเด็ก 
- ห้ามปรับขนาดรับประทานโดยไม่ได้ขอคำปรึกษาจากแพทย์ 
- ห้ามใช้ยานี้กับผู้ป่วย มะเร็งเต้านม  มะเร็งตับ  ผู้ที่มีประจำเดือนมาผิดปกติโดย      ไม่ทราบสาเหตุ 
- ระวังการใช้ยานี้กับผู้ป่วยที่มีโรคประจำตัว เช่น  เบาหวาน  ไมเกรน  โรคความดันโลหิตสูง  ผู้ที่เป็นหลอดเลือดขอด ผู้ป่วยด้วยโรคลมชัก   ผู้ป่วยโรคไต เป็นต้น 
- ควรรับประทานยานี้ตรงเวลา  สม่ำเสมอ  การหลงลืมรับประทานยานี้ หรือขาดความต่อเนื่องในการใช้ยานี้  อาจเสี่ยงต่อภาวะตั้งครรภ์ตามมาได้ 
- เพื่อให้ง่ายและป้องกันการลืมรับประทานยา ผู้บริโภคสามารถใช้สัญลักษณ์บนแผงยาเป็นแนวทางในการรับประทาน 
- เพื่อประสิทธิภาพในการคุมกำเนิด  ในช่วง 7 วันที่เริ่มต้นรับประทานยานี้แผงแรก  ควรใช้การคุมกำเนิดวิธีอื่นร่วมด้วย  เช่น การใช้ถุงยางอนามัยชาย 
- การรับประทานยานี้เกินขนาดในแต่ละครั้ง  สามารถส่งผลให้เกิดเลือดออกผิดปกติจากช่องคลอดเล็กน้อย  รวมถึงมีอาการคลื่นไส้อาเจียนตามมา 
- ผู้บริโภค/ผู้ป่วย ควรต้องหมั่นตรวจความผิดปกติที่อาจเกิดขึ้นกับร่างกาย เช่น  มีก้อนที่เต้านม  มีความดันโลหิตสูง  ซึ่งหากพบความผิดปกติ ต้องรีบมาพบแพทย์/มาโรงพยาบาล ไม่ต้องรอถึงวันนัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไลเนสทรีนอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไลเนสทรีนอลมีปฏิกิริยาระหว่างยากับยาตัวอื่นอย่างไร? ///// 
ยาไลเนสทรีนอลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาไลเนสทรีนอลร่วมกับ ยาต้านชัก,  ยา Barbiturate,  Rifampicin,  ยาถ่านกัมมันต์, และยาระบาย/ยาแก้ท้องผูกชนิดต่างๆ  เพราะกลุ่มยา เหล่านี้ สามารถทำให้ประสิทธิภาพการคุมกำเนิดของยาไลเนสทรีนอลลดลง และอาจเกิดภาวะเลือดออกผิดปกติทางช่องคลอดตามมา 
- การใช้ยาไลเนสทรีนอลร่วมกับยา เบต้า บล็อกเกอร์ (Beta blockers)   และยา Cyclosporine  อาจทำให้การออกฤทธิ์ของ ยา เบต้า บล็อกเกอร์และยา Cyclosporine เพิ่มมากขึ้น และอาจทำให้ผู้ป่วยได้รับผลข้างเคียงต่างๆของยา เบต้า บล็อกเกอร์และยา Cyclosporine สูงขึ้นตามมาได้  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาไลเนสทรีนอลร่วมกับยากลุ่ม Macrolides  สามารถเพิ่มความเสี่ยงต่อการเกิดพิษกับตับ/ ตับอักเสบได้มากขึ้น เพื่อป้องกันภาวะดังกล่าว จึงควรหลีกเลี่ยงการใช้ยาร่วมกัน 
 ///// ควรเก็บรักษาไลเนสทรีนอลอย่างไร? ///// 
ควรเก็บยาไลเนสทรีนอล ภายใต้อุณหภูมิ 30 องศาเซลเซียส(Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ไลเนสทรีนอลมีชื่ออื่นอีกไหม? ผลิตจากบริษัทอะไรบ้าง? ///// 
ยาไลเนสทรีนอล ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Orgalutin, Exlutena, Orgametril 
 ///// บรรณานุกรม ///// 
https://en.wikipedia.org/wiki/Lynestrenol   [2016,Sept10] 
http://www.mims.com/india/drug/info/lynestrenol?type=full&amp;mtype=generic  [2016,Sept10] 
http://www.medindia.net/doctors/drug_information/lynestrenol.html  [2016,Sept10] 
http://www.mims.com/thailand/drug/info/dailyton/?type=brief  [2016,Sept10] 
http://apps.who.int/prequal/whopar/whoparproducts/RH021part3v1.pdf  [2016,Sept10]
