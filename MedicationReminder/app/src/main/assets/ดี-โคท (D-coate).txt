ดี-โคท (D-coate)
 ///// บทนำ ///// 
ยาดี-โคท (D-coate) เป็นชื่อการค้าของสูตรตำรับที่มียาแก้ไอถึง 3 ตัวใน 1 เม็ดที่ประกอบด้วยยา 
- Dextromethorphan HBr 	 20 มิลลิกรัม 
- Guaifenesin			 50 มิลลิกรัม 
- Terpin hydrate (ยาขับเสมหะ) 85 มิลลิกรัม 
ตัวยาในสูตรตำรับนี้มีกลไกการออกฤทธิ์ที่เฉพาะเจาะจงตามสูตรโครงสร้างทางเคมีอาจกล่าวรายละเอียดโดยย่อๆดังนี้ 
ก. Dextromethorphan: ออกฤทธิ์ระงับอาการไอแบบแห้งๆซึ่งไม่ได้มีสาเหตุมาจากเสมหะ โดยตัวยาจะกดศูนย์ควบคุมการไอในสมองจึงทำให้อาการไอทุเลาลง นอกจากนี้ยังมีฤทธิ์สงบประ สาท/ยากล่อมประสาทอีกด้วยทำให้ผู้ที่รับประทานยานี้มีอาการง่วงนอนและวิงเวียนติดตามมา 
รูปแบบยาแผนปัจจุบันของยานี้จะมีเฉพาะยารับประทานเท่านั้น การกระจายตัวของยาภายในร่างกายจะมีปริมาณที่ต่ำ หลังการดูดซึมเข้าสู่กระแสเลือด ยานี้จะถูกลำเลียงไปที่ตับเพื่อปรับเปลี่ยนโครงสร้างทางเคมี ก่อนที่ปริมาณยาครึ่งหนึ่งในกระแสเลือดจะถูกกำจัดออกไปโดยใช้เวลาประมาณ 2 - 4 ชั่วโมงและผ่านทิ้งไปกับปัสสาวะ 
โดยทั่วไปยาชนิดนี้ไม่ควรรับประทานพร้อมกับน้ำผลไม้เช่น Grapefruit juices ด้วยจะเกิดการยับยั้งกระบวนการในการทำงานของเอนไซม์ Cytochrome P450 (เอนไซม์ทำลายยา) ของอวัยวะตับ ทำให้มีปริมาณยา Dextromethorphan อยู่ในกระแสเลือดได้ยาวนานขึ้นจนผู้ป่วยอาจได้รับอาการข้างเคียง (ผลข้างเคียง) ต่างๆติดตามมาเช่น มีผื่นคัน คลื่นไส้ อาเจียน วิงเวียน ท้องผูกหรือไม่ก็ท้องเสีย อาจเกิดภาวะประสาทหลอน รวมไปถึงกดศูนย์ควบคุมการหายใจของร่างกาย (หายใจช้าและเบาจนอาจหยุดหายใจได้) และผู้ป่วยบางรายอาจพบภาวะปั่นป่วนในกระเพาะอาหารหลังรับประทานยานี้ 
ยา Dextromethorphan ถูกจัดเป็นยาตัวหนึ่งที่อยู่ในบัญชียาหลักแห่งชาติของไทยและมีจำหน่ายในรูปแบบของยาแผนปัจจุบันอย่างมากมาย 
ข.	Guaifenesin: เป็นยาขับเสมหะโดยยาจะออกฤทธิ์กระตุ้นและขับสารคัดหลั่ง/เสมหะออกมาจากหลอดลมส่งผลทำให้เสมหะที่คั่งค้างในหลอดลมถูกขับออกมาได้ง่าย นอกจากนี้ยาGuaifenesin ยังกระตุ้นให้ขนที่ใช้กวัดกวาดของเซลล์ที่อยู่ในท่อทางเดินหายใจพัดโบกได้ดี จึงทำให้สิ่งแปลกปลอมรวมถึงเสมหะถูกขับออกมาได้ง่ายยิ่งขึ้น 
เราจะพบเห็นยา Guaifenesin ในรูปแบบของยาชนิดรับประทาน การกำจัดยานี้ส่วนใหญ่ของร่างกาย ยาจะถูกขับทิ้งไปกับปัสสาวะ โดยร่างกายต้องใช้เวลาประมารณ 1 - 5 ชั่วโมงในการกำจัดยาครึ่งหนึ่งออกจากกระแสเลือด 
อาการข้างเคียงที่พบได้มากจากยาชนิดนี้คือ คลื่นไส้ อาเจียน ท้องเสียหรือไม่ก็มีอาการท้อง ผูก เกิดนิ่วในไต การรับประทานยาพร้อมมื้ออาหารจะทำให้อาการคลื่นไส้ลดน้อยลง ส่วนเรื่องนิ่วในไตป้องกันโดยให้ผู้ป่วยดื่มน้ำอย่างเพียงพอในช่วงเวลาระหว่างวัน ผู้ป่วยบางรายที่รับประทานยานี้ยังอาจมีอาการวิงเวียนและง่วงนอนได้อีกด้วย 
ปัจจุบันพบว่ากลุ่มยาแก้ไอหลายรายการได้ผสมยา Guaifenesin เข้าในสูตรตำรับเพื่อเพิ่มประสิทธิภาพของการรักษาได้ดียิ่งขึ้น 
ค.	Terpin hydrate: จัดเป็นยาขับเสมหะอีก 1 รายการที่มีการใช้มากในสหรัฐอเมริกา ยานี้จะออกฤทธิ์ต่อเซลล์ที่อยู่ภายในหลอดลมทำให้เกิดการขับเสมหะและสารคัดหลั่งต่างๆได้ง่ายขึ้น ยาTerpin hydrate มักถูกนำมาใช้รักษาอาการหลอดลมอักเสบชนิดเฉียบพลัน 
ผลข้างเคียงที่อาจพบเห็นได้จากยานี้เช่น กดการหายใจ สงบประสาท ปัสสาวะคั่ง/ปัสสาวะขัด เป็นต้น การผสมยานี้ลงในสูตรตำรับที่มีตัวยาโคเดอีน (Codeine) อาจทำให้ร่างกายติดยาโคเดอีนได้มากยิ่งขึ้น 
รูปแบบยาแผนปัจจุบันของยานี้จะเป็นยาชนิดรับประทาน และเป็นอีก 1 ตัวยาที่มักถูกนำไปผสมกับยาแก้ไอตัวอื่นๆ 
 ///// ดี-โคทมีสรรพคุณ (คุณสมบัติ) อย่างไร? ///// 
ยาดี-โคทมีสรรพคุณ/ข้อบ่งใช้คือ บรรเทาอาการไอที่มีสาเหตุจากโรคหวัด โรคหลอดลมอักเสบชนิดเรื้อรัง รวมถึงอาการไอที่มีสาเหตุจากโรคไข้หวัดใหญ่ด้วยเช่นกัน 
 ///// ดี-โคทมีกลไกการออกฤทธิ์อย่างไร? ///// 
ยาดี-โคทมีกลไกการออกฤทธิ์โดยตัวยาต่างๆจะออกฤทธิ์ตามแต่ละชนิดของตัวยาสำคัญดังนี้ 
- ยา Dextromethorphan จะออกฤทธิ์กดศูนย์กระตุ้นการไอในสมองผู้ป่วยจึงมีการไอห่างขึ้น 
- ยา Guaifenesin และยา Terpin hydrate จะออกฤทธิ์ขับเสมหะที่คั่งค้างในช่องทางเดินหายใจ/หลอดลมทำให้หายใจได้คล่องขึ้น 
จากกลไกดังกล่าวข้างต้นจึงทำให้บรรเทาอาการไอได้ตามสรรพคุณ 
 ///// ดี-โคทมีรูปแบบการจัดจำหน่ายอย่างไร? ///// 
ยาดี-โคทมีรูปแบบการจัดจำหน่ายเป็นยาเม็ดชนิดรับประทานที่ประกอบด้วยตัวยา Dextromethorphan HBr 20 มิลลิกรัม + Guaifenesin 50 มิลลิกรัม + Terpin hydrate 85 มิลลิกรัม/เม็ด 
 ///// ดี-โคทมีขนาดรับประทานอย่างไร? ///// 
ยาดี-โคทมีขนาดรับประทานเช่น 
- ผู้ใหญ่: รับประทานครั้งละ 1 เม็ดวันละ 3 ครั้ง สามารถรับประทานยานี้ก่อนหรือพร้อมอาหารก็ได้ 
- เด็ก: เนื่องจากยังไม่มีข้อมูลแน่ชัดถึงผลข้างเคียงของยานี้ในเด็ก การใช้ยานี้กับเด็กจึงต้องอยู่ภายใต้การดูแลของแพทย์ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาดี-โคท ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาดี-โคทอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาดี-โคทสามารถรับประทานยาเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า และหากอาการไอทุเลาลงก็สามารถหยุดการใช้ยานี้ได้ 
 ///// ดี-โคทมีผลไม่พึงประสงค์อย่างไร? ///// 
ยาดี-โคทสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการวิงเวียน คลื่นไส้ อาเจียน รู้สึกไม่สบายในกระเพาะอาหาร-ลำไส้ รู้สึกสับสน และอาจเกิดภาวะกดการหายใจ 
 ///// มีข้อควรระวังการใช้ดี-โคทอย่างไร? ///// 
มีข้อควรระวังการใช้ยาดี-โคทเช่น 
- ห้ามใช้กับผู้ที่แพ้ยานี้หรือแพ้ตัวยาสำคัญต่างๆในสูตรตำรับยานี้ 
- ห้ามปรับขนาดรับประทานด้วยตนเอง 
- ห้ามใช้ยานี้กับเด็ก สตรีตั้งครรภ์ และสตรีที่อยู่ในภาวะให้นมบุตร 
- ระวังการใช้ยานี้กับผู้สูงอายุ 
- ระวังการใช้ยานี้กับผู้ป่วยโรคตับ โรคไต 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาดี-โคทด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ดี-โคทมีปฏิกิริยาระหว่างยากับยาตัวอื่นอย่างไร? ///// 
ยาดี-โคทมีปฏิกิริยาระหว่างยากับยาตัวอื่นเช่น 
- การใช้ร่วมกับยา Fenfluramine (ยาลดความอ้วนที่ได้ถูกยกเลิกการใช้แล้วรวมถึงในประเทศไทยจากผลข้างเคียงที่ทำให้เกิดพังพืดกับกล้ามเนื้อหัวใจที่ส่งผลให้เกิดโรคลิ้นหัวใจ และยังทำให้เกิดภาวะความดันโลหิตในหลอดเลือดปอดสูงจนส่งผลให้เกิดหัวใจล้มเหลวได้) อาจเพิ่มความเสี่ยงเกิดภาวะ Serotonin syndrome ซึ่งจะทำให้มีอาการสับสน ประสาทหลอน มีภาวะชัก ความดันโลหิตเปลี่ยนแปลง มีไข้ หัวใจเต้นเร็ว กรณีรุนแรงผู้ป่วยอาจเข้าสู่ภาวะโคม่าและเสียชีวิต (ตาย) ในที่สุด จึงควรหลีกเลี่ยงการใช้ยาร่วมกัน 
 ///// ควรเก็บรักษาดี-โคทอย่างไร? ///// 
สามารถเก็บยาดี-โคทภายในอุณหภูมิห้องที่เย็น ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ดี-โคทมีชื่ออื่นอีกไหม? ผลิตจากบริษัทอะไรบ้าง? ///// 
ยาดี-โคทที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.mims.com/Thailand/drug/info/D-Coate/  [2015,Aug22] 
https://en.wikipedia.org/wiki/Dextromethorphan [2015,Aug22] 
http://dmsic.moph.go.th/dmsic/admin/files/userfiles/files/essential_book_56.pdf  [2015,Aug22] 
https://en.wikipedia.org/wiki/Terpin_hydrate [2015,Aug22] 
http://www.drugs.com/drug-interactions/dextromethorphan-index.html?filter=3&amp;generic_only=  [2015,Aug22]
