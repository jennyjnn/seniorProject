บาแคมพิซิลลิน (Bacampicillin)
 ///// บทนำ ///// 
ยาบาแคมพิซิลลิน(Bacampicillin หรือ Bacampicillin hydrochloride หรือ Bacampicillin HCl) เป็นโปรดรัก(Prodrug)ของยาแอมพิซิลลิน(Ampicillin) อีกทีหนึ่งและมีรูปแบบเภสัชภัณฑ์เป็นยาชนิดรับประทาน  ขณะดูดซึมผ่านระบบทางเดินอาหารจะเกิดการเปลี่ยนแปลงโครงสร้างที่บริเวณผนังลำไส้เล็กโดยเอนไซม์ชื่อ เอสเทอเรส (Esterases) ไปเป็นตัวยาแอมพิซิลลินซึ่งจะออกฤทธิ์ต่อต้านแบคทีเรียได้ 
ทางคลินิกได้ใช้ยาบาแคมพิซิลลินในการรักษาการติดเชื้อแบคทีเรียที่ทางเดินหายใจส่วนบนและล่าง(โรคติดเชื้อทางเดินหายใจส่วนบน และ โรคติดเชื้อทางเดินหายใจส่วนล่าง) อย่างเช่น ทอนซิลอักเสบ   ปอดบวม   หลอดลมอักเสบ  หรือการติดเชื้อบริเวณเนื้อเยื่อของผิวหนัง  การติดเชื้อในทางเดินปัสสาวะ(โรคติดเชื้อระบบทางเดินปัสสาวะ)รวมถึงการติดเชื้อหนองในชนิดที่ไม่รุนแรงมากนัก 
เชื้อแบคทีเรียที่ตอบสนองต่อยาบาแคมพิซิลลิน มีทั้งชนิดแกรมบวกและแกรมลบ เช่น Staphylococcus  faecalis,  Streptococcus pneumoniae,  Haemophilus influenzae,  Neisseria  gonorrhoeae, E.coli,  Proteus mirabilis,  Salmonellae     และ Shigellae 
มีข้อควรระวังที่ผู้ป่วยพึงทราบเมื่อได้รับการสั่งจ่ายยาบาแคมพิซิลลิน เช่น 
- ห้ามใช้กับผู้แพ้ยานี้ หรือแพ้ยา Ampicillin 
- ยาบาแคมพิซิลลินเป็นยาปฏิชีวนะ  ใช้ต่อต้านแบคทีเรีย ไม่สามารถรักษาการติดเชื้อที่เกิดจาก เชื้อไวรัส  เชื้อรา  หรือโปรโทซัว 
- การรับประทานยานี้ใน 2–3 วันแรกแล้วรู้สึกอาการดีขึ้น ผู้ป่วยยังคงต้องรับประทานยานี้ต่อเนื่องจนครบเทอมการรักษาตามคำสั่งแพทย์ เพื่อป้องกันการดื้อยาของแบคทีเรีย 
- การใช้ยาชนิดนี้/ยานี้ร่วมกับยาเม็ดคุมกำเนิดจะทำให้ประสิทธิภาพของยาเม็ดคุมกำเนิดด้อยลงไปและเสี่ยงต่อการตั้งครรภ์/มีครรภ์ตามมา  เมื่อใช้ยานี้จึงควรป้องกันโดยใช้ถุงยาอนามัยชาย หรือใส่ห่วงอนามัย เมื่อมีเพศสัมพันธ์ทุกครั้ง 
- การใช้ยาบาแคมพิซิลลินในผู้ป่วยโรคเบาหวานจะทำให้การตรวจสอบระดับน้ำตาลในเลือดได้ผลผิดไปจากปกติ  ผู้ป่วยจึงต้องแจ้งให้แพทย์ที่ตรวจรักษาเบาหวานทราบด้วยว่า ขณะนี้ตนเองได้รับประทานยาชนิดนี้อยู่ 
- หากรับประทานยานี้แล้วอาการไม่ดีขึ้น หรือเป็นหนักกว่าเดิม ให้รีบพาผู้ป่วยกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- ห้ามรับประทานยานี้พร้อมกับเครื่องดื่มประเภทแอลกอฮอล์  ด้วยจะทำให้เกิดอาการระคายเคืองต่อกระเพาะอาหารมากยิ่งขึ้น 
- กรณีพบอาการแพ้ยา เช่น  อึดอัด/แน่นหน้าอก  หายใจไม่ออก/หายใจลำบาก  มีผื่นคันตามร่างกาย  ใบหน้า-ปาก-คอมีอาการบวม  ให้หยุดการใช้ยานี้ทันที แล้วรีบนำผู้ป่วยส่งโรงพยาบาลทันที/ฉุกเฉิน 
- อาการข้างเคียง(ผลข้างเคียง)ที่ค่อนข้างรุนแรงประการหนึ่งของยานี้ คือ ทำให้ท้องเสียรุนแรง เกิดตะคริวในช่องท้อง  กรณีนี้ ต้องรีบนำส่งผู้ป่วยมาพบแพทย์/มาโรงพยาบาลโดยเร็วเพื่อแพทย์พิจารณาปรับเปลี่ยนการใช้ยาปฏิชีวนะชนิดอื่นทดแทน ทั้งนี้ไม่ต้องรอจนถึงวันแพทย์นัด 
- หลีกเลี่ยงการเกิดอุบัติเหตุที่ก่อให้เกิดบาดแผล เพราะอาจทำให้เลือดหยุดไหลได้ช้ากว่าปกติ 
- หลีกเลี่ยงการใช้ยาอื่นใดร่วมกับยาบาแคมพิซิลลินโดยไม่ได้ขอคำปรึกษาจากแพทย์เพื่อหลีกเลี่ยงภาวะยาตีกัน(ปฏิกิริยาระหว่างยา) 
ในประเทศไทยโดยคณะกรรมการอาหารและยา ได้ระบุให้ยาบาแคมพิซิลลินเป็นยาอันตรายที่ต้องใช้ภายใต้ภายใต้คำสั่งแพทย์  ซึ่งสามารถพบเห็นการใช้ยานี้ได้ตามสถาน พยาบาลและมีจำหน่ายตามร้านขายยาทั่วไป 
 
 ///// บาแคมพิซิลลินมีสรรพคุณ(คุณสมบัติ)อย่างไร? ///// 
ยาบาแคมพิซิลลินมีสรรพคุณ/ข้อบ่งใช้ เช่น 
- รักษาการติดเชื้อแบคทีเรียในทางเดินหายใจ(โรคติดเชื้อทางเดินหายใจ) 
- รักษาโรคปอดบวม ทั้งในผู้ใหญ่และในเด็ก 
- รักษาการติดเชื้อหนองในที่อาการไม่รุนแรงมากนัก (Gonococcal infection) 
- ใช้รักษาหูชั้นกลางอักเสบ 
- รักษากระเพาะปัสสาวะอักเสบ 
- รักษาการติดเชื้อบริเวณผิวหนังหรือเนื้อเยื่ออ่อนของร่างกาย 
 
 ///// บาแคมพิซิลลินมีกลไกการออกฤทธิ์อย่างไร? ///// 
ยาบาแคมพิซิลลินมีกลไกการออกฤทธิ์ คือ ตัวยาจะยับยั้งการสังเคราะห์ผนังเซลล์ในแบคทีเรียชนิดที่ตอบสนองต่อยานี้ ส่งผลให้แบคทีเรียหยุดการเจริญเติบโต หมดความสามารถกระจายพันธุ์และตายลงในที่สุด 
 
 ///// บาแคมพิซิลลินมีรูปแบบการจัดจำหน่ายอย่างไร? ///// 
ยาบาแคมพิซิลลินมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Bacampicillin  400 และ 800 มิลลิกรัม/เม็ด 
 
 ///// บาแคมพิซิลลินมีขนาดรับประทานอย่างไร? ///// 
ยาบาแคมพิซิลลินมีขนาดรับประทาน เช่น 
ก. สำหรับโรคติดเชื้อในทางเดินหายใจส่วนบน: 
- ผู้ใหญ่: รับประทานยา 400–800 มิลลิกรัม ทุก 12 ชั่วโมง เป็นเวลา 7–10 วัน
โดยขึ้นอยู่กับความรุนแรงของโรค 
- เด็ก: การใช้ยานี้และขนาดยานี้ในเด็กอยู่ในดุลพินิจของแพทย์เป็นกรณีๆไป 
ข.สำหรับการติดเชื้อหนองใน(Gonococcal infection): 
- ผู้ใหญ่: รับประทานยา 1.6 กรัม โดยใช้ร่วมกับ ยาProbenecid ขนาด 1 กรัม ครั้งเดียว 
- เด็ก: การใช้ยานี้และขนาดยานี้ในเด็กอยู่ในดุลพินิจของแพทย์เป็นกรณีๆไป 
ค. สำหรับรักษาหูชั้นกลางอักเสบ: 
- ผู้ใหญ่: รับประทานยา 400–800 มิลลิกรัม ทุก 12 ชั่วโมง เป็นเวลา 10–14 วัน โดยขึ้นอยู่กับความรุนแรงของโรค 
- เด็ก: การใช้ยานี้และขนาดยานี้ในเด็กอยู่ในดุลพินิจของแพทย์เป็นกรณีๆไป 
ง. สำหรับกระเพาะปัสสาวะอักเสบ: 
- ผู้ใหญ่: รับประทานยา 400 มิลลิกรัม ทุก 12 ชั่วโมง เป็นเวลา 3–7 วัน 
- เด็ก: การใช้ยานี้และขนาดยานี้ในเด็กอยู่ในดุลพินิจของแพทย์เป็นกรณีๆไป 
จ. สำหรับรักษาโรคปอดบวม: 
- ผู้ใหญ่: รับประทานยา 800 มิลลิกรัม ทุก 12 ชั่วโมง เป็นเวลา 7–21 วัน  
ทั้งนี้ขึ้นกับชนิดของเชื้อและความรุนแรงของโรค 
- เด็กน้ำหนักตัวมากกว่า 25 กิโลกรัม: รับประทานยา 50 มิลลิกรัม/น้ำหนักตัว 1 กิโลกรัม/วัน โดยแบ่งรับประทานทุก 12 ชั่วโมง 
- เด็กน้ำหนักตัวน้อยกว่า 25 กิโลกรัม: การใช้ยานี้และขนาดยานี้ในเด็กอยู่ในดุลพินิจของแพทย์เป็นกรณีๆไป 
ฉ. สำหรับการติดเชื้อที่ผิวหนัง: 
- ผู้ใหญ่: รับประทานยา 400–800 มิลลิกรัม ทุก 12 ชั่วโมง เป็นเวลา 7–10 วัน
โดยทั่วไปอาการจะเริ่มดีขึ้น เมื่อรับประทานยา 3 วันขึ้นไป แต่ต้องรับประทานยาต่อเนื่องจนครบกำหนดตามคำสั่งแพทย์ 
- เด็กที่มีน้ำหนักตัวมากกว่า 25 กิโลกรัม: 	รับประทานยา 25 มิลลิกรัม/น้ำหนักตัว 1 กิโลกรัม/วัน โดยแบ่งรับประทานทุก 12 ชั่วโมง 
- เด็กที่นำหนักตัวน้อยกว่า 25กิโลกรัม: การใช้ยานี้และขนาดยานี้ในเด็กอยู่ในดุลพินิจของแพทย์เป็นกรณีๆไป 
อนึ่ง: 
- สามารถรับประทานยานี้ก่อนหรือพร้อมอาหารก็ได้ 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาบาแคมพิซิลลิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาบาแคมพิซิลลินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาบาแคมพิซิลลิน สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  
ให้รับประทานยาที่ขนาดปกติ 
 
 ///// บาแคมพิซิลลินมีผลไม่พึงประสงค์อย่างไร? ///// 
ยาบาแคมพิซิลลินสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น  ท้องเสีย  ลำไส้อักเสบ  คลื่นไส้อาเจียน  
มีภาวะ Pseudomembranous colitis 
- ผลต่อระบบประสาท:  เช่น มีไข้ เกิดอาการชัก 
- ผลต่อระบบเลือด:  เช่น เกิดภาวะโลหิตจาง  เกล็ดเลือดต่ำ  เม็ดเลือดขาวชนิดนิวโทรฟิล(Neutrophil)ต่ำ 
- ผลต่อผิวหนัง: เช่น อาจมีอาการผื่นคัน  ลมพิษ   บวมตามผิวหนัง 
- ผลต่อระบบกล้ามเนื้อและกระดูก:  เช่น ปวดข้อ 
- ผลต่อไต:  เช่น ไตอักเสบ 
 
 ///// มีข้อควรระวังการใช้บาแคมพิซิลลินอย่างไร? ///// 
มีข้อควรระวังการใช้ยาบาแคมพิซิลลิน เช่น 
- ห้ามใช้กับผู้ที่แพ้ยานี้ และแพ้ยากลุ่มเพนิซิลลิน(Penicillin) 
- ห้ามใช้ยานี้รักษาโรคเอดส์ 
- ห้ามปรับขนาดรับประทานด้วยตนเอง 
- ห้ามรับประทานยาอื่นใดร่วมกับยาบาแคมพิซิลลินโดยไม่มีคำสั่งจากแพทย์ทั้งนี้เพื่อป้องกันภาวะยาตีกัน(ปฏิกิริยาระหว่างยา) 
- การใช้ยานี้กับสตรีมีครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- รับประทานยานี้ต่อเนื่องจนครบตามคำสั่งแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาบาแคมพิซิลลินด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// บาแคมพิซิลลินมีปฏิกิริยาระหว่างยากับยาตัวอื่นอย่างไร? ///// 
ยาบาแคมพิซิลลินมีปฏิกิริยาระหว่างยากับยาตัวอื่น เช่น 
- ห้ามใช้ยาบาแคมพิซิลลินร่วมกับวัคซีนอหิวาตกโรคชนิดมีชีวิต  ด้วยจะทำให้การกระตุ้นภูมิคุ้มกันของวัคซีนนี้ล้มเหลวและไม่เป็นผลสำเร็จ  ควรหยุดการใช้ยาบาแคมพิซิลลิน 14 วันเป็นอย่างต่ำจึงเข้ารับการฉีดวัคซีนนี้ได้ 
- หลีกเลี่ยงการใช้ยาบาแคมพิซิลลินร่วมกับ ยาMethotrexate  เพราะจะทำให้ระดับยา Methotrexate ในกระแสเลือดสูงขึ้นจนส่งผลให้ผู้ป่วยได้รับอาการข้างเคียงมากยิ่งขึ้นจากยา Methotrexate  เช่น คลื่นไส้อาเจียน    ช่องปากเป็นแผล  เม็ดเลือดต่ำ เป็นต้น 
- ห้ามใช้ยาบาแคมพิซิลลินร่วมกับยา  Quinapril , Famotidine  ด้วยจะทำให้การ
ดูดซึมของยาบาแคมพิซิลลินในระบบทางเดินอาหารลดลง 
- ห้ามใช้ยาบาแคมพิซิลลินร่วมกับ ยาDoxycycline  เพราะจะทำให้ประสิทธิภาพของยาบาแคมพิซิลลินด้อยลง 
 
 ///// ควรเก็บรักษาบาแคมพิซิลลินอย่างไร? ///// 
ควรเก็บยาบาแคมพิซิลลินภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  ไม่เก็บยา ในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// บาแคมพิซิลลินมีชื่ออื่นอีกไหม? ผลิตจากบริษัทอะไรบ้าง? ///// 
ยาบาแคมพิซิลลิน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Bacampicillin [2018,March31] 
https://www.drugbank.ca/drugs/DB01602 [2018,March31] 
https://www.drugs.com/mtm/bacampicillin.html [2018,March31] 
http://www.mims.com/thailand/drug/info/bacampicillin/ [2018,March31] 
https://www.drugs.com/sfx/bacampicillin-side-effects.html [2018,March31] 
https://www.drugs.com/drug-interactions/bacampicillin.html [2018,March31]
