เซทริไมด์ (Cetrimide)
 ///// บทนำ ///// 
ยาเซทริไมด์ (Cetrimide) เป็นยาที่ออกฤทธิ์ต่อต้านการเจริญเติบโตของเชื้อแบคทีเรีย ใช้ทำความสะอาดบาดแผลของผิวหนังและบำบัดอาการอักเสบของต่อมไขมันใต้ชั้นผิวหนัง ผลิตภัณฑ์ของยาเซทริไมด์มีทั้งที่เป็นยาครีมและสารละลาย กลุ่มแบคทีเรียแกรมบวกจะตอบสนองกับยาเซทริไมด์ได้ค่อนข้างดี หลังการใช้ยาเซทริไมด์กับผิวหนังสามารถชำระล้างออกโดยสบู่ได้โดยง่าย ปัจจุบันผลิตภัณฑ์ของเซทริไมด์ได้ถูกพัฒนาโดยมีการผสมตัวยาฆ่าเชื้อโรคชนิดอื่นร่วมลงไปด้วยเช่น Chlorhe xidine และจำหน่ายภายใต้ชื่อการค้าว่า Savlon 
ก่อนการใช้ผลิตภัณฑ์ยาเซทริไมด์ควรทราบข้อมูลเบื้องต้นดังนี้เช่น 
- ผู้ป่วยเคยแพ้ยานี้หรือแพ้สารประกอบในสูตรตำรับยาเซทริไมด์หรือไม่ 
- การใช้ยานี้กับผิวพรรณเป็นเวลานานอาจกระตุ้นให้มีอาการแพ้ยาตามมาได้ 
- ยาชนิดนี้เป็นยาใช้ภายนอกเท่านั้น ห้ามมิให้เข้าตาและห้ามรับประทาน กรณีที่เผลอรับประทานยานี้เข้าไปให้รีบนำตัวผู้ป่วยส่งโรงพยาบาลโดยเร็ว/ทันที/ฉุกเฉิน 
- ก่อนการทายาเซทริไมด์ต้องทำความสะอาดผิวหนังบริเวณที่เป็นบาดแผลก่อน จากนั้นจึงค่อยๆทายาเพียงบางๆ 
- ห้ามใช้ยานี้ที่หมดอายุแล้วนอกจากคุณสมบัติในการฆ่าเชื้อจะต่ำลงแล้วยังอาจก่อให้เกิดอากแพ้ของผิวหนังได้ง่าย 
อนึ่งการใช้ยาเซทริไมด์ควรต้องอยู่ในความดูแลของแพทย์ ทั้งนี้ผู้บริโภคสามารถพบเห็นการใช้ยาเซทริไมด์ได้ตามสถานพยาบาลทั้งของรัฐและของเอกชน นอกจากนี้ยังสามารถซื้อหาหรือสอบถามรายละเอียดของยาเซทริไมด์ได้จากเภสัชกรประจำร้านขายยาโดยทั่วไป 
 ///// เซทริไมด์มีสรรพคุณ (คุณสมบัติ) อย่างไร? ///// 
ยาเซทริไมด์มีสรรพคุณ/ข้อบ่งชี้เช่น 
- ใช้ทำความสะอาดและป้องกันการติดเชื้อของบาดแผล 
- รักษาอาการต่อมไขมันใต้ผิวหนังอักเสบ 
 ///// เซทริไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาเซทริไมด์คือ ตัวยาจะเป็นสารลดแรงตึงผิว/แรงต้านที่ผิวเซลล์ (Surface tension) ที่มีคุณสมบัติต่อต้านการเจริญเติบโตของแบคทีเรียจนไม่สามารถกระจายพันธุ์ต่อไปได้ ส่งผลให้แบคทีเรียตายลงในที่สุด 
 ///// เซทริไมด์มีรูปแบบการจัดจำหน่ายอย่างไร? ///// 
ยาเซทริไมด์มีรูปแบบการจัดจำหน่ายเช่น 
- สารละลาย ขนาดความเข้มข้น 0.1 - 1% 
- ยาครีม ขนาดความเข้มข้น 0.5% 
- ยาครีมที่ผสมร่วมกับตัวยาชนิดอื่นเช่น Benzalkonium Chloride 0.02 กรัม + Cetrimide 0.2 กรัม/ตัวยา 100 กรัม 
- สบู่เหลวที่มีส่วนประกอบของยาอื่นเช่น Chlorhexidine gluconate 1.5% + Cetrimide 15% 
- แชมพูสระผม ที่มีความเข้มข้น 10% 
 ///// เซทริไมด์มีขนาดการบริหารยาอย่างไร? ///// 
ขอยกตัวอย่างขนาดการบริหารยา/ใช้ยาเซทริไมด์สำหรับทำความสะอาดบาดแผลบริเวณผิวหนัง เช่น 
- ผู้ใหญ่: ทายา (ทาบางๆ) ชนิดครีม 0.5% บริเวณบาดแผลที่ผิวหนังวันละ 2 ครั้งเช้า-เย็น หรือตามแพทย์สั่ง หรือตามคำแนะนำในเอกสารกำกับยา 
- เด็ก: ยังไม่มีข้อมูลการใช้ยานี้ในเด็กที่ชัดเจน การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเซทริไมด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเซทริไมด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาเซทริไมด์สามารถทายาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณการทายาเป็น 2 เท่า 
อย่างไรก็ตามเพื่อประสิทธิผลของการรักษาควรทายาเซทริไมด์ให้ตรงเวลา 
 ///// เซทริไมด์มีผลไม่พึงประสงค์อย่างไร? ///// 
การใช้ยาเซทริไมด์ที่บริเวณผิวหนังอาจทำให้เกิดผลไม่พึงประสงค์ (ผลข้างเคียง/อาการข้าง เคียง) ดังนี้เช่น เกิดอาการระคายเคืองต่อผิวหนัง ผิวหนังบริเวณสัมผัสยาเกิดการอักเสบแดงบางครั้งรู้สึกแสบคัน 
หากกลืน/กินยาเซทริไมด์จะก่อให้เกิดอาการคลื่นไส้ อาเจียน ระบบการย่อยอาหารผิดปกติ เนื้อเยื่อภายในร่างกายอาจเสื่อมสภาพจนอาจเกิดการตายของเนื้อเยื่อเหล่านั้นได้ ดังนั้นเมื่อเผลอกินยานี้ ต้องรีบไปโรงพยาบาลทันที/ฉุกเฉิน 
 ///// มีข้อควรระวังการใช้เซทริไมด์อย่างไร? ///// 
มีข้อควรระวังการใช้ยาเซทริไมด์เช่น 
- ห้ามใช้กับผู้ที่แพ้ยานี้ 
- ห้ามรับประทานและห้ามมิให้ยานี้เข้าตา 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็กเล็ก โดยไม่มีคำสั่งการใช้ยาจากแพทย์ผู้รักษา 
- ไม่ควรใช้ยาเซทริไมด์ที่มีความเข้มข้นสูง ควรใช้ยานี้ตามคำแนะนำของแพทย์หรือใช้ตามคำแนะนำของเอกสารกำกับยา 
- ไม่ควรซื้อยานี้มาใช้เองโดยไม่ได้ขอคำแนะนำจากแพทย์หรือปรึกษาเภสัชกร 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมยาเซทริไมด์) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เซทริไมด์มีปฏิกิริยาระหว่างยากับยาตัวอื่นอย่างไร? ///// 
ยังไม่พบข้อมูลการเกิดปฏิกิริยาระหว่างยาเซทริไมด์กับยารับประทานใดๆ 
 ///// ควรเก็บรักษาเซทริไมด์อย่างไร? ///// 
ควรเก็บยาเซทริไมด์ในช่วงอุณหภูมิห้องที่เย็น ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เซทริไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาเซทริไมด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Cetrimide  [2015,Dec26] 
http://www.medindia.net/doctors/drug_information/cetrimide.html  [2015,Dec26] 
http://www.drugs.com/uk/cetrimide-antiseptic-first-aid-cream-leaflet.html  [2015,Dec26] 
http://www.drugs.com/uk/pdf/leaflet/567493.pdf   [2015,Dec26] 
http://druginfosys.com/Drug.aspx?drugCode=153&amp;drugName=&amp;type=2  [2015,Dec26]
