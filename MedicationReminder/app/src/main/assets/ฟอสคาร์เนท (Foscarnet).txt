ฟอสคาร์เนท (Foscarnet)
 ///// บทนำ ///// 
ยาฟอสคาร์เนท (Foscarnet หรือ Foscarnet sodium หรือ Foscarnet Na)เป็นยาที่ใช้ต่อต้านไวรัสประเภทเฮอปีส์ไวรัส (Herpes viruses) เช่น โรคเริม  และไซโตเมกะโลไวรัส (Cytomegalovirus)  ยานี้เป็นที่ยอมรับและนำขึ้นทะเบียนยาเมื่อปีค.ศ.1991(พ.ศ.2534)  รูปแบบเภสัชภัณฑ์ของยาฟอสคาร์เนทเป็นยาฉีด  ตัวยาจะออกฤทธิ์รบกวนการสังเคราะห์สารพันธุกรรม(DNA)ของไวรัส  ทำให้ตัวไวรัสไม่สามารถกระจายพันธุ์ได้  อย่างไรก็ตามการใช้ยานี้อาจทำให้ผู้ป่วยได้รับผลกระทบโดยทำให้ไตเสียหายหรือก่อให้เกิดอาการชัก  และยาฟอสคาร์เนทยังเหมาะสมที่จะนำมารักษากับผู้ป่วยที่มีภูมิคุ้มกัน/ภูมิคุ้มกันต้านทานโรคอ่อนแอและมีปัญหาการติดเชื้อที่ตาที่มีสาเหตุจากไซโตเมกะโลไวรัส 
ข้อจำกัดของการใช้ยาฟอสคาร์เนทบางประการที่ผู้บริโภค/ผู้ป่วยควรทราบมีดังนี้ เช่น 
 
- ห้ามใช้กับผู้ที่แพ้ยานี้ หรือแพ้ส่วนประกอบในสูตรตำรับของยานี้ 
- ห้ามใช้ยานี้กับผู้ป่วยด้วยโรคหัวใจ หรือผู้ที่ถูกจำกัดอาหารเค็ม 
- ห้ามใช้กับผู้ที่ต้องฟอกเลือดด้วยไตเทียม(อ่านเพิ่มเติมในเว็บ haamor.com บทความเรื่อง การล้างไต การบำบัดทดแทนไต) 
- หลีกเลี่ยงการใช้ยานี้กับผู้ที่มีระดับแคลเซียมในเลือดต่ำ  ด้วยผลข้างเคียงประการหนึ่งของยาฟอสคาร์เนทคือ ทำให้แคลเซียมในเลือดลดลง 
- หลีกเลี่ยงการใช้ยาฟอสคาร์เนทร่วมกับยาขับปัสสาวะ อย่างเช่นยา  Furosemide  ด้วยจะทำให้ผู้ป่วยได้รับอาการข้างเคียง(ผลข้างเคียง)จากยาฟอสคาร์เนทมากขึ้น 
- การใช้ยานี้กับผู้ที่มีประวัติเป็นโรคลมชักจะมีความเสี่ยงสูงในการกระตุ้นให้เกิดอาการลมชัก  เคยมีรายงานทางคลินิกหลังจากผู้ที่ได้รับยานี้แล้วมีอาการชัก ซึ่งในบางครั้งก็มีอาการชักรุนแรงจนทำให้ผู้ป่วยถึงกับเสียชีวิต 
- การให้ยาฟอสคาร์เนททางหลอดเลือดดำต้องใช้หัตถการทางการแพทย์อย่างถูกต้อง โดยต้องกระทำในสถานพยาบาลเท่านั้น  กรณีเกิดข้อผิดพลาดทำให้ตัวยานี้ 	  หลุดรอดออกจากหลอดเลือดดำและซึมเข้าสู่เนื้อเยื่อของร่างกาย จะก่อให้เกิดการ	 ระคายเคืองต่อเนื้อเยื่อที่สัมผัสยานี้เป็นอย่างมาก 
- ห้ามใช้ยานี้กับสตรีที่ตั้งครรภ์ หรือสตรีที่อยู่ในภาวะให้นมบุตร  ทั้งนี้เพื่อป้องกัน  การส่งผ่านตัวยานี้ไปยังทารก 
- ห้ามใช้ยานี้กับเด็ก นอกจากมีคำสั่งแพทย์ ด้วยจะกระทบต่อเคลือบฟันและ	  พัฒนาการของกล้ามเนื้อเด็ก 
นอกจากนี้ยังมีข้อควรปฏิบัติขณะที่ใช้ยาฟอสคาร์เนท ดังนี้ เช่น 
- เพื่อเป็นการลดผลเสีย/ผลข้างเคียงรุนแรงของยานี้ต่อการทำงานของไตผู้ป่วยก่อนได้รับยานี้แพทย์จะให้สารน้ำ 0.9% Sodium chloride ในปริมาณ750–1000 ml(Milliliter/มิลลิลิตร) กับผู้ป่วย 
- ผู้ป่วยที่มีโรคไตเป็นโรคประจำตัว เมื่อต้องใช้ยาฟอสคาร์เนท แพทย์จะพิจารณา ปรับลดขนาดการใช้ยาลงมา 
- ระหว่างที่ใช้ยานี้ ผู้ป่วยต้องได้รับการตรวจการทำงานของไตเป็นระยะๆตามคำสั่งแพทย์ ทั้งนี้เพื่อเป็นการป้องกันและตรวจสอบความเสียหายของไต 
- หากพบเห็นปัสสาวะมีสีผิดปกติ เช่น สีเหมือนน้ำปลา หรือมีกล้ามเนื้ออ่อนแรงอย่างรุนแรง ต้องหยุดการใช้ยานี้ และต้องรีบแจ้งแพทย์โดยทันที 
ยาฟอสคาร์เนทในรูปแบบยาแผนปัจจุบันจะถูกจัดจำหน่ายภายใต้ชื่อการค้าว่า “Foscavir”  และหากผู้บริโภคต้องการทราบข้อมูลการใช้ยานี้เพิ่มเติม  สามารถสอบถามข้อมูลได้จาก แพทย์ หรือเภสัชกร ตามสถานพยาบาลที่เข้ารับการรักษาได้เสมอ 
 
 
 ///// ฟอสคาร์เนทมีสรรพคุณ(คุณสมบัติ)อย่างไร? ///// 
ยาฟอสคาร์เนทมีสรรพคุณ/ข้อบ่งใช้ เช่น 
- รักษาจอตาอักเสบจากการติดเชื้อ/โรคติดเชื้อไซโตเมกะโลไวรัส (Cytomegalovirus retinitis) 
- รักษาการติดเชื้อเริม (โรคเริม) และ 
- รักษาการติดเชื้อไวรัสงูสวัด (โรคงูสวัด) 
 
 ///// ฟอสคาร์เนทมีกลไกการออกฤทธิ์อย่างไร? ///// 
ยาฟอสคาร์เนท มีกลไกการออกฤทธิ์โดยตัวยาจะยับยั้งการทำงานของเอนไซม์ที่มีชื่อว่า DNA polymerases ในไวรัส ทำให้ไวรัสหมดสภาพที่จะจำลองตัวเองและหยุดการกระจายพันธุ์  ด้วยกลไกนี้เองทำให้ร่างกายมีเวลาในการสร้างภูมิคุ้มกันขึ้นมาต่อต้านไวรัส และทำให้ร่างกายของผู้ป่วยดีขึ้นเป็นลำดับ 
 
 ///// ฟอสคาร์เนทมีรูปแบบการจัดจำหน่ายอย่างไร? ///// 
ยาฟอสคาร์เนทมีรูปแบบการจัดจำหน่าย เช่น 
- ยาฉีด ที่มีส่วนประกอบของ Foscarnet sodium ขนาด 24 มิลลิกรัม/มิลลิลิตร 
 
 ///// ฟอสคาร์เนทมีขนาดการบริหารยาอย่างไร? ///// 
ยาฟอสคาร์เนท มีขนาดการบริหารยา/ใช้ยา เช่น 
ก.	สำหรับการติดเชื้อไซโตเมกะโลไวรัสที่จอตา: 
- ผู้ใหญ่: หยดยาเข้าหลอดเลือดดำ 90 มิลลิกรัม/น้ำหนักตัว 1 กิโลกรัม โดยอาจใช้เวลาการให้ยานาน 90–120 ชั่วโมง ทุกๆ 12 ชั่วโมง หรือหยดยาขนาด 60 มิลลิกรัม/น้ำหนักตัว 1 กิโลกรัม ทุก 8 ชั่วโมง  ซึ่งแพทย์อาจต้องใช้ยานี้ต่อเนื่อง เป็นเวลา 2–3 สัปดาห์ โดยขึ้นกับการตอบสนองต่อยานี้ของร่างกายผู้ป่วย  ทั้งนี้ขนาดที่ใช้คงระดับการรักษาอยู่ที่ 90–120 มิลลิกรัม/น้ำหนักตัว 1 กิโลกรัม โดยใช้เวลาหยดยาเข้าหลอดเลือดดำ 2 ชั่วโมง วันละ 1 ครั้ง 
ข. สำหรับการติดโรคเริมที่ใช้ยา Acyclovir แล้วไม่ได้ผล: 
- ผู้ใหญ่: หยดยาเข้าหลอดเลือดดำ 40 มิลลิกรัม/น้ำหนักตัว 1 กิโลกรัม เป็นเวลา       1 ชั่วโมง เป็นอย่างต่ำ และต้องให้ยาผู้ป่วยทุกๆ 8 หรือ 12 ชั่วโมง  ระยะเวลาการใช้ยา ประมาณ 2–3 สัปดาห์ 
ค. สำหรับรักษาการติดเชื้องูสวัด: 
- ผู้ใหญ่: ฉีดยาเข้าหลอดเลือดดำ 90 มิลลิกรัม/น้ำหนักตัว 1 กิโลกรัม ทุกๆ 12 ชั่วโมง 
อนึ่ง: 
- เด็ก: การใช้ยานี้กับเด็กควรต้องเป็นไปตามดุลยพินิจของแพทย์ 
- ผู้ป่วยโรคไตที่แพทย์มีความประสงค์จะใช้ยานี้  แพทย์จะปรับลดขนาดการใช้ยาลงมาตามความเหมาะสมกับสภาพไตของผู้ป่วย 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฟอสคาร์เนท   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคไต   โรคหัวใจ  รวมทั้งกำลังกินยา/ใช้ยาอะไรอยู่  เพราะยาฟอสคาร์เนท อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากไม่มารับการฉีดยาควรทำอย่างไร? ///// 
หากลืมมารับการฉีดยาฟอสคาร์เนท สามารถติดต่อ แพทย์/พยาบาล/บุคคลากรทางการแพทย์ที่เกี่ยวข้องได้ทันทีที่นึกได้ เพื่อนัดหมายการฉีดยานี้โดยเร็ว 
อนึ่ง การหยุดฉีดยาฟอสคาร์เนทกะทันหัน จะทำให้อาการป่วยกลับมาเป็นซ้ำ 
 
 ///// ฟอสคาร์เนทมีผลไม่พึงประสงค์อย่างไร? ///// 
ยาฟอสคาร์เนท สามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น  มีอาการท้องเสียหรือท้องผูก   อาเจียน  คลื่นไส้  ปวดท้อง  อาหารไม่ย่อย  ปากแห้ง  ท้องอืด 
- ผลต่อระบบประสาท:   เช่น  ปวดศีรษะ  วิงเวียน   ความรู้สึกสัมผัสเพี้ยน  เกิดภาวะชัก  ตัวสั่น 
- ผลต่อระบบทางเดินปัสสาวะ:   เช่น  ทางเดินปัสสาวะอักเสบ(โรคติดเชื้อระบบทางเดินปัสสาวะ)  ปัสสาวะมีเลือดปน/ปัสสาวะเป็นเลือด  ปัสสาวะขัด  ปัสสาวะมาก 
- ผลต่อระบบทางเดินหายใจ:   เช่น  ไอ   ไซนัสอักเสบ    เยื่อจมูกอักเสบ  คออักเสบ  หายใจขัด/หายใจลำบาก   หลอดลมหดเกร็งตัว/หายใจลำบาก 
- ผลต่อผิวหนัง:   เช่น  เกิดผื่นคันตามผิวหนัง 
- ผลต่อระบบกล้ามเนื้อและกระดูก:   เช่น  ปวดหลัง  ปวดกล้ามเนื้อ 
- ผลต่อระบบการเผาผลาญพลังงานของร่างกาย:  เช่น  แคลเซียมในเลือดต่ำ  โปแตสเซียมในเลือดต่ำ  อาจเกิดภาวะร่างกายเสียน้ำ/ภาวะขาดน้ำ 
- ผลต่อระบบเลือด:  เช่น  เกิดภาวะเลือดจาง   กดไขกระดูก   มีภาวะเม็ดเลือดขาวลดต่ำ  เกล็ดเลือดลดลง  ฮีโมโกลบินต่ำลง 
- ผลต่อตับ:   เช่น  ตับทำงานผิดปกติ/ ค่าเอนไซม์การทำงานของตับในเลือดเพิ่มขึ้น 
- ผลต่อไต:   เช่น   สร้างความเสียหายให้ไต/ไตอักเสบ   ไตวายเฉียบพลัน 
- ผลต่อระบบหัวใจและหลอดเลือด:   เช่น  ความดันโลหิตสูง  ชีพจรเต้นผิดปกติ   
หัวใจเต้นเร็ว   คลื่นไฟฟ้าหัวใจผิดปกติ 
- ผลต่อสภาพจิตใจ:  เช่น  ซึม  นอนไม่หลับ  กระสับกระส่าย  รู้สึกสับสน  วิตกกังวล 
- ผลต่อตา:  เช่น   การมองเห็นภาพไม่ชัดเจน  ปวดตา  เยื่อตาอักเสบ 
 
 ///// มีข้อควรระวังการใช้ฟอสคาร์เนทอย่างไร? ///// 
มีข้อควรระวังการใช้ยาฟอสคาร์เนท เช่น 
- ห้ามใช้กับผู้ที่แพ้ยานี้ 
- ห้ามใช้ยานี้ที่มีสภาพเปลี่ยนไปจากเดิม ยามีผงตะกอน 
- ต้องใช้ยานี้ต่อเนื่องนานเกิน 2-3 สัปดาห์ตามแพทย์สั่ง 
- ห้ามใช้ยานี้กับ สตรีมีครรภ์/ตั้งครรภ์  สตรีที่อยู่ในภาวะให้นมบุตร 
- มารับการฉีดยานี้ตามที่แพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาฟอสคาร์เนทด้วย) ยาแผนโบราณ   อาหารเสริม  ผลิตภัณฑ์ฌสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ฟอสคาร์เนทมีปฏิกิริยาระหว่างยากับยาตัวอื่นอย่างไร? ///// 
ยาฟอสคาร์เนทมีปฏิกิริยาระหว่างยากับยาตัวอื่น เช่น 
- ห้ามใช้ยาฟอสคาร์เนทร่วมกับ ยาPentamidine ด้วยจะทำให้ระดับแคลเซียมในเลือดต่ำจนอาจเป็นเหตุให้ถึงกับเสียชีวิต 
- ห้ามใช้ยาฟอสคาร์เนทร่วมกับยา Amiodarone ด้วยจะทำให้เกิดหัวใจเต้นผิดปกติตามมา 
- หลีกเลี่ยงการใช้ยาฟอสคาร์เนทร่วมกับยาTacrolimus  ด้วยจะทำให้ไตทำงานผิดปกติ 
- ห้ามใช้ยาฟอสคาร์เนทร่วมกับยา Bupropion , Tramadol, ด้วยจะทำให้เกิดภาวะลมชักได้ง่าย 
 
 ///// ควรเก็บรักษาฟอสคาร์เนทอย่างไร? ///// 
ควรเก็บยาฟอสคาร์เนท ภายใต้อุณหภูมิ 20-25 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ฟอสคาร์เนทมีชื่ออื่นอีกไหม? ผลิตจากบริษัทอะไรบ้าง? ///// 
ยาฟอสคาร์เนท มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Foscarnet[2017,Aug19] 
https://www.drugs.com/cdi/foscavir.html[2017,Aug19] 
https://www.accessdata.fda.gov/drugsatfda_docs/label/2012/020068s018lbl.pdf [2017,Aug19] 
https://www.medicines.org.uk/emc/PIL.10191.latest.pdf[2017,Aug19]
