ทาพาโซล (Tapazole) หรือ เมไทมาโซล (Methimazole)
 ///// บทนำ ///// 
ทาพาโซล (Tapazole) หรืออีกชื่อหนึ่งคือ เมไทมาโซล (Methimazole) หรือ ไทอะมาโซล (Thiamazole) หรือเรียกย่อว่า เอมเอมไอ (MMI) ทางการแพทย์นำมาใช้รักษาโรคไทรอยด์เป็นพิษ (Hyperthyroidism) ถือเป็นทางเลือกแรกๆก่อนที่คนไข้จะต้องผ่าตัดต่อมไทรอยด์ ลักษณะของยาจะเป็นประเภทรับประทาน และยังไม่มีรูปแบบของยาฉีด 
หลังรับประทานยาภายในเวลา 12 - 18 ชั่วโมง ยาจะเริ่มออกฤทธิ์และคงฤทธิ์ในการรักษาได้นาน 36 - 72 ชั่วโมง เมื่อยาเข้าสู่กระแสเลือดจะไม่มีการจับตัวกับโปรตีนในกระแสเลือด แต่จะถูกส่งไปเปลี่ยนโครงสร้างทางเคมีที่ตับเลย ร่างกายต้องใช้เวลาประมาณ 5 - 13 ชั่วโมงในการกำจัดยาออกจากกระแสเลือด 50% โดยผ่านออกมากับปัสสาวะ 
กระทรวงสาธารณสุขของประเทศไทยบรรจุยานี้ลงในบัญชียาหลักแห่งชาติเป็นที่เรียบร้อยแล้ว 
ยาทาพาโซลจัดอยู่ในหมวดยาอันตราย มีข้อห้ามใช้ ข้อควรระวังที่จำเพาะเจาะจงเป็นราย บุคคลไป อีกทั้งสามารถซึมผ่านรกและน้ำนมมารดา การใช้ยาจึงต้องอยู่ภายใต้คำสั่งแพทย์เท่านั้น 
 ///// ยาทาพาโซลมีสรรพคุณ (คุณสมบัติ) อย่างไร? ///// 
ยาทาพาโซลมีสรรพคุณใช้บำบัดรักษาโรคไทรอยด์เป็นพิษ (Hyperthyroidism) 
 ///// ยาทาพาโซลมีกลไกการออกฤทธิ์อย่างไร? ///// 
ทาพาโซลมีกลไกการออกฤทธิ์ โดยตัวยาจะยับยั้งการสังเคราะห์ไทรอยด์ฮอร์โมนโดยไปรบกวนกระบวนการทางเคมี ไม่ให้ธาตุไอโอดีนไปรวมตัวกับสารไทโรซีน (Tyrosine: กรดอะมิโน/Amino acid ชนิดหนึ่ง) ด้วยกลไกดังกล่าว ทำให้ชะลอการสังเคราะห์ไทรอยด์ฮอร์โมนลง จึงช่วยบำบัดโรคไทรอยด์เป็นพิษตามสรรพคุณ 
 ///// ยาทาพาโซลมีรูปแบบการจัดจำหน่ายอย่างไร? ///// 
ยาทาพาโซลมีรูปแบบการจัดจำหน่ายเป็นรูปแบบยาเม็ดขนาด 5 มิลลิกรัม/เม็ด 
 ///// ยาทาพาโซลมีขนาดรับประทานอย่างไร? ///// 
ยาทาพาโซลมีขนาดรับประทานดังนี้ 
- ผู้ใหญ่: ขนาดเริ่มต้นของการรับประทาน 15 - 60 มิลลิกรัม/วัน จากนั้นปรับขนาดการรับ ประทานเป็น 5 - 15 มิลลิกรัม/วัน 
- เด็ก:	ขนาดเริ่มต้นของการรับประทาน 0.4 มิลลิกรัม/น้ำหนักตัว 1 กิโลกรัม/วัน จากนั้นปรับขนาดการรับประทานเป็น 0.2 มิลลิกรัม/น้ำหนักตัว 1 กิโลกรัม/วัน 
หมายเหตุ: 
ควรรับประทานยาทาพาโซลพร้อมกับอาหาร และขนาดการรับประทาน และระยะเวลาในการใช้ยา ต้องขึ้นอยู่กับดุลยพินิจของแพทย์ผู้รักษาเท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาทาพาโซล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาทาพาโซลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรืออาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาทาพาโซลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาทาพาโซลมีผลไม่พึงประสงค์อย่างไร? ///// 
ยาทาพาโซลมีผลไม่พึงประสงค์ (ผลข้างเคียง) ดังนี้ คือ ยับยั้งการสร้างเซลล์เม็ดเลือดจากไขกระดูก และเป็นต้นเหตุของโรค/ภาวะโลหิตจาง อาจก่อให้เกิดอาการไข้ ภาวะตับอักเสบ การแข็งตัวของเลือดผิดปกติ หรือมีอาการของหลอดเลือดแดงอักเสบ (โรคหลอดเลือดอักเสบ) เป็นต้น 
 ///// มีข้อควรระวังการใช้ยาทาพาโซลอย่างไร? ///// 
มีข้อควรระวังการใช้ยาทาพาโซลดังนี้ 
- ห้ามใช้ยานี้กับหญิงที่อยู่ในภาวะให้นมบุตร 
- ระวังการใช้ยานี้กับหญิงตั้งครรภ์ 
- ระหว่างการใช้ยานี้ต้องคอยตรวจสอบผลเลือดว่ามีลักษณะโลหิตจาง หรือมีความผิดปกติในระบบเลือด/ระบบโลหิตวิทยาหรือไม่ 
- ระวังการใช้ยานี้กับผู้ป่วยด้วยโรคตับ โรคที่มีความผิดปกติในระบบเลือด เช่น โลหิตจาง เกล็ดเลือดทำงานผิดปกติ เป็นต้น 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาทาพาโซลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาทาพาโซลมีปฏิกิริยาระหว่างยากับยาตัวอื่นอย่างไร? ///// 
ยาทาพาโซลมีปฏิกิริยาระหว่างยากับยาตัวอื่นดังนี้ 
- การใช้ยาทาพาโซลร่วมกับยาต้านการแข็งตัวของเลือด เช่น Warfarin สามารถทำให้เกิดภาวะตกเลือดหรือเลือดออกง่าย โดยสังเกตจากมีเลือดออกปนมากับปัสสาวะหรืออุจจาระ มีอาการอาเจียน ปวดศีรษะ วิงเวียน อ่อนแรง ก่อนการใช้ยาทาพาโซลจึงควรต้องแจ้งแพทย์ว่าผู้ป่วยมีการใช้ยาต้านการแข็งตัวของเลือดหรือไม่ เพื่อแพทย์จะได้ปรับแนวทางการให้ยาได้ถูกต้องและปลอดภัย 
- การใช้ยาทาพาโซลร่วมกับยารักษาโรคความดันโลหิตสูง เช่น Propranolol สามารถนำมาซึ่งอาการชีพจรเต้นผิดจังหวะ หายใจลำบาก วิงเวียน อ่อนแรง และเป็นลม หากมีความจำเป็นต้องใช้ยาร่วมกัน แพทย์จะเป็นผู้ปรับขนาดรับประทานให้เหมาะสมกับผู้ป่วยเป็นรายบุคคลไป 
- การใช้ยาทาพาโซลร่วมกับยาขยายหลอดลม เช่น Theophylline อาจทำให้ผู้ป่วยได้รับผลกระทบจากยาทาพาโซลเพิ่มมากขึ้น เช่น มีอาการ คลื่นไส้ อาเจียน ท้องเสีย ปวดศีรษะ นอนไม่หลับ ชัก และชีพจรเต้นผิดปกติ จึงควรหลีกเลี่ยงการใช้ยาร่วมกัน หากมีความจำเป็นต้องใช้ยาทั้งคู่ในการบำบัดโรคของผู้ป่วย แพทย์จะเป็นผู้ปรับขนาดการรับประทานของยาทั้ง 2 ตัวให้เหมาะสมกับร่างกายผู้ป่วยเป็นรายบุคคลไป 
 ///// ควรเก็บรักษายาทาพาโซลอย่างไร? ///// 
สามารถเก็บยาทาพาโซลที่อุณหภูมิห้อง เก็บยาให้พ้นแสงแดดและความชื้น เก็บยาให้พ้น มือเด็กและสัตว์เลี้ยง และไม่เก็บยาในห้องน้ำ 
 ///// ยาทาพาโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาทาพาโซลที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Methimazole [2014,Aug16]
	2 http://drug.fda.moph.go.th:81/nlem.in.th/search?keyword=methimazole [2014,Aug16]
	3 http://www.mims.com/Thailand/drug/info/Tapazole/?type=brief [2014,Aug16]
	4 http://www.mims.com/THAILAND/Home/GatewaySubscription/?generic=thiamazole [2014,Aug16]
	5 http://www.mims.com/Thailand/drug/info/Tapazole/?type=brief&amp;q=tapazole#Interactions [2014,Aug16] 
	6 http://www.drugs.com/drug-interactions/methimazole-index.html?filter=2#W [2014,Aug16]
	7 http://www.medicinenet.com/methimazole-oral/page3.htm#Storage [2014,Aug16]
