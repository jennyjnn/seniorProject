ไรฟาบิวติน (Rifabutin)
 ///// บทนำ ///// 
ไรฟาบิวติน (Rifabutin) เป็นยาปฏิชีวนะที่เป็นอนุพันธ์กึ่งสังเคราะห์ของยา Rifampicin ถูกค้น   พบครั้งแรกในปี ค.ศ. 1975 (พ.ศ. 2518) ทางการแพทย์นำมาบำบัดรักษาผู้ป่วยที่ติดเชื้อวัณโรค แต่ด้วยที่มีราคาแพงจึงใช้ไม่แพร่หลายเท่ากับ Rifampicin ปัจจุบันไรฟาบิวตินยังถูกนำไปรักษาอาการติดเชื้อวัณโรค (Mycobacterium avium complex) ในผู้ป่วยโรคเอดส์ระยะสุดท้ายอีกด้วย 
จากการศึกษาด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) ของยานี้พบว่า เมื่อไรฟาบิวตินถูกดูดซึมเข้าสู่กระแสเลือด ตัวยาจะเข้าจับกับพลาสมาโปรตีนประมาณ 70% ตับจะคอยเปลี่ยนโครงสร้างทางเคมีของยานี้ ร่างกายต้องใช้เวลา 28 - 62 ชั่วโมง เพื่อกำจัดยาออกจากกระแสเลือด 50% โดยผ่านไปกับปัสสาวะและอุจจาระ 
องค์การอนามัยโลกได้ระบุให้ไรฟาบิวตินเป็นยาจำเป็นขั้นพื้นฐานของระบบสาธารณสุขในเขตชุมชน สำหรับประเทศไทยพบการใช้ยานี้ในสถานพยาบาลได้น้อย ด้วยเป็นยาที่ไม่ได้อยู่ในบัญชียาหลักแห่งชาติ ประกอบกับมียาที่ใช้ทดแทนกันอยู่คือ Rifampicin 
 ///// ยาไรฟาบิวตินมีสรรพคุณ (คุณสมบัติ) อย่างไร? ///// 
ยาไรฟาบิวตินมีสรรพคุณใช้ป้องกันและบำบัดรักษาอาการติดเชื้อวัณโรค 
 ///// ยาไรฟาบิวตินมีกลไกการออกฤทธิ์อย่างไร? ///// 
ยาไรฟาบิวตินมีกลไกการออกฤทธิ์โดยตัวยาจะเข้ายับยั้งการทำงานของเอนไซม์ DNA-dependent RNA polymerase ที่อยู่ในกระบวนการสร้างสารพันธุกรรมของเชื้อแบคทีเรีย ทำให้หยุดการเจริญเติบโตและตายลงในที่สุด 
 ///// ยาไรฟาบิวตินมีรูปแบบการจัดจำหน่ายอย่างไร? ///// 
ยาไรฟาบิวตินมีรูปแบบการจัดจำหน่ายเป็นยาแคปซูลชนิดรับประทานขนาด 150 มิลลิกรัม/แคปซูล 
 ///// ยาไรฟาบิวตินมีขนาดรับประทานอย่างไร? ///// 
ยาไรฟาบิวตินมีขนาดรับประทานดังนี้ 
ก.สำหรับป้องกันการติดเชื้อวัณโรค (Mycobacterium avium complex): 
- ผู้ใหญ่: รับประทาน 300 มิลลิกรัมวันละครั้ง หากมีอาการคลื่นไส้ อาเจียน อาจปรับขนาดรับ ประทานยาเป็น 150 มิลลิกรัมวันละ 2 ครั้งทุกๆ 12 ชั่วโมง 
ข.สำหรับรักษาการติดเชื้อวัณโรค (Mycobacterium avium complex): 
- ผู้ใหญ่: รับประทาน 300 มิลลิกรัมวันละครั้ง หากมีอาการคลื่นไส้ อาเจียน อาจปรับขนาดรับ ประทานยาเป็น 150 มิลลิกรัมวันละ 2 ครั้งทุกๆ 12 ชั่วโมง 
***** หมายเหตุ: 
- การรักษาป้องกันวัณโรคในผู้ป่วยเอดส์ อาจใช้ยาไรฟาบิวตินร่วมกับยาต้านแบคทีเรียตัวอื่นๆ เช่น Clarithromycin, Ethambutol, Rifampicin, Clofazimine หรือยาอื่นซึ่งขึ้นอยู่กับคำสั่งแพทย์ และระยะเวลาของการใช้ยาขึ้นกับอาการโรคของผู้ป่วย ดังนั้นจึงขึ้นกับดุลพินิจของแพทย์ 
- 
ในเด็ก ขนาดยาจะขึ้นกับอายุและน้ำหนักตัวของเด็ก และการใช้ยานี้ในเด็กยังมีข้อมูลที่จำกัด ดังนั้นการใช้ยานี้ในเด็กจึงอยู่ในดุลพินิจของแพทย์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไรฟาบิวติน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจ ลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไรฟาบิวตินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไรฟาบิวตินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาไรฟาบิวตินมีผลไม่พึงประสงค์อย่างไร? ///// 
ยาไรฟาบิวตินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ท้องเสีย มีไข้ อาหารไม่ย่อย แสบร้อนกลางอก เบื่ออาหาร คลื่นไส้ ผื่นคัน ปวดกล้ามเนื้อ อุจจาระมีสีคล้ำ หนาวสั่น ไอ ปวดตา ปวดตามข้อ การมองเห็นไม่ชัดเจน กล้ามเนื้ออักเสบ ผิวซีด ปัสสาวะขัด หายใจขัด/หายใจลำบาก มีแผลในปาก อ่อนเพลีย เจ็บคอ อาเจียน การรับรสชาติเปลี่ยนไป ปวดท้อง ท้องอืด ปวดศีรษะ ปัสสาวะ น้ำลายและน้ำตามีสีส้ม แดง หรือน้ำตาล (จากสารบางชนิดจากยา) 
 ///// มีข้อควรระวังการใช้ยาไรฟาบิวตินอย่างไร? ///// 
มีข้อควรระวังการใช้ยาไรฟาบิวตินดังนี้ 
- ห้ามใช้กับผู้ที่แพ้ยานี้ 
- การใช้ยานี้กับสตรีตั้งครรภ์ต้องได้รับคำสั่งจากแพทย์เท่านั้น 
- หลีกเลี่ยงการใช้ยานี้กับสตรีที่อยู่ในภาวะให้นมบุตร ด้วยยังไม่มีข้อมูลสนับสนุนว่า ไรฟาบิวตินสามารถขับออกมาทางน้ำนมมารดาได้หรือไม่ 
- หากพบอาการคล้ายกับแพ้ยาเช่น หายใจไม่ออก/หายใจลำบาก หน้าบวม ผื่นคันขึ้นเต็มตัว ให้หยุดยาแล้วรีบไปพบแพทย์/ไปโรงพยาบาล เพื่อการรักษาอาการแพ้ยาและเพื่อปรับเปลี่ยนการรักษาใหม่ 
- ระหว่างการใช้ยานี้สามารถพบสารให้สี (สีน้ำตาล ส้ม หรือแดง) ในสารคัดหลั่งของร่างกาย เช่น น้ำตา น้ำลาย เหงื่อ สำหรับผู้ป่วยที่ต้องใส่อุปกรณ์ทางทันตกรรมในช่องปาก (เช่น ฟันปลอม) หรือผู้ที่ใช้คอนแทคเลนส์ ควรถอดหรือเลี่ยงการสวมใส่อุปกรณ์ดังกล่าว ด้วยสีที่ออกมากับสารคัดหลั่ง สามารถจับกับอุปกรณ์ทางทันตกรรมหรือคอนแทคเลนส์ได้อย่างถาวร 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไรฟาบิวตินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาไรฟาบิวตินมีปฏิกิริยาระหว่างยากับยาตัวอื่นอย่างไร? ///// 
ยาไรฟาบิวตินมีปฏิกิริยาระหว่างยากับยาตัวอื่นดังนี้ 
- การใช้ยาไรฟาบิวตินร่วมกับยาเม็ดคุมกำเนิด สามารถทำให้ฤทธิ์ของการคุมกำเนิดด้อยประ สิทธิภาพลงไป หากมีการใช้ยาทั้ง 2 กลุ่มร่วมกันแนะนำให้ใช้วิธีการคุมกำเนิดอื่นเช่น การใส่ห่วงคุมกำเนิด (การใส่ห่วงอนามัย) หรือการใช้ถุงยางอนามัยชายร่วมด้วย 
- การใช้ยาไรฟาบิวตินร่วมกับยาต้านการแข็งตัวของเลือดเช่น Warfarin อาจทำให้ฤทธิ์การรักษาของ Warfarin ด้อยลงไป หากพบอาการเจ็บหน้าอก หายใจขัด บวมตามร่างกาย ต้องรีบไปโรงพยาบาล/แจ้งแพทย์ทันที กรณีที่มีความจำเป็นต้องใช้ยาร่วมกัน แพทย์จะปรับขนาดรับประทาน ให้เหมาะสมกับผู้ป่วยเป็นรายบุคคลไป 
- การใช้ยาไรฟาบิวตินร่วมกับยาต้านไวรัสโรคเอดส์เช่น Elvitegravir อาจทำให้ระดับ Elvitegravir ในกระแสเลือดลดต่ำลงจนส่งผลต่อการรักษา จึงไม่ควรใช้ยาทั้ง 2 ตัวร่วมกัน 
- การใช้ยาไรฟาบิวตินร่วมกับยาต้านไวรัสเอดส์บางตัวเช่น Indinavir อาจเสริมฤทธิ์ของยาไร ฟาบิวตินและก่อให้เกิดอาการข้างเคียงเพิ่มมากขึ้นเช่น ปวดศีรษะ คลื่นไส้ อาเจียน ปวดท้อง มีไข้หนาวสั่น ปวดตามร่างกาย หากมีอาการดังกล่าวควรรีบปรึกษาแพทย์/ไปโรงพยาบาล เพื่อปรับเปลี่ยนแนวทางการรักษาหรือปรับขนาดการรับประทานให้เหมาะสมเป็นกรณีๆไป 
 ///// ควรเก็บรักษายาไรฟาบิวตินอย่างไร? ///// 
สามารถเก็บยาไรฟาบิวตินภายใต้อุณหภูมิห้อง ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาไรฟาบิวตินมีชื่ออื่นอีกไหม? ผลิตจากบริษัทอะไรบ้าง? ///// 
ยาไรฟาบิวตินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Rifabutin [2014,Nov29]
2 http://www.rxlist.com/mycobutin-drug.htm [2014,Nov29]
3 http://www.drugs.com/mtm/rifabutin.html [2014,Nov29]
4 http://www.drugs.com/drug-interactions/rifabutin-index.html?filter=3&amp;generic_only= [2014,Nov29]
5 http://www.mims.com/Hongkong/drug/info/Mycobutin/ [2014,Nov29]
