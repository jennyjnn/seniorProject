ไดคูมารอล (Dicoumarol)
 ///// บทนำ ///// 
ยาไดคูมารอล (Dicoumarol) เป็นยาที่ใช้ยับยั้งการจับตัวของเกล็ดเลือด ถูกนำมาใช้กับผู้ป่วยที่มีภาวะการอุดตันของหลอดเลือดอันเกิดจากเกล็ดเลือดมาชุมนุมรวมตัวกันเป็นก้อน และทำงานมากเกินไปจนอาจเกิดอันตรายต่อผู้ป่วย 
ยาไดคูมารอลเป็นสารเคมีตามธรรมชาติที่เกิดจากการผสมผสานของพืชและเชื้อราบางชนิดถูกพบในฟาร์มปศุสัตว์เป็นครั้งแรก ด้วยทำให้เกิดอาการป่วยของสัตว์เลี้ยงโดยทำให้เกิดภาวะตกเลือดของสัตว์เลี้ยง จากนั้นมาภายในปี ค.ศ. 1940 (พ.ศ.2483) ได้ถูกขึ้นทะเบียนเป็นยาต้านการแข็งตัวของเลือด และใช้ต่อมาจนกระทั่งปี ค.ศ. 1950 (พ.ศ. 2493) ทางวงการแพทย์ก็ได้หันไปใช้ยา Warfarin ซึ่งเป็นสารสังเคราะห์จากไดคูมารอลอีกทีหนึ่ง 
ความเป็นพิษของยาไดคูมารอลอยู่ตรงที่ทำให้เกิดอาการตกเลือดหรือเลือดไหลไม่หยุด มักพบในกรณีที่ผู้ป่วยได้รับยามากเกินไป 
ธรรมชาติของยานี้เมื่อเข้าสู่ร่างกายก็จะเข้าจับกับพลาสมาโปรตีนในกระแสเลือด ตับจะเป็นผู้ทำหน้าที่เปลี่ยนโครงสร้างทางเคมีของยาอย่างช้าๆและต่อเนื่อง ก่อนที่จะขับออกจากร่างกายโดยผ่านไปกับอุจจาระและปัสสาวะ 
รูปแบบการใช้ยาไดคูมารอลเป็นชนิดรับประทาน และการใช้ยานี้ต้องเป็นไปตามคำสั่งของแพทย์เท่านั้น 
 ///// ไดคูมารอลมีสรรพคุณ (คุณสมบัติ) อย่างไร? ///// 
ยาไดคูมารอลมีสรรพคุณลดการจับตัวของเกล็ดเลือด โดยมักใช้ยานี้ร่วมกับยา Heparinในการรักษาการอุดตันของหลอดเลือดดำ/ภาวะลิ่มเลือดในหลอดเลือดดำ (Treatment of deep vein thrombosis) 
 ///// ไดคูมารอลมีกลไกการออกฤทธิ์อย่างไร? ///// 
ยาไดคูมารอลมีกลไกการออกฤทธ์โดยตัวยาจะก่อกวนกระบวนการเปลี่ยนแปลงโครงสร้างของวิตามิน เค ซึ่งเป็นปัจจัยสำคัญในการทำให้เกล็ดเลือดจับตัวรวมกัน และยังป้องกันกันการจับตัวของสารโปรทรอมบิน (Prothrombin, สารช่วยให้เลือดแข็งตัว สร้างจากตับ) รวมถึงเอนไซม์หลายตัวที่เป็นปัจจัยทำให้เกล็ดเลือดจับตัวกัน ด้วยกลไกที่กล่าวมาจึงทำให้ยาไดคูมารอลมีฤทธิ์รักษาตามสรรพคุณ 
 ///// ไดคูมารอลมีรูปแบบการจัดจำหน่ายอย่างไร? ///// 
ยาไดคูมารอลมีรูปแบบการจัดจำหน่ายดังนี้คือ 
- ยาแคปซูลชนิดรับประทาน ขนาด 25 และ 50 มิลลิกรัม/แคปซูล 
- ยาเม็ดชนิดรับประทาน ขนาด 25, 50 และ 100 มิลลิกรัม/เม็ด 
 ///// ไดคูมารอลมีขนาดรับประทานอย่างไร? ///// 
ยาไดคูมารอลมีขนาดรับประทานดังนี้เช่น 
- ผู้ใหญ่: รับประทาน 25 - 200 มิลลิกรัม/วัน โดยขณะใช้ยานี้แพทย์จะคอยควบคุมค่า Prothrombin time จากการตรวจเลือดควบคู่กันไป 
- เด็ก: ปัจจุบันไม่มีรายงานการใช้ยานี้ที่แน่ชัดในเด็ก การจะใช้ยานี้จึงขึ้นกับดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไดคูมารอล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไดคูมารอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไดคูมารอลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไดคูมารอลมีผลไม่พึงประสงค์อย่างไร? ///// 
ยาไดคูมารอลสามารถก่อให้เกิดผลไม่พึงประสงค์ (ผลข้างเคียง) ดังนี้เช่น ก่อให้เกิดภาวะเลือดออกกระเพาะอาหารและลำไส้ (ภาวะเลือดออกในทางเดินอาหาร) ทำให้อุจจาระมีสีดำคล้ำ อาจพบเสมหะมีเลือดปนออกมา (เสมหะเป็นเลือด) หากอยู่ระหว่างการใช้ยานี้และมีประจำเดือน อาจทำให้ประจำเดือนมามากเกินปกติ 
อนึ่ง การแก้ไขอาการพิษของไดคูมารอล (Antidote) ต้องให้วิตามิน เค กับคนไข้โดยเป็นตามคำสั่งแพทย์ผู้รักษา 
 ///// มีข้อควรระวังการใช้ไดคูมารอลอย่างไร? ///// 
มีข้อควรระวังการใช้ยาไดคูมารอลดังนี้เช่น 
- ห้ามใช้ในผู้แพ้ยานี้ 
- ห้ามใช้ยากับหญิงตั้งครรภ์ 
- ห้ามใช้ยากับผู้ป่วยที่มีภาวะเลือดออกง่ายหรือมีเกล็ดเลือดต่ำ 
- ระวังการใช้ยากับหญิงที่อยู่ในภาวะให้นมบุตรและผู้สูงอายุ การใช้ยากับผู้ป่วยกลุ่มนี้ต้องถูกคัดกรองและเป็นไปตามคำสั่งแพทย์เท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไดคูมารอลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไดคูมารอลมีปฏิกิริยาระหว่างยากับยาตัวอื่นอย่างไร? ///// 
ยาไดคูมารอลมีปฏิกิริยาระหว่างยากับยาตัวอื่นดังนี้เช่น 
- การใช้ยาไดคูมารอลร่วมกับยาบางตัวสามารถทำให้ฤทธิ์ของไดคูมารอลเพิ่มขึ้นจนอาจเกิดผลเสียกับคนไข้ ยากลุ่มดังกล่าวเช่น Acetaminophen/Paracetamol, Acetylsalicylic acid/Aspirin, Allopurinol, Amidarone, Amprenavir (ยาต้านไวรัส), Atazanavir (ยาต้านไวรัส), Capecitabine (ยาเคมีบำบัด), Ceftriaxone (ยาปฏิชีวนะ), Celecoxib, Cimetidine, Ciprofloxacin, Cisapride หากมีความจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมกับผู้ป่วยเป็นรายบุคคลไป 
- การใช้ยาไดคูมารอลร่วมกับยาบางกลุ่มสามารถทำให้ฤทธิ์ของไดคูมารอลลดลง การใช้ยาร่วมกันแพทย์จำเป็นต้องปรับขนาดการใช้เป็นกรณีๆไป ยากลุ่มดังกล่าวเช่น Aminoglutethimide (ยารักษาโรคบางโรคที่เกิดจากความผิดปกติของฮอร์โมนจากต่อมหมวกไต), Aprepitant (ยาแก้คลื่นไส้), Azathioprine (ยากดภูมิคุ้มกันต้านทานโรค), Bosentan (รักษาโรคความดันในหลอดเลือดปอดสูง), Carbamazepine, Glutethimide (ยานอนหลับ), Mercaptopurine (ยาเคมีบำบัด) 
 ///// ควรเก็บรักษาไดคูมารอลอย่างไร? ///// 
สามารถเก็บยาไดคูมารอลในช่วงอุณหภูมิ 15 - 30 องศาเซลเซียส (Celsius) ห้ามเก็บยา ในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาบรรจุในภาชนะที่ปิดมิดชิด พ้นแสงแดด พ้นความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไดคูมารอลมีชื่ออื่นอีกไหม? ผลิตจากบริษัทอะไรบ้าง? ///// 
ยาไดคูมารอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Dicoumarol [2015,Jan31]
	2. http://www.drugbank.ca/drugs/DB00266 [2015,Jan31]
	3. https://pharmacycode.com/msds/Dicoumarol [2015,Jan31]
	4. https://pharmacycode.com/Dicoumarol.html [2015,Jan31]
	5. http://www.medicatione.com/?c=ing&amp;s=dicumarol [2015,Jan31]
	6. https://books.google.co.th/books?id=BfdighlyGiwC&amp;pg=PA614&amp;lpg=PA614&amp;dq=dose+of+dicoumarol&amp;source=bl&amp;ots=Kt99zHq6-8&amp;sig=lU6Bt5e2StiycfR8bm7PCraw76o&amp;hl=th&amp;sa=X&amp;ei=pAKiVJDWOM-puQSe64GwCg&amp;ved=0CDIQ6AEwAw#v=onepage&amp;q=dose%20of%20dicoumarol&amp;f=false [2015,Jan31]
	7. http://www.drugs.com/mmx/dicumarol.html#F0010539998 [2015,Jan31]
	8. http://www.genelabs.com/drugsdb/details/dicumarol/ [2015,Jan31]
