โคลเซเวแลม (Colesevelam)
 ///// บทนำ ///// 
ยาโคลเซเวแลม (Colesevelam) เป็นสารประกอบประเภทไบล์แอซิดซีเควสแตรนต์ (Bile acid sequestrant) ทางคลินิกนำมาเป็นยาลดไขมันในเลือดชนิดแอลดีแอลคอเลสเตอรอล (LDL choles terol) เหมาะกับผู้ป่วยที่มีภาวะ/โรคไขมันในเลือดสูงในระยะเริ่มต้น โดยใช้เป็นยาเดี่ยวและบางกรณีก็ใช้ร่วมกับยา Statin การใช้ยาโคลเซเวแลมจะต้องมีการควบคุมอาหารและการออกกำลังกายควบคู่กันไป นอกจากนี้แพทย์ยังนำยาโคลเซเวแลมมาช่วยรักษาอาการในผู้ป่วยเบาหวานชนิดที่ 2 แต่ห้ามใช้รักษาโรคเบาหวานชนิดที่ 1 
รูปแบบยาแผนปัจจุบันของยาโคลเซเวแลมจะเป็นยาชนิดรับประทาน แต่ยานี้จะไม่มีการดูดซึมเข้าสู่ร่างกาย ตัวยาจะทำการรวมตัวกับกรดน้ำดีในลำไส้เล็กและเกิดเป็นสารประกอบชนิดที่ระบบทางเดินอาหารไม่สามารถดูดซึมกลับเข้าสู่ร่างกายได้และจะถูกขับทิ้งไปกับอุจจาระ ทำให้ร่างกายขาดกรดน้ำดี เพื่อเป็นการรักษาสมดุลน้ำดีในร่างกายจึงเกิดการนำคอเลสเตอรอลในกระแสเลือดมาผลิตเป็นกรดน้ำดีทดแทน ปริมาณคอเลสเตอรอลในเลือดจึงลดลง กระบวนการนี้จะเกิดขึ้นที่ตับ ซึ่งการรับประทานยานี้ต้องร่วมกับการรับประทานอาหาร หากตัวยานี้ที่บริโภคเป็นรูปแบบยาผงแขวนตะกอน ผู้บริโภคจะต้องกระจายผงยานี้กับน้ำแล้วจึงดื่ม และห้ามรับประทานในลักษณะผงแห้ง แต่หากเป็นยาชนิดเม็ดให้กลืนพร้อมน้ำดื่มที่เพียงพอ 
ข้อจำกัดบางประการที่ถือเป็นข้อห้ามในการใช้ยาโคลเซเวแลม หรือที่ต้องใช้ยาโคลเซเวแลมด้วยความระมัดระวัง มีดังนี้เช่น 
- เป็นผู้ที่แพ้ยาโคลเซเวแลมหรือแพ้ส่วนประกอบในสูตรตำรับของยานี้ 
- ผู้ป่วยที่มีภาวะลำไส้อุดตันหรือมีกล้ามเนื้อลำไส้เป็นอัมพาตจัดเป็นข้อห้ามที่ไม่ควรใช้ยานี้ 
- เป็นผู้ที่มีระดับไขมันไตรกลีเซอไรด์ (Triglyceride) ในเลือดสูง หรือผู้ที่มีประวัติตับอ่อนอักเสบที่มีสาเหตุจากไขมันไตรกลีเซอไรด์ในเลือดสูง ก็อยู่ในขอบข่ายที่ห้ามใช้ยานี้ 
- ผู้ป่วยบางกลุ่มที่มีความประสงค์ต้องการใช้ยานี้ แต่อาจสุ่มเสี่ยงเกิดความผิดปกติหลังการใช้ยานี้เช่น ผู้ป่วยที่มีปัญหาเกี่ยวกับหลอดอาหาร ผู้ป่วยด้วยโรคริดสีดวงทวาร ผู้ที่มีภาวะร่างกายขาด วิตามินเอ วิตามินดี วิตามินอี หรือวิตามินเค รวมถึงผู้ป่วยเบาหวาน 
- สตรีตั้งครรภ์ สตรีที่อยู่ในภาวะให้นมบุตร เป็นกลุ่มบุคคลที่ต้องใช้ความระมัดระวังต่อการใช้ยาทุกประเภทซึ่งรวมถึงยาโคลเซเวแลมด้วย 
- ผู้ป่วยที่มีการใช้ยาบางประเภทอยู่ก่อนอาจสามารถทำให้เกิดปฏิกิริยาระหว่างยากับยาโคลเซเวแลมโดยอาจเพิ่มหรือลดฤทธิ์การรักษาหรือมีอาการข้างเคียง (ผลข้างเคียง) ต่างๆตามมาอย่าง เช่น ผู้ที่ใช้ยา Metformin ร่วมกับตัวยาโคลเซเวแลมอาจจะได้รับผลข้างเคียงจากยา Metformin เพิ่มมากขึ้น หรือการใช้ยา Cyclosporine, ยากลุ่ม Hydantions อย่างเช่นยา Phenytion, ยาไทรอยด์ฮอร์โมนเช่น Levothyroxone, ยาWarfarin, ก็จะมีประสิทธิภาพในการรักษาลดลงหากใช้ร่วมกับยาโคลเซเวแลม 
- ผู้ที่ใช้ยาอินซูลินหรือยากลุ่มซัลโฟนิลยูเรียอย่างเช่น ยา Glipizide อาจทำให้เกิดภาวะไขมันไตรกลีเซอไรด์ในร่างกายสูงขึ้น 
- ยาโคลเซเวแลมอาจต้องใช้เวลารับประทานอย่างต่อเนื่องหลายสัปดาห์ซึ่งควรระวังการเกิดอาการท้องผูกติดตามมา ผู้ป่วยควรรับประทานอาหารที่มีกากใย/ใยอาหารตามคำแนะนำของแพทย์/พยาบาลเพื่อลดภาวะท้องผูกดังกล่าว 
- กลุ่มผู้ป่วยเด็กที่มีอายุต่ำกว่า 10 ปีลงมาหรือเด็กผู้หญิงที่ยังไม่เคยมีประจำเดือนมาก่อนจัดเป็นกลุ่มบุคคลที่ต้องใช้ความระมัดระวังหากจะใช้ยาโคลเซเวแลม ด้วยยังขาดข้อมูลความปลอดภัยทางคลินิกมาสนับสนุน 
นอกจากนี้ผู้ที่ได้รับยาโคลเซเวแลมยังอาจพบอาการข้างเคียงบางประการหลังจากเริ่มใช้ยาโคลเซเวแลมเช่น ปวดหลัง ท้องผูก ปวดศีรษะ และอาหารไม่ย่อย เป็นต้น 
จะเห็นได้ว่ายาโคลเซเวแลมมีข้อห้ามข้อควรระวังมากมาย การใช้ยานี้ได้อย่างเหมาะสมและปลอดภัยควรต้องเป็นไปตามคำสั่งของแพทย์เท่านั้น 
 ///// โคลเซเวแลมมีสรรพคุณ (คุณสมบัติ) อย่างไร? ///// 
ยาโคลเซเวแลมมีสรรพคุณ/ข้อบ่งใช้เช่น 
- รักษาภาวะไขมันคอเลสเตอรอลชนิดแอลดีแอล (LDL) ในเลือดสูง 
- ใช้ร่วมกับยา Metformin เพื่อช่วยบำบัดอาการเบาหวานประเภทที่ 2 
 ///// โคลเซเวแลมมีกลไกการออกฤทธิ์อย่างไร? ///// 
กลไกการออกฤทธิ์ของยาโคลเซเวแลมคือ ตัวยาจะเข้ารวมตัวกับกรดน้ำดีในลำไส้เล็กจนได้สารประกอบเชิงซ้อนที่ระบบทางเดินอาหารไม่สามารถถูกดูดซึมกลับเข้าสู่ร่างกายได้และจะถูกขับทิ้งไปกับอุจจาระ ร่างกายจะต้องสร้างกรดน้ำดีขึ้นมาใหม่เพื่อทดแทนกรดน้ำดีที่สูญเสียไป โดยตับจะทำหน้าที่ดึงไขมันคอเลสเตอรอลในเลือดมาสร้างกรดน้ำดี จากกลไกเหล่านี้ทำให้เกิดฤทธิ์ในการลดคอเลสเตอรอลชนิดแอลดีแอลในเลือดดังสรรพคุณ 
 ///// โคลเซเวแลมมีรูปแบบการจัดจำหน่ายอย่างไร? ///// 
ยาโคลเซเวแลมมีรูปแบบการจัดจำหน่ายเช่น 
- ยาผงที่ต้องกระจายตัวในน้ำก่อนรับประทานขนาด 1.875 และ 3.75 กรัม/ซอง 
- ยาเม็ดชนิดรับประทานขนาด 625 มิลลิกรัม/เม็ด 
 ///// โคลเซเวแลมมีขนาดรับประทานอย่างไร? ///// 
ยาโคลเซเวแลมมีขนาดรับประทานเช่น 
ก.	ผู้ใหญ่และเด็กอายุ 10 - 17 ปี: 
- กรณีเป็นยาเม็ด: รับประทานยาเม็ดขนาด 1.875 กรัม (3 เม็ด) วันละ 2 ครั้งพร้อมอาหาร หรือรับประทาน 3.75 กรัม (6 เม็ด) วันละครั้งพร้อมอาหาร ทั้งนี้ขึ้นกับคำสั่งแพทย์ 
- กรณีเป็นยาผง: ให้กระจายยาขนาด 3.75 กรัมในน้ำดื่มแล้วรับประทานวันละครั้ง หรือกระจายยาขนาด 1.875 กรัมในน้ำดื่มแล้วรับประทานวันละ 2 ครั้งโดยรับประทานพร้อมอาหารเช่นกัน 
ข. เด็กที่มีอายุต่ำกว่า 10 ปีลงมา: ทางคลินิกยังไม่มีการยืนยันขนาดรับประทานยานี้ที่ปลอด ภัยและเหมาะสม การใช้ยานี้ในผู้ป่วยกลุ่มนี้จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโคลเซเวแลม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาโคลเซเวแลมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโคลเซเวแลมสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาโคลเซเวแลมตรงเวลา 
 ///// โคลเซเวแลมมีผลไม่พึงประสงค์อย่างไร? ///// 
ยาโคลเซเวแลมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อการทำงานของหัวใจ: เช่น มีภาวะความดันโลหิตสูง มีภาวะหัวใจล้มเหลวและหัวใจเต้นช้า 
- ผลต่อระบบทางเดินอาหาร: เช่น มีอาการท้องอืด ท้องผูกหรือไม่ก็ท้องเสีย เบื่ออาหาร คลื่นไส้ ลำไส้อุดตัน ตับอ่อนอักเสบ เกิดอาการริดสีดวงทวารกำเริบ 
- ผลต่อระบบทางเดินหายใจ: เช่น หลอดลมอักเสบ เยื่อจมูกอักเสบ ไซนัสอักเสบ ไอ 
- ผลต่อระบบการเผาผลาญพลังงานของร่างกาย: เช่น มีภาวะน้ำตาลในเลือดต่ำ ระดับไขมันไตรกลีเซอไรด์ในเลือดสูงขึ้น 
- ผลต่อระบบประสาท: เช่น ปวดศีรษะ ปวดหลัง 
- ผลต่อการทำงานของกล้ามเนื้อ: เช่น อาการปวดกล้ามเนื้อ 
 ///// มีข้อควรระวังการใช้โคลเซเวแลมอย่างไร? ///// 
มีข้อควรระวังการใช้ยาโคลเซเวแลมเช่น 
- ห้ามใช้กับผู้ที่แพ้ยานี้หรือแพ้ส่วนประกอบในสูตรตำรับของยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามปรับขนาดรับประทานยาด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามรับประทานยานี้ในลักษณะผงแห้ง ต้องกระจายตัวยาลงในน้ำดื่มอย่างเพียงพอก่อนรับ ประทานเสมอ 
- ออกกำลังกาย รับประทานอาหาร พักผ่อน ตามคำแนะนำของแพทย์พยาบาล 
- ควรพบแพทย์หากเกิดอาการข้างเคียงที่รบกวนการดำเนินชีวิตประจำวัน 
- ผู้ป่วยต้องมาตรวจระดับคอเลสเตอรอล ไตรกลีเซอไรด์ และระดับน้ำตาลในเลือด ตามที่แพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโคลเซเวแลมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โคลเซเวแลมมีปฏิกิริยาระหว่างยากับยาตัวอื่นอย่างไร? ///// 
ยาโคลเซเวแลมมีปฏิกิริยาระหว่างยากับยาตัวอื่นเช่น 
- การใช้ยาโคลเซเวแลมร่วมกับยา Bexarotene (ยามะเร็งต่อมน้ำเหลือง) อาจเพิ่มความเสี่ยงให้เกิดภาวะตับอ่อนอักเสบ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาโคลเซเวแลมร่วมกับยา Anisindione อาจทำให้ฤทธิ์ต้านการแข็งตัวของเลือดของยา Anisindione ด้อยประสิทธิภาพลงไป หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- หลีกเลี่ยงการใช้ยาโคลเซเวแลมร่วมกับยา Glimepiride เพราะอาจทำให้การดูดซึมยา Glime piride จากระบบทางเดินอาหารลดน้อยลงจนส่งผลให้ยาดังกล่าวออกฤทธิ์ได้ต่ำ 
 ///// ควรเก็บรักษาโคลเซเวแลมอย่างไร? ///// 
ควรเก็บยาโคลเซเวแลมในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// โคลเซเวแลมมีชื่ออื่นอีกไหม? ผลิตจากบริษัทอะไรบ้าง? ///// 
ยาโคลเซเวแลมที่จำหน่ายในประเทศไทย มียาชื่อการค้าและบริษัทผู้ผลิตเช่น 
อนึ่งยาชื่อการค้าอื่นของยาโคลเซเวแลมในประเทศตะวันตกเช่น Cholestagel, Lodalis 
 ///// บรรณานุกรม ///// 
http://www.drugs.com/cdi/colesevelam.html  [2016,April9] 
https://en.wikipedia.org/wiki/Colesevelam  [2016,April9] 
http://www.welchol.com/benefits-of-welchol/welchol-for-lowering-a1c.html  [2016,April9] 
http://www.drugs.com/pro/welchol.html  [2016,April9] 
http://www.empr.com/welchol-for-oral-suspension/drug/3483/  [2016,April9]
