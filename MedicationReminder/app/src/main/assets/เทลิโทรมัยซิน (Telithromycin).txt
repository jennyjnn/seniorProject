เทลิโทรมัยซิน (Telithromycin)
 ///// บทนำ ///// 
ยาเทลิโทรมัยซิน (Telithromycin) เป็นยาปฏิชีวนะกลุ่มคีโตไลด์ (Ketolide antibiotic: ยารุ่นใหม่ในกลุ่ม Macrolide ที่ใช้รักษาโรคที่เกิดจากเชื้อดื้อยา Macrolide) โดยเป็นอนุพันธุ์กึ่งสังเคราะห์ของยาอิริโทรมัยซิน (Erythromycin) ถูกนำมาใช้รักษาโรคปอดบวมที่เกิดจากแบคที เรียที่แพร่ระบาดในชุมชนที่อยู่อาศัย ยานี้มีประสิทธิภาพการรักษาอาการโรคตั้งแต่ระดับรุนแรงน้อยจนถึงอาการรุนแรงปานกลาง โดยทั่วไปจะพบเห็นในรูปแบบยาเม็ดชนิดรับประทานขนาด 400 มิลลิกรัม 
ด้วยคุณสมบัติที่ทนกรดในกระเพาะอาหารได้ดี จึงสามารถรับประทานยานี้ก่อนหรือพร้อมอาหารก็ได้ ประกอบกับการดูดซึมของตัวยาจากระบบทางเดินอาหารเข้าสู่ร่างกายเป็นไปอย่างรวดเร็วและเข้าจับกับเนื้อเยื่อส่วนต่างๆของร่างกายได้มากกว่ากระจายตัวในกระแสเลือด ปกติตัวยาตัวนี้จะเข้าจับกับพลาสมาโปรตีนได้ประมาณ 60 - 70% ตับจะคอยเปลี่ยนแปลงโครงสร้างทางเคมีของยาเทลิโทรมัยซินอยู่ตลอดเวลา ซึ่งร่างกายต้องใช้เวลา 10 ชั่วโมงโดยประมาณเพื่อกำจัดยา 50% ออกจากกระแสเลือดโดยผ่านทิ้งไปกับอุจจาระและปัสสาวะ 
ผลข้างเคียงที่โดดเด่นของยานี้น่าจะเป็นเรื่องเกิดอาการท้องเสีย คลื่นไส้ ระคายเคืองในช่องท้อง แต่ผู้ป่วยบางรายก็อาจไม่มีอาการดังกล่าว 
เพื่อความปลอดภัยต่อตัวผู้ป่วย/ผู้บริโภค การใช้ยาใดๆควรต้องเป็นไปตามคำสั่งแพทย์ผู้รักษาเท่านั้น 
 ///// เทลิโทรมัยซินมีสรรพคุณ (คุณสมบัติ) อย่างไร? ///// 
เทลิโทรมัยซินมีสรรพคุณดังนี้เช่น 
- รักษาหลอดลมอักเสบ 
- รักษาอาการของโรคปอดบวมที่แพร่ระบาดอยู่ตามชุมชน 
- รักษาไซนัสอักเสบ ทอนซิลอักเสบ รวมถึงคออักเสบ 
 ///// เทลิโทรมัยซินมีกลไกการออกฤทธิ์อย่างไร? ///// 
กลไกการออกฤทธิ์ของยาเทลิโทรมัยซินคือ ตัวยาจะยับยั้งการเจริญเติบโตของแบคทีเรีย โดยจะตัวยาจะเข้าจับกับสารพันธุกรรมชนิด RNA ของแบคทีเรียและรบกวนการสังเคราะห์โปรตีนของแบคทีเรีย ทำให้แบคทีเรียไม่สามารถแพร่พันธุ์และตายลงในที่สุด 
 ///// เทลิโทรมัยซินมีรูปแบบการจัดจำหน่ายอย่างไร? ///// 
ยาเทลิโทรมัยซินมีรูปแบบการจัดจำหน่ายเป็นยาเม็ดชนิดรับประทาน ขนาด 400 มิลลิกรัม/เม็ด 
 ///// เทลิโทรมัยซินมีขนาดรับประทานอย่างไร? ///// 
ยาเทลิโทรมัยซินมีขนาดรับประทานดังนี้เช่น 
- ผู้ใหญ่: รับประทาน 800 มิลลิกรัมวันละครั้งเป็นเวลา 7 - 10 วัน 
- เด็ก: ยังไม่มีข้อมูลที่แน่ชัดในขนาดยานี้ในเด็ก ดังนั้นการใช้ยานี้ในเด็กจึงอยู่ในดุลพินิจของแพทย์ผู้รักษา 
*อนึ่ง สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเทลิโทรมัยซิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาเทลิโทรมัยซินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยา และ/หรือกับอาหารเสริมอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเทลิโทรมัยซินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// เทลิโทรมัยซินมีผลไม่พึงประสงค์อย่างไร? ///// 
ยาเทลิโทรมัยซินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ท้องเสีย วิงเวียน ปวดศีรษะ คลื่นไส้ อาเจียน ตาพร่า 
สำหรับอาการข้างเคียงที่รุนแรงมากเช่น การเกิดผื่นคันตามผิวหนัง หายใจไม่ออก/แน่นหน้าอก/หายใจลำบาก ปากบวม ใบหน้าบวม ถ่ายเหลว จนอาจพบเลือดปนออกมา/อุจจาระเป็นเลือด ปัสสาวะมีสีคล้ำ/ปัสสาวะเป็นเลือด เป็นลม หัวใจเต้นเร็วหรือช้าผิดปกติ ประสาทหลอน เบื่ออาหาร กล้ามเนื้อเป็นตะคริว และอ่อนเพลีย มีภาวะดีซ่านทำให้ตาและตัวมีสีเหลือง ซีด ซึ่งหากพบอาการข้างเคียงที่รุนแรงดังกล่าวควรรีบนำตัวผู้ป่วยส่งโรงพยาบาลทันที 
 ///// มีข้อควรระวังการใช้เทลิโทรมัยซินอย่างไร? ///// 
มีข้อควรระวังการใช้ยาเทลิโทรมัยซินดังนี้เช่น 
- ห้ามใช้กับผู้ที่แพ้ยานี้หรือผู้ที่แพ้ยากลุ่ม Macrolide 
- ห้ามใช้ยานี้กับผู้ป่วยโรคกล้ามเนื้ออ่อนแรง ผู้ที่มีปัญหาเรื่องโรคตับ ผู้ที่เป็นดีซ่าน 
- ห้ามเคี้ยวยานี้ขณะรับประทาน ให้กลืนพร้อมน้ำดื่มที่เพียงพอ 
- ระวังการใช้ยากับสตรีตั้งครรภ์และสตรีที่อยู่ในภาวะให้นมบุตร 
- หลีกเลี่ยงการใช้ยานี้กับเด็กที่อายุต่ำกว่า 18 ปี 
- ด้วยยานี้อาจก่อให้เกิดอาการวิงเวียน ตาพร่า ระหว่างการใช้ยาต้องระวังเรื่องการขับขี่ยวดยานพาหนะหรือการทำงานที่เกี่ยวข้องกับเครื่องจักร 
- ควรรับประทานยานี้ให้ครบตรงตามคำสั่งแพทย์ ห้ามใช้ยาเกินหรือขาด 
- หากพบอาการข้างเคียงจากยานี้จนเป็นเหตุรบกวนการดำรงชีวิตประจำวัน ควรกลับไปปรึกษาแพทย์เพื่อปรับแนวทางการรักษาใหม่ 
- ระหว่างการใช้ยานี้ให้ระวังอาการพิษที่อาจเกิดขึ้นกับตับรวมถึงเรื่องระบบการหายใจล้มเหลว 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเทลิโทรมัยซินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เทลิโทรมัยซินมีปฏิกิริยาระหว่างยากับยาตัวอื่นอย่างไร? ///// 
ยาเทลิโทรมัยซินมีปฏิกิริยาระหว่างยากับยาตัวอื่นดังนี้เช่น 
- การใช้ยาเทลิโทรมัยซินร่วมกับยาบางตัวเช่น Digoxin, Midazolam, Metoprolol, Ciclo sporin จะทำให้ความเข้มข้นของยาดังกล่าวในกระแสเลือดมีปริมาณมากขึ้น หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมกับผู้ป่วยเป็นรายบุคคลไป 
- การใช้ยาเทลิโทรมัยซินร่วมกับยา Theophylline อาจเกิดอาการคลื่นไส้ อาเจียนตามมาได้มากขึ้น แพทย์อาจปรับขนาดการใช้ยาหรือหลีกเลี่ยงการใช้ยาร่วมกัน 
- เมื่อใช้ยาเทลิโทรมัยซินร่วมกับยาต้านเชื้อราบางตัวเช่น Ketoconazole หรือ Itraconazole อาจทำให้ระดับความเข้มข้นของยาเทลิโทรมัยซินในกระแสเลือดเพิ่มสูงขึ้น หากมีความจำ เป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาเทลิโทรมัยซินร่วมกับยา Rifampicin สามารถทำให้ความเข้มข้นของยาเทลิโทรมัยซินในกระแสเลือดลดต่ำลงได้ หากจำเป็นต้องใช้ยาร่วมกันแพทย์จะปรับขนาดการใช้ยาให้กับผู้ป่วยเป็นกรณีๆ ไป 
 ///// ควรเก็บรักษาเทลิโทรมัยซินอย่างไร? ///// 
ควรเก็บยาเทลิโทรมัยซินในช่วงอุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เทลิโทรมัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาเทลิโทรมัยซินที่จำหน่ายในประเทศไทย มียาชื่อการค้าอื่นๆและบริษัทผู้ผลิตเช่น 
 ///// บรรณานุกรม ///// 
1 https://www.mims.com/Thailand/drug/search/?q=telithromycin [2015,April25]
	2 http://en.wikipedia.org/wiki/Telithromycin [2015,April25]
	3 http://www.drugs.com/dosage/telithromycin.html [2015,April25]
	4 http://www.drugs.com/sfx/telithromycin-side-effects.html [2015,April25]
	5 http://www.medicines.org.uk/emc/medicine/8140/PIL/Ketek+400mg+tablets [2015,April25]
	6 http://www.mims.com/USA/drug/info/telithromycin/?type=full&amp;mtype=generic#Dosage [2015,April25]
