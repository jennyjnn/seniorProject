เพโรสไปโรน (Perospirone)
 ///// บทนำ ///// 
ยาเพโรสไปโรน(Perospirone หรือ Perospirone hydrochloride หรือ  Perospirone HCl หรือ Perospirone hydrochloride hydrate) เป็นยาที่ใช้รักษาโรคจิต(Atypical antipsychotic) รวมถึงโรคอารมณ์สองขั้วชนิดเฉียบพลันที่มีอาการเพ้อคลั่ง(Bipolar mania) และมีการใช้ทางคลินิกครั้งแรกในประเทศญี่ปุ่น เมื่อปี ค.ศ.2001 (พ.ศ.2544) 
ยาเพโรสไปโรนมีรูปแบบเภสัชภัณฑ์เป็นยาชนิดรับประทาน  หลังถูกดูดซึมจากระบบทางเดินอาหาร  ตัวยาในกระแสเลือดจะถูกตับทำลายอย่างต่อเนื่อง ซึ่ง ร่างกายต้องใช้เวลาประมาณ 1.9–2.5 ชั่วโมง เพื่อกำจัดยานี้ทิ้งไปกับปัสสาวะ 
ยาเพโรสไปโรน เป็นยาในกลุ่ม Serotonin-dopamine antagonist มีกลไก
การออกฤทธิ์ในสมองกับตัวรับ(Receptor)ที่มีชื่อเรียกว่า Dopamine 2 receptors, Serotonin 2A receptors และ  Serotonin 1A receptors  ส่งผลกับสมดุลของสารสื่อประสาทที่มีอิทธิพลต่อกระบวนการรับรู้ของผู้ป่วย   โดยทั่วไป ผู้ป่วยที่มีอาการทางจิตเภทและได้รับประทานยานี้ จะมีอาการดีขึ้นเป็นลำดับภายในระยะเวลาประมาณ 7 วัน  แต่อาจต้องใช้เวลาอยู่นานหลายสัปดาห์ จึงจะทำให้อาการทางจิตฟื้นสภาพได้อย่างเต็มที่ โดยผู้ป่วยต้องใช้ยานี้อย่างต่อเนื่องเฉลี่ยประมาณ 4–6 สัปดาห์เป็นอย่างต่ำ  อย่างไรก็ตามมีผู้ป่วยบางกลุ่มอาจต้องใช้ยาเพโรสไปโรนยาวนาน 16–20 สัปดาห์ จึงจะทำให้อาการทางจิตกลับมาดูเหมือนปกติ 
เราจะสังเกตได้ว่าผู้ที่ได้รับยาเพโรสไปโรนจะลดอารมณ์ความก้าวร้าวลง  มีการตอบสนองและรับรู้ต่อสภาพทางสังคมได้ดีขึ้น และผู้ป่วยหลายคนที่ได้รับการบำบัดด้วยยานี้อย่างถูกต้อง จะสามารถใช้ชีวิตได้เหมือนคนปกติ  มีหน้าที่การงานทำได้ไม่แตกต่างจากคนทั่วไป 
กรณีที่ใช้ยาเพโรสไปโรนแล้วไม่ได้ผล แพทย์จะหันมาพิจารณาใช้ยารักษาโรคจิตตัวอื่น อาทิยา   Risperidone, Olanzapine, Quetiapine, Aripiprazole, Paliperidone, Asenapine,  Iloperidone,  และ Lurasidone    แต่หากอาการผู้ป่วยยังไม่ดีขึ้นอีก แพทย์อาจพิจารณาใช้ยาClozapine มาทดแทน  และกรณีที่ยาClozapine ยังไม่สามารถทำให้อาการป่วยดีขึ้น แพทย์มีความจำเป็นต้องปรับเปลี่ยนมาใช้ยา Valproate หรือ Lamotrigine     ในทางทฤษฎี การใช้ยาอย่างเป็นลำดับขั้นดังกล่าว จะช่วยทำให้อาการทางจิตประสาทดีขึ้น 
ระหว่างที่ใช้ยาเพโรสไปโรน ยังต้องเฝ้าระวังเรื่องน้ำหนักตัวผู้ป่วยที่อาจเพิ่มขึ้น รวมถึงระดับน้ำตาลในเลือดและระดับไขมันในเลือด ที่อาจสูงขึ้นผิดปกติ  นอกจากนี้ยังต้องพิจารณา  การทำงานของหัวใจ   ความผิดปกติของจำนวนเม็ดเลือดขาว  และหมั่นตรวจวัดความดันโลหิตว่าสูงขึ้นหรือไม่ 
ยาเพโรสไปโรนอาจก่อให้เกิดอาการข้างเคียง(ผลข้างเคียง)ที่อาจเป็นอุปสรรคหรือรบกวนการดำเนินชีวิตประจำวันของผู้ป่วย เช่น เกิดอาการ  คลื่นไส้อาเจียน   อาการชัก    อนึ่ง การใช้ยานี้กับผู้สูงอายุอาจทำให้มีภาวะความจำเสื่อมและตัวยานี้
สามารถกระตุ้นให้เกิดโรคหลอดเลือดสมองจนเป็นเหตุให้เสียชีวิตได้ 
กรณีที่อาการผู้ป่วยดีขึ้นและแพทย์พิจารณาว่าสมควรหยุดการใช้ยาเพโรสไปโรน  ในทางปฏิบัติ แพทย์จะค่อยๆปรับลดขนาดการรับประทานทีละน้อยเป็นลำดับ ซึ่งอาจต้อง ใช้เวลาประมาณ 6–8 สัปดาห์ จึงหยุดการใช้ยานี้ได้อย่างปลอดภัย  การหยุดใช้ยานี้ทันทีหรือหยุดใช้กะทันหัน อาจทำให้ภาวะทางจิตกลับมามีอาการรุนแรงมากขึ้น 
การใช้ยารักษาอาการทางจิตประสาทกับผู้ป่วยทุกรายรวมถึงยาเพโรสไปโรน ยังต้อง อาศัยญาติเข้ามามีบทบาทในการควบคุมการรับประทานยาให้เป็นไปตามคำสั่งแพทย์ และคอยเฝ้าสังเกตอาการผู้ป่วยอย่างใกล้ชิด ตลอดจนให้กำลังใจกับผู้ป่วยเพื่อฟื้นฟูสภาพจิตใจให้กลับมาเป็นปกติโดยเร็ว 
ทั้งนี้ ในตลาดการค้ายาแผนปัจจุบัน เราจะพบเห็นการจัดจำหน่ายตัวยาเพโรสไปโรนภายใต้ชื่อการค้าว่า Lullan 
 
 ///// เพโรสไปโรนมีสรรพคุณ(คุณสมบัติ)อย่างไร? ///// 
ยาเพโรสไปโรนมีสรรพคุณ/ข้อบ่งใช้เพื่อ 
- รักษาอาการทางจิตเภท และโรคอารมณ์สองขั้วที่มีอาการเพ้อคลั่ง 
 
 ///// เพโรสไปโรนมีกลไกการออกฤทธิ์อย่างไร? ///// 
ยาเพโรสไปโรนเป็นยาประเภท Serotonin-dopamine antagonist  มีกลไกออกฤทธิ์กับตัวรับในสมอง ดังนี้ 
- ปิดกั้นตัวรับที่มีชื่อเรียกว่า Dopamine 2 receptors ส่งผลให้อาการทางจิตประสาท ดีขึ้น 
- ปิดกั้นตัวรับที่มีชื่อเรียกว่า Serotonin 2A receptors ทำให้มีการปลดปล่อยสารสื่อประสาท โดพามีน/Dopamine ในสมองได้มากขึ้น ส่งผลให้การรับรู้ของผู้ป่วยกลับมาเป็นปกติ 
- รบกวนหรือก่อกวนการทำงานของตัวรับชนิด  Serotonin 1A receptors ซึ่งจะส่งผลดีต่อกระบวนการรับรู้ของสมอง 
จากกลไกดังกล่าว ทำให้เกิดการออกฤทธิ์รักษาสภาพจิต และเป็นที่มาของสรรพคุณ 
 
 ///// เพโรสไปโรนมีรูปแบบการจัดจำหน่ายอย่างไร? ///// 
ยาเพโรสไปโรนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Perospirone ขนาด 4 และ 8 มิลลิกรัม/เม็ด 
 
 ///// เพโรสไปโรนมีขนาดรับประทานอย่างไร? ///// 
ยาเพโรสไปโรนมีขนาดรับประทาน เช่น 
- ผู้ใหญ่: รับประทานเริ่มต้น 4 มิลลิกรัม 3 ครั้งต่อวัน 	แพทย์อาจปรับเพิ่มขนาดรับประทานจนสูงถึง 16 มิลลิกรัม 3 ครั้งต่อวันโดยขึ้นกับอาการและการตอบสนองต่อยานี้ของผู้ป่วย   และรับประทานยานี้ หลังอาหาร 
- เด็ก: ยังไม่มีข้อมูลทางคลินิก ด้านความปลอดภัยของการใช้ยานี้กับเด็ก 
อนึ่ง: 
- การปรับเพิ่มหรือลดขนาดรับประทานของยานี้ ต้องอยู่ภายใต้คำสั่งแพทย์เท่านั้น 
- กรณีผู้สูงอายุ   แพทย์จะใช้ยานี้ในขนาดต่ำๆก่อน 
- อาการข้างเคียงบางอย่างจากการใช้ยาเพโรสไปโรนคือ ทำให้ผู้ป่วยมีความรู้สึกกระวนกระวายทางจิตใจ และส่งผลต่อกล้ามเนื้อ  ทำให้ผู้ป่วยต้องเปลี่ยนท่าทางบ่อยๆหรือที่เรียกกันว่า Akathisia  กรณีนี้แพทย์อาจใช้ยาในกลุ่มBenzodiazepines มาช่วยบรรเทาอาการดังกล่าว 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเพโรสไปโรน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  โรคหัวใจ  โรความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาเพโรสไปโรนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาเพโรสไปโรน สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า ให้รับประทานยาที่ขนาดปกติ 
แต่เพื่อประสิทธิผลของการรักษา ควรรับประทานยาเพโรสไปโรนตรงเวลา 
 
 ///// เพโรสไปโรนมีผลไม่พึงประสงค์อย่างไร? ///// 
ยาเพโรสไปโรน สามารถก่อให้เกิด ผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อสภาพจิตใจ:  เช่น รู้สึกอยู่ไม่เป็นสุขต้องเคลื่อนที่ตลอดเวลา  มีอาการนอนไม่หลับ  วิตกกังวล 
- ผลต่อระบบประสาท:  เช่น  ง่วงนอน  ปวดศีรษะ  เกิดภาวะTardive dyskinesia 
- ผลต่อระบบทางเดินอาหาร:  เช่น มีอาการ ท้องผูก  คลื่นไส้ อาเจียน 
- ผลต่อระบบการเผาผลาญพลังงานของร่างกาย:  เช่น  น้ำตาลในเลือดสูง  ไขมันในเลือดสูง  เบื่ออาหาร   น้ำหนักตัวลดลง 
- ผลต่อสมอง:  เช่น  อาจเกิดอาการป่วยด้วยโรคหลอดเลือดสมอง 
- ผลต่อระบบเลือด:  เช่น  เกิดภาวะเม็ดเลือดขาวต่ำ 
- ผลต่อระบบหัวใจและหลอดเลือด:  เช่น   ความดันโลหิตสูง 
 
 ///// มีข้อควรระวังการใช้เพโรสไปโรนอย่างไร? ///// 
มีข้อควรระวังการใช้ยาเพโรสไปโรน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้ใน หญิงตั้งครรภ์  ให้นมบุตร  และเด็ก โดยไม่มีคำสั่งแพทย์ 
- ห้ามปรับเปลี่ยนขนาดรับประทานเอง 
- ห้ามหยุดรับประทานยานี้อย่างกะทันหัน 
- ระหว่างใช้ยาชนิดนี้ต้องเฝ้าระวัง  โรคเบาหวาน  น้ำหนักตัวขึ้นสูง  ระดับไขมันในเลือดสูง รวมถึงความดันโลหิตสูง 
- ระวังการใช้ยานี้ผู้ป่วย โรคตับ  โรคไต  โรคหัวใจ 
- มาพบแพทย์/มาโรงพยาบาลเพื่อรับการตรวจร่างกายและการตรวจอาการทางจิตประสาท ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเพโรสไปโรนด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพร ต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เพโรสไปโรนมีปฏิกิริยาระหว่างยากับยาตัวอื่นอย่างไร? ///// 
ยาเพโรสไปโรนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเพโรสไปโรนร่วมกับยา Ketoconazole, Nefazodone,
Fluvoxamine, Fluoxetine,  ด้วยจะทำให้ระดับยาเพโรสไปโรนในกระแสเลือดมีปริมาณเพิ่มสูงขึ้นจนทำให้ผู้ป่วยได้รับอาการข้างเคียงสูงขึ้นตามมาจากยาเพโรสไปโรน 
- ห้ามใช้ยาเพโรสไปโรนร่วมกับยา Carbamazepine  เพราะจะทำให้ระดับตัวยา เพโรสไปโรนในกระแสเลือดลดน้อยลงจนส่งผลทำให้ประสิทธิภาพการรักษาของยาเพโรสไปโรนด้อยลงตามไปด้วย 
 
 ///// ควรเก็บรักษายาเพโรสไปโรนอย่างไร? ///// 
ควรเก็บยาเพโรสไปโรนตามคำแนะนำในเอกสารกำกับยา  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
 เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// เพโรสไปโรนมีชื่ออื่นอีกไหม? ผลิตจากบริษัทอะไรบ้าง? ///// 
ยาเพโรสไปโรน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://cdn.neiglobal.com/content/pg/live/perospirone.pdf[2017,Sept2] 
https://en.wikipedia.org/wiki/Perospirone[2017,Sept2] 
http://onlinelibrary.wiley.com/doi/10.1111/j.1440-1819.2007.01612.x/pdf[2017,Sept2] 
http://www.rad-ar.or.jp/siori/english/kekka.cgi?n=1008[2017,Sept2]
