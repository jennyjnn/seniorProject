อะซีบูโทลอล (Acebutolol)
 ///// บทนำ ///// 
ยาอะซีบูโทลอล (Acebutolol) เป็นยาในกลุ่มเบต้าบล็อกเกอร์ (Beta blocker) ทางคลินิกจะใช้รักษาโรคความดันโลหิตสูงและโรคหัวใจเต้นผิดจังหวะ รูปแบบของยาแผนปัจจุบันของยานี้จะเป็นยาชนิดรับประทานและยาฉีด 
เมื่อตัวยาเข้าสู่กระแสเลือด ตับจะคอยทำลายและเปลี่ยนแปลงโครงสร้างทางเคมีของยาอย่างต่อเนื่อง ซึ่งยาที่ผ่านตับและถูกเปลี่ยนโครงสร้างทางเคมีแล้วร่างกายจะต้องใช้เวลาประมาณ 8 - 13 ชั่วโมงเพื่อกำจัดยานี้ออกได้ 50% โดยผ่านทิ้งไปกับปัสสาวะและอุจจาระ 
การใช้ยาอะซีบูโทลอลจะต้องเป็นไปตามคำสั่งของแพทย์เท่านั้น ด้วยมีข้อห้ามใช้ ข้อควรระวัง อายุผู้ป่วย โรคประจำตัว ฯลฯ มาเป็นองค์ประกอบเพื่อพิจารณาการใช้ยาที่ปลอดภัยและเหมาะสม 
 ///// อะซีบูโทลอลมีสรรพคุณ (คุณสมบัติ) อย่างไร? ///// 
ยาอะซีบูโทลอลมีสรรพคุณดังนี้ 
- รักษาโรคความดันโลหิตสูง (Hypertension) 
- รักษาโรคหัวใจเต้นผิดจังหวะ (Ventricular arrhythmia) 
 ///// อะซีบูโทลอลมีกลไกการออกฤทธิ์อย่างไร? ///// 
กลไกการออกฤทธิ์ของยาอะซีบูโทลอลคือ ตัวยาจะเข้าไปยับยั้งกระบวนการทางเคมีที่บริเวณหัวใจ โดยยาจะเข้าจับกับตัวรับที่มีชื่อว่า Beta-adrenoreceptor (ตัวรับที่ทำหน้าที่เกี่ยวกับการทำงานของกล้ามเนื้อหัวใจและหลอดเลือด) จึงส่งผลลดอัตราการเต้น ลดการบีบตัว รวมถึงลดปริมาณเลือดที่ออกจากหัวใจ จากกลไกเหล่านี้จึงทำให้เกิดฤทธิ์ของการรักษาตามสรรพคุณ 
 ///// อะซีบูโทลอลมีรูปแบบการจัดจำหน่ายอย่างไร? ///// 
ยาอะซีบูโทลอลมีรูปแบบการจัดจำหน่ายดังนี้เช่น 
- ยาแคปซูลชนิดรับประทาน ขนาด 200 และ 400 มิลลิกรัม/แคปซูล 
- ยาเม็ดชนิดรับประทาน ขนาด 100, 200 และ 400 มิลลิกรัม/เม็ด 
 ///// อะซีบูโทลอลมีขนาดรับประทานอย่างไร? ///// 
ยาอะซีบูโทลอลมีขนาดรับประทานดังนี้เช่น 
ก. สำหรับรักษาความดันโลหิตสูง: 
- ผู้ใหญ่: รับประทาน 400 มิลลิกรัมวันละครั้ง หรือรับประทาน 200 มิลลิกรัมวันละ 2 ครั้งเช้า - เย็น แพทย์อาจปรับขนาดรับประทานเป็น 800 - 1200 มิลลิกรัม/วัน ทั้งนี้ขึ้นกับการตอบสนองของผู้ป่วย โดยการใช้ยานี้จะต้องเป็นไปตามคำสั่งแพทย์ผู้รักษาเท่านั้น 
ข. สำหรับรักษาอาการหัวใจห้องล่างเต้นผิดจังหวะ: 
- ผู้ใหญ่: รับประทาน 400 มิลลิกรัมวันละครั้ง หรือรับประทาน 200 มิลลิกรัมวันละ 2 ครั้ง เช้า - เย็น แพทย์อาจปรับขนาดรับประทานตามการตอบสนองของคนไข้ โดยเพิ่มขนาดรับประทานเป็น 600 – 1,200 มิลลิกรัม โดยการใช้ยานี้จะต้องเป็นไปตามคำสั่งแพทย์ผู้รักษาเท่านั้น 
*****หมายเหตุ: 
- เด็ก: การศึกษาด้านความปลอดภัยของการใช้ยานี้ในเด็กยังไม่แน่ชัด ดังนั้นการใช้ยานี้ในเด็กจึงอยู่ในดุลพินิจของแพทย์ผู้รักษา 
- กรณีจะหยุดใช้ยานี้จำเป็นต้องๆค่อยๆปรับลดขนาด ห้ามหยุดใช้ยาทันที่เพราะอาจก่อให้เกิดอาการจากการถอนยาได้ โดยแพทย์จะเป็นผู้แจ้งให้ปรับขนาดรับประทานลดลง ซึ่งมักใช้เวลาประมาณ 2 สัปดาห์จนหยุดใช้ยา 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาอะซีบูโทลอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอะซีบูโทลอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะซีบูโทลอลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// อะซีบูโทลอลมีผลไม่พึงประสงค์อย่างไร? ///// 
ยาอะซีบูโทลอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ได้ดังนี้ เช่น มีอาการเจ็บหน้าอก ตัวบวม วิตกกังวล ซึมเศร้า วิงเวียน อ่อนแรง ปวดศีรษะ ฝันร้าย นอนไม่หลับ มีผื่นคัน ท้องผูกหรือไม่ก็ท้องเสีย ท้องอืด อาหารไม่ย่อย คลื่นไส้ อาเจียน และอาจพบอาการไอ จมูกอักเสบ ตาพร่า เป็นต้น 
สำหรับผู้ที่ได้รับยานี้เกินขนาดสามารถพบอาการดังนี้เช่น หัวใจเต้นช้าลงหรืออาจถึงหยุดเต้น ความดันโลหิตต่ำ หัวใจล้มเหลวขั้นรุนแรง มีอาการชัก เกิดอาการหายใจลำบาก มีภาวะน้ำตาลในเลือดต่ำ ซึ่งหากพบอาการดังกล่าวหลังการใช้ยานี้ต้องรีบนำผู้ป่วยส่งโรงพยาบาลทันที การปฐมพยาบาลแพทย์สามารถใช้วิธีล้างท้องหรือกระตุ้นให้อาเจียน ใช้ยา Atropine ในการแก้ไขเรื่องหัวใจเต้นช้า และอาจใช้ยา Epinephrine หรือยา Norepinephrine หรือยา Dopamine ช่วยกระตุ้นให้ความดันโลหิตกลับมาเป็นปกติ หากผู้ป่วยมีอาการโรคหืด/หายใจลำบาก แพทย์อาจใช้ยา Amino phylline ฉีดให้คนไข้ร่วมด้วย 
 ///// มีข้อควรระวังการใช้อะซีบูโทลอลอย่างไร? ///// 
มีข้อควรระวังการใช้ยาอะซีบูโทลอลดังนี้เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยที่มีภาวะหัวใจเต้นช้ามาก ผู้ป่วยโรคหัวใจล้มเหลว ผู้ป่วยโรคหืด 
- หลีกเลี่ยงและระวังการใช้ยากับสตรีตั้งครรภ์และสตรีที่อยู่ในภาวะให้นมบุตร ด้วยยาอะซีบูโทลอลสามารถซึมผ่านรกและน้ำนมของมารดา และยานี้ส่งผลต่อการเจริญเติบโต อีกทั้งลดความดันและอัตราการเต้นของหัวใจของทารกได้ 
- การใช้ยานี้กับเด็กยังมิได้มีการศึกษาและจัดทำข้อมูลทางคลินิกที่ชัดเจน ดังนั้นการใช้ยานี้ในเด็กจึงต้องอยู่ในดุลพินิจของแพทย์ผู้รักษา 
- ระวังการใช้ยานี้กับผู้สูงอายุ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะซีบูโทลอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะซีบูโทลอลมีปฏิกิริยาระหว่างยากับยาตัวอื่นอย่างไร? ///// 
ยาอะซีบูโทลอลมีปฏิกิริยาระหว่างยากับยาตัวอื่นดังนี้เช่น 
- การใช้ยาอะซีบูโทลอลร่วมกับยารักษาโรคหืดเช่น Theophylline จะทำให้ฤทธิ์ในการรักษาของอะซีบูโทลอลด้อยประสิทธิภาพลงไป หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีๆไป 
- การใช้ยาอะซีบูโทลอลร่วมกับยา Diltiazem อาจทำให้เกิดอาการข้างเคียง/ผลข้างเคียงของยาอะซีบูโทลอลมีความรุนแรงมากขึ้น สามารถพบอาการแน่นหน้าอก/หายใจไม่ออก/หายใจลำบาก เจ็บหน้าอก ปวดศีรษะ เป็นลม ชีพจรเต้นช้าลงและผิดจังหวะ การใช้ยาร่วมกันแพทย์จะปรับขนาดรับประทานอย่างเหมาะสมเป็นกรณีไป 
- ห้ามรับประทานยาอะซีบูโทลอลร่วมกับเครื่องดื่มที่มีแอลกอฮอล์เป็นส่วนประกอบด้วยจะส่งผลให้เกิดความดันโลหิตต่ำ มีอาการปวดศีรษะ วิงเวียน และเป็นลม 
- การใช้ยาอะซีบูโทลอลร่วมกับยาแก้ปวดเช่น Ibuprofen สามารถทำให้เกิดภาวะความดันโลหิตสูงได้ การจะใช้ยาร่วมกันแพทย์จะปรับขนาดรับประทานเป็นรายบุคคลไป 
 ///// ควรเก็บรักษาอะซีบูโทลอลอย่างไร? ///// 
ควรเก็บยาอะซีบูโทลอลในช่วงอุณหภูมิ 20 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// อะซีบูโทลอลมีชื่ออื่นอีกไหม? ผลิตจากบริษัทอะไรบ้าง? ///// 
ยาอะซีบูโทลอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Acebutolol [2015,Feb28]
	2 http://www.mims.com/USA/drug/info/Acebutolol%20Hydrochloride/Acebutolol%20Hydrochloride%20Capsule?type=full [2015,Feb28]
	3 http://www.drugs.com/drug-interactions/acebutolol-index.html?filter=3&amp;generic_only= [2015,Feb28]
	4 http://chealth.canoe.ca/drug_info_details.asp?brand_name_id=122 [2015,Feb28]
