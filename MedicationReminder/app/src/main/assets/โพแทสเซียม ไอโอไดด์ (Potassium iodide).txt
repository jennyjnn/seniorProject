โพแทสเซียม ไอโอไดด์ (Potassium iodide)
 ///// ทั่วไป ///// 
โพแทสเซียม ไอโอไดด์ (Potassium iodide ย่อว่า KI/เคไอ โดย K มาจากคำว่า Kalium ซึ่งเป็นภาษาละตินที่แปลว่า ธาตุโพแทสเซียม) เป็นเกลือที่มีลักษณะสีขาว ละลายน้ำได้ดี มนุษย์ได้นำไปผสมกับอาหารที่ใช้เลี้ยงสัตว์ในเชิงเสริมสร้างเกลือแร่ 
สำหรับด้านสาธารณสุข เกลือชนิดนี้ถูกนำมาอัดเม็ด และใช้รักษาภาวะไอโอดีนในร่างกายต่ำ (ภาวะขาดไอโอดีน) นอกจากนี้ มนุษย์ยังใช้เกลือโพแทสเซียม ไอโอไดด์สำหรับป้องกันมิให้ร่างกายโดยเฉพาะต่อมไทรอยด์ ดูดกลืนกำมันตรังสีที่ปนเปื้อนอยู่ในสิ่งแวดล้อมและแฝงตัวมากับรังสีไอโอดีน (Radioiodine) เช่น กรณีจากอุบัติเหตุรังสีรั่วไหลจากโรงไฟฟ้าปรมาณูในญี่ปุ่นและในรัสเซีย เกลือชนิดนี้ยังมีสรรพคุณรักษาภาวะไทรอยด์ฮอร์โมนสุง (โรคต่อมไท รอยด์เป็นพิษ) โดยนำไปใช้กับคนไข้ก่อนได้รับการผ่าตัดต่อมไทรอยด์ 
โพแทสเซียม ไอโอไดด์ได้ถูกบรรจุลงในบัญชียาหลักแห่งชาติโดยจัดอยู่ในหมวดยาวิตามินและเกลือแร่ 
สำหรับหญิงตั้งครรภ์ การใช้ยาโพแทสเซียม ไอโอไดด์ในขนาดที่ปลอดภัยและเหมาะสมยังต้องอยู่ภายใต้ดุลยพินิจของแพทย์เท่านั้น 
 ///// โพแทสเซียม ไอโอไดด์มีสรรพคุณ (คุณสมบัติ) อย่างไร? ///// 
โพแทสเซียม ไอโอไดด์มีสรรพคุณดังนี้ 
- รักษาต่อมไทรอยด์เป็นพิษ 
- ป้องกันและลดความเสี่ยงจากการได้รับรังสีไอโอไดด์ (Radio iodide) โดยเฉพาะกับต่อมไทรอยด์ที่เป็นปัจจัยเสี่ยงสำคัญต่อการเกิดมะเร็งต่อมไทรอยด์ 
- ช่วยลดและบรรเทาอาการไอ (โพแทสเซียม ไอโอไดด์ ช่วยบรรเทาอาการไอและช่วยละลายเสมหะ) 
 ///// โพแทสเซียม ไอโอไดด์มีกลไกการออกฤทธิ์อย่างไร? ///// 
โพแทสเซียม ไอโอไดด์มีกลไกการออกฤทธิ์ โดยโพแทสเซียม ไอโอไดด์ที่อยู่ในรูปสาร ประกอบจะเข้าทำปฏิกิริยาในต่อมไทรอยด์ ทำให้ต่อมไทรอยด์หยุดการสังเคราะห์ไทรอยด์ฮอร์โมน หากใช้ในกรณีป้องกันการปนเปื้อนของรังสี เกลือโพแทสเซียม ไอโอไดด์จะทำให้ต่อมไทรอยด์หยุดการดูดซับรังสีไอโอไดด์ โดยต้องรับประทานก่อนเข้าไปในพื้นที่ที่มีการปนเปื้อนของรังสีหรือรับประทานทันทีหลังจากได้รับรังสีของไอโอดีนที่ปนเปื้อน จึงจะลดความเสี่ยงจากกำมันตรังสีดังกล่าว 
 ///// โพแทสเซียม ไอโอไดด์มีรูปแบบการจัดจำหน่ายอย่างไร? ///// 
โพแทสเซียม ไอโอไดด์มีรูปแบบการจัดจำหน่ายในรูปแบบดังนี้ 
- สารละลาย ชนิดรับประทานขนาด 50 มิลลิกรัมไอโอไดด์/หยด 
- รูปแบบยาเม็ด ชนิดรับประทานขนาด 130 มิลลิกรัม/เม็ด (นอกจากนี้ ในตลาดยายังมีการนำโพแทสเซียม ไอโอไดด์ไปผสมร่วมกับวิตามินและเกลือแร่ชนิดอื่นอีกด้วย เพื่อเพิ่มปริมาณเกลือไอโอดีนสำหรับผู้บริโภค ) 
 ///// โพแทสเซียม ไอโอไดด์มีขนาดรับประทานอย่างไร? ///// 
โพแทสเซียม ไอโอไดด์มีขนาดรับประทานดังนี้ 
ก.	สำหรับรักษาอาการไอ: 
- ผู้ใหญ่: รับประทาน 300 - 650 มิลลิกรัม วันละ 3 - 4 ครั้ง 
- เด็ก: รับประทาน 60 - 250 มิลลิกรัม วันละ 4 - 6ครั้ง 
ข.	สำหรับรักษาไทรอยด์เป็นพิษ: 
- ผู้ใหญ่: รับประทานในรูปสารละลาย 250 มิลลิกรัม วันละ 3 ครั้ง เป็นเวลา 10 - 14 วันก่อนการผ่าตัดต่อมไทรอยด์ 
- เด็ก: รับประทานยาน้ำขนาด 250 มิลลิกรัม วันละ 3 ครั้ง เป็นเวลา 10 - 14 วันก่อนการผ่าตัดต่อมไทรอยด์ 
ค.	สำหรับป้องกันการปนเปื้อนหรือลดความเสี่ยงจากรังสี: 
- ผู้ใหญ่: หญิงตั้งครรภ์และหญิงที่อยู่ในภาวะให้นมบุตรที่สัมผัสรังสีขนาดมากกว่าหรือเท่ากับ 5 เซนติเกรย์ (Centigray: หน่วยวัดปริมาณรังสี) รับประทาน 130 มิลลิกรัม/วัน 
- ผู้ใหญ่ที่มีอายุ 18 - 40 ปี: สัมผัสรังสีขนาดมากกว่าหรือเท่ากับ 10 เซนติเกรย์ รับประทาน 130 มิลลิกรัม/วัน 
- ผู้ใหญ่ที่มีอายุมากกว่า 40 ปี: สัมผัสรังสีขนาดมากกว่าหรือเท่ากับ 500 เซนติเกรย์ รับประทาน 130 มิลลิกรัม/วัน 
- เด็กอายุต่ำกว่าหรือเท่ากับ 1 เดือน: สัมผัสรังสีขนาดมากกว่าหรือเท่ากับ 5 เซนติเกรย์ รับ ประทาน 16 มิลลิกรัม/วัน 
- เด็กอายุมากกว่า 1 เดือน - 3 ปี: สัมผัสรังสีขนาดมากกว่าหรือเท่ากับ 5 เซนติเกรย์ รับประทาน 32 มิลลิกรัม/วัน 
- เด็กอายุมากกว่า 3 - 18 ปี และมีน้ำหนักน้อยกว่า 70 กิโลกรัม: สัมผัสรังสีขนาดมากกว่าหรือเท่ากับ 5 เซนติเกรย์ รับประทาน 65 มิลลิกรัม/วัน 
- เด็กอายุมากกว่า 13 ปี และมีน้ำหนักมากกว่า 70 กิโลกรัม: ที่สัมผัสรังสีขนาดมากกว่าหรือเท่ากับ 5 เซนติเกรย์ รับประทาน 130 มิลลิกรัม/วัน 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโพแทสเซียม ไอโอไดด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยาหรืออาหารเสริมอะไรอยู่ เพราะยาโพแทสเซียมไอโอไดด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโพแทสเซียม ไอโอไดด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// โพแทสเซียม ไอโอไดด์มีผลไม่พึงประสงค์อย่างไร? ///// 
เกลือโพแทสเซียม ไอโอไดด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ระคายเคืองกระเพาะอาหาร ปวดตามข้อ มีอาการบวมที่แขน - ขา - ใบหน้า - ปาก ต่อมน้ำเหลืองโต ในกรณีที่ใช้เกลือโพแทสเซียม ไอโอไดด์เป็นเวลานานๆ จะพบอาการริมฝีปากไหม้ รู้สึกสับสน ปวดศีรษะ ชีพจรเต้นผิดจังหวะ ปวดที่แขนขาและ/หรือแขนขาอ่อนแรง เป็นแผลตามผิวหนัง เป็นต้น 
 ///// มีข้อควรระวังการใช้โพแทสเซียม ไอโอไดด์อย่างไร? ///// 
มีข้อควรระวังการใช้โพแทสเซียม ไอโอไดด์ดังนี้ 
- ห้ามใช้ยานี้กับผู้ที่แพ้โพแทสเซียม ไอโอไดด์ 
- ห้ามใช้ยานี้กับผู้ป่วยโรคหลอดลมอักเสบเฉียบพลัน 
- ระวังการใช้ยานี้กับหญิงตั้งครรภ์ หญิงที่อยู่ในภาวะให้นมบุตร ผู้ป่วยที่มีภาวะโพแทสเซียมในร่างกายสูง (อาการเช่น อ่อนเพลีย หัวใจเต้นผิดปกติ) ผู้ป่วยด้วยโรคไต ผู้ป่วยวัณโรค ผู้ป่วยคอพอก และผู้ป่วยโรคภูมิต้านตนเองของต่อมไทรอยด์ (Autoimimune thyroid disesse) 
- ไม่ใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมโพแทสเซียม ไอโอไดด์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โพแทสเซียม ไอโอไดด์มีปฏิกิริยาระหว่างยากับยาตัวอื่นอย่างไร? ///// 
โพแทสเซียม ไอโอไดด์มีปฏิกิริยาระหว่างยากับยาตัวอื่น ดังนี้ 
- การใช้โพแทสเซียม ไอโอไดด์ร่วมกับยาต้านไทรอยด์ฮอร์โมนชนิดอื่น อาจนำมาซึ่งภาวะไทรอยด์ฮอร์โมนต่ำ (ภาวะขาดไทรอยด์ฮอร์โมน) 
- การใช้โพแทสเซียม ไอโอไดด์ร่วมกับยาลดความดันโลหิต เช่น Captopril, Ramipril, Valsartan สามารถทำให้ระดับเกลือโพแทสเซียมในกระแสเลือดสูงขึ้น แพทย์จะเป็นผู้ปรับขนาดรับประทานให้เหมาะสมและปลอดภัยต่อคนไข้ 
-  การใช้โพแทสเซียม ไอโอไดด์ร่วมกับยาต้านเชื้อแบคทีเรีย เช่น Trimethoprim สามารถก่อให้เกิดภาวะโพแทสเซียมในเลือดสูง จนนำไปสู่ภาวะไตล้มเหลว กล้ามเนื้ออ่อนแรง หัวใจเต้นผิดจังหวะ หัวใจหยุดเต้น และอาจเสียชีวิต (ตาย) ได้ แพทย์จะเป็นผู้ปรับขนาดรับประทานของโพแทสเซียม ไอโอไดด์เพื่อความปลอดภัยของผู้ป่วย อีกทั้งผู้ป่วยควรดื่มน้ำอย่างเพียงพอหากต้องใช้ยาร่วมกัน 
 ///// ควรเก็บรักษาโพแทสเซียม ไอโอไดด์อย่างไร ///// 
ควรเก็บโพแทสเซียม ไอโอไดด์ที่อุณหภูมิ 15 - 30 องศาเซลเซียส (Ceisius) เก็บยาให้พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำ 
 ///// โพแทสเซียม ไอโอไดด์มีชื่ออื่นอีกไหม? ผลิตจากบริษัทอะไรบ้าง? ///// 
โพแทสเซียม ไอโอไดด์ ที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Potassium_iodide#Nutrition [2014,Aug2]
	2 https://www.mims.com/USA/drug/info/potassium%20iodide/?type=full&amp;mtype=generic#Dosage [2014,Aug2]
	3 https://www.mims.com/Thailand/drug/search/?q=potassium%20iodide [2014,Aug2]
	4 http://www.drugs.com/sfx/potassium-iodide-side-effects.html [2014,Aug2]
	5 https://www.thyrosafe.com/store/products/thyrosafe-pottassium-iodide-ki-tablets/ [2014,Aug2]
	6 http://www.anbex.com/ [2014,Aug2]
	7 http://dailymed.nlm.nih.gov/dailymed/lookup.cfm?setid=a79acae4-af7a-4054-9440-c6433ac9acb1 [2014,Aug2]
