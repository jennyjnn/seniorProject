ด็อกเซปิน (Doxepin)
 ///// บทนำ ///// 
ยาด็อกเซปิน(Doxepin) เป็นยาประเภท Tricyclic and tetracyclic antidepressants (TCAs) ถูกนำมาใช้รักษาอาการโรคซึมเศร้า  บรรเทาอาการวิตกกังวล  และอาการนอนไม่หลับ รวมไปถึงลมพิษ และยานี้มีใช้แพร่หลายทั่วโลก  รูปแบบยาแผนปัจจุบันเป็นยารับประทาน  ฤทธิ์ทางเภสัชวิทยาของยาด็อกเซปินสามารถแสดงออกมาได้ในหลายลักษณะ เช่น  มีฤทธิ์ยับยั้งการดูดเก็บกลับเข้าสู่สมองของสารสื่อประสาทที่มีชื่อว่า Serotonin และ norepinephine  นอกจากนี้ยังแสดงฤทธ์เป็นทั้ง Serotonin antagonist,   Adrenergic antagonist(สารต้าน Adrenergic receptor),  Muscarinic antagonist,  Dopamine antagonist,  รวมถึง Histamine receptor antagonist, อีกด้วย  จึงไม่น่าแปลกใจที่สามารถใช้ยานี้ รักษาอาการทางจิตประสาท และอาการแพ้ทางผิวหนังได้ 
จากข้อมูลทางเภสัชจลศาสตร์(Phamacokinetics, การกระจายตัวของยาเมื่อเข้าสู่กระแสเลือด/ร่างกาย) พบว่า ตัวยาด็อกเซปินเมื่อถูกดูดซึมจากระบบทางเดินอาหารเข้ากระแสเลือด จะเกิดการรวมกับพลาสมาโปรตีนได้ประมาณ 76% ตัวยาจะถูกทำลายโดยตับ  ร่างกายต้องใช้เวลาเฉลี่ยประมาณ 8 – 24 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับปัสสาวะ 
สำหรับข้อจำกัดการใช้ยาด็อกเซปินบางประการที่ผู้บริโภค/ผู้ป่วยควรทราบก่อนที่จะใช้ยาชนิดนี้ เช่น 
- ห้ามใช้กับผู้ที่แพ้ยานี้ หรือแพ้ยาในกลุ่ม TCAs 
- จำกัดการใช้ยานี้กับผู้ป่วยโรคต้อหิน  ผู้ที่มีภาวะปัสสาวะขัด 
- ห้ามใช้ร่วมกับยากลุ่ม MAOI เช่น  Furazolidone,  Phenelzine 
- หลีกเลี่ยงการใช้ยานี้กับสตรีตั้งครรภ์ และสตรีที่อยู่ในภาวะให้นมบุตร 
- หลีกเลี่ยงการใช้ยานี้กับผู้ที่มีประวัติเคยทำร้ายตนเอง 
นอกจากนี้ ยาอื่นๆบางประเภทที่ผู้ป่วยมีใช้อยู่ก่อน อาจส่งผลกระทบต่อผู้ป่วยเมื่อใช้ร่วมกับยาด็อกเซปิน  ตัวอย่างของยาที่สามารถก่อให้เกิดภาวะยาตีกัน(ปฏิกิริยาระหว่างยา)กับยาด็อกเซปิน เช่นยา  Fluconazole,  Terbinafine,  Carbamazepine,  Cimetidine,  Mibefradil,  Phenothiazines,  กลุ่มยา SSRIs, 
ยาด็อกเซปินยังมีผลข้างเคียงที่ทำให้เกิดอาการ วิงเวียน  ง่วงนอน  ตาพร่า  หากมีอาการต่างๆเหล่านี้ ผู้ป่วยควรหลีกเลี่ยงการขับขี่ยวดยานพาหนะต่างๆรวมถึงการทำงานกับเครื่องจักร ด้วยจะเกิดอุบัติเหตุได้ง่าย   และในผู้ป่วยบางรายที่ได้รับยาด็อกเซปิน สามารถพบอาการปวดตา  ตามีอาการบวมแดง  กรณีนี้ควรนำผู้ป่วยมาพบแพทย์/มาโรงพยาบาล เพื่อทำการรักษา  ไม่ควรปล่อยทิ้งไว้   และการเกิดผื่นแพ้แสงแดด ก็เป็นอีกกรณีที่สามารถเกิดขึ้นได้  ด้วยตัวยานี้สามารถกระตุ้นให้ผิวหนังมีความไวต่อแสงแดดมากขึ้น อาจรวมไปถึงแสงสว่างจากหลอดไฟฟ้าด้วย  ซึ่งป้องกันโดยใช้ครีมกันแดดทาผิวหนังป้องกันแสงแดดเมื่อต้องออกไปอยู่ในที่กลางแจ้ง 
การใช้ยาด็อกเซปินไปแล้ว 7 – 10 วัน หากอาการไม่ดีขึ้น หรืออาการแย่ลง ผู้ป่วยต้องกลับมาพบแพทย์/มาโรงพยาบาลอีกครั้ง เพื่อให้แพทย์พิจารณาปรับแนวทางการรักษา 
อนึ่ง การซื้อหายาด็อกเซปินมารับประทานเอง อาจเป็นอันตรายต่อตัวผู้บริโภค  ดังนั้นการใช้ยากลุ่มนี้ จะต้องเป็นไปตามคำสั่งแพทย์ผู้รักษาเท่านั้น 
 ///// ด็อกเซปินมีสรรพคุณ(คุณสมบัติ)อย่างไร? ///// 
ยาด็อกเซปินมีสรรพคุณ/ข้อบ่งใช้ เช่น 
- รักษาและบรรเทาอาการซึมเศร้า 
- บำบัดอาการวิตกกังวล 
- ใช้เป็นยานอนหลับ 
- ใช้บรรเทาอาการลมพิษ 
 ///// ด็อกเซปินมีกลไกการออกฤทธิ์อย่างไร? ///// 
กลไกการออกฤทธิ์ของยาด็อกเซปินคือ ตัวยาจะออกฤทธิ์ยับยั้งการดูดเก็บกลับของสารสื่อประสาทในสมอง เช่น Serotonin  ส่งผลให้สารสื่อประสาทนั้นๆ มีปริมาณมากขึ้น  ส่งผลให้มีการปรับสมดุลของสารสื่อประสาทนั้นๆใหม่  และยาด็อกเซปินยังแสดงฤทธิ์เป็น Histamine receptor antagonist ทำให้ระงับอาการแพ้ทางผิวหนังได้ด้วย  จากกลไกที่กล่าวมา จึงก่อให้เกิดฤทธิ์ในการรักษาตามสรรพคุณ 
 ///// ด็อกเซปินมีรูปแบบการจัดจำหน่ายอย่างไร? ///// 
ยาด็อกเซปินมีรูปแบบการจัดจำหน่าย เช่น 
- ยาน้ำชนิดรับประทาน ขนาด 10 มิลลิกรัม/มิลลิลิตร 
- ยาแคปซูลชนิดรับประทาน ขนาด 10,25, 50,75 และ100 มิลลิกรัม/แคปซูล 
 ///// ด็อกเซปินมีขนาดรับประทานอย่างไร? ///// 
ยาด็อกเซปิน มีขนาดรับประทาน เช่น 
ก.	สำหรับบำบัดอาการวิตกกังวล และซึมเศร้า: 
- กรณีมีอาการน้อย: ผู้ใหญ่, รับประทาน 25 มิลลิกรัม/วัน  อาจแบ่งรับประทานเป็น 1 – 3 ครั้ง/วัน	ขนาดรับประทานที่ใช้คงระดับการรักษาอยู่ที่ 25 – 50 มิลลิกรัม/วัน โดยแบ่งรับประทานเป็น 1 – 3 ครั้ง/วัน 
- กรณีมีอาการปานกลาง: ผู้ใหญ่, รับประทาน 75 มิลลิกรัม/วัน  อาจแบ่งรับประทานเป็น 1 – 3 ครั้ง/วัน ขนาดรับประทานที่ใช้คงระดับการรักษาอยู่ที่ 75 – 150 มิลลิกรัม/วัน โดยแบ่งรับประทานเป็น 1 – 3 ครั้ง/วัน 
- กรณีมีอาการรุนแรง: ผู้ใหญ่, รับประทาน 150 มิลลิกรัม/วัน  อาจแบ่งรับประทานเป็น 1 – 3 ครั้ง/วัน ขนาดรับประทานที่ใช้คงระดับการรักษาอยู่ที่ 150 – 300 มิลลิกรัม/วัน โดยแบ่งรับประทานเป็น 1 – 3 ครั้ง/วัน 
*อนึ่ง การรับประทานยานี้แต่ละครั้ง (มื้อ) ต้องไม่เกิน 150 มิลลิกรัม 
ข. สำหรับบำบัดอาการลมพิษ: 
- ผู้ใหญ่: รับประทานครั้งละ 10 มิลลิกรัม วันละ 3 ครั้ง 
ค.สำหรับใช้เป็นยานอนหลับ: 
- ผู้ใหญ่: รับประทานครั้งละ 6 มิลลิกรัม/วัน ก่อนนอน 30 นาที แต่ผู้ป่วยบางรายอาจเริ่มต้นด้วยขนาด 3 มิลลิกรัม ก่อนนอน  หรือบางครั้ง เพื่อลดอาการข้างเคียง(ผลข้างเคียง)จากการใช้ยานี้  แพทย์อาจแนะนำให้รับประทานภายใน 3 ชั่วโมง หลังอาหารเย็น 
- ผู้สูงอายุ (อายุ 65 ปีขึ้นไป): รับประทานยานี้ครั้งละ 3 มิลลิกรัม/วัน ก่อนเข้านอนและแพทย์อาจปรับเพิ่มขนาดรับประทานเป็น 6 มิลลิกรัมได้ โดยต้องดูการตอบสนองของผู้ป่วยเป็นกรณีๆไป 
*อนึ่ง: 
- สามารถรับประทานยานี้ ก่อน หรือ หลัง อาหารก็ได้ 
- เด็ก: ควรหลีกเลี่ยงการใช้ยานี้กับผู้ป่วยเด็ก ด้วยมีผลข้างเคียงที่กระตุ้นความรู้สึกอยากทำร้ายตนเอง 
- ห้ามปรับขนาดรับประทานยานี้เอง 
- การใช้ยานี้เป็นยานอนหลับ อาจทำให้ผู้ป่วยนอนหลับได้นาน 7 – 8 ชั่วโมง/คืน 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                      ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาด็อกเซปิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคต้อหิน  ปัสสาวะขัด  รวมทั้งกำลังกินยา/ใช้ยาอื่นๆอะไรอยู่ เพราะยาด็อกเซปิน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาด็อกเซปิน  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
แต่อย่างไรก็ดี เพื่อประสิทธิผลของการรักษา ควรรับประทานยาด็อกเซปิน  ตรงเวลา 
 ///// ด็อกเซปินมีผลไม่พึงประสงค์อย่างไร? ///// 
ยาด็อกเซปินอาจก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  ง่วงนอน  เห็นภาพหลอน  มีภาวะกล้ามเนื้อบิดเกร็ง/ กล้ามเนื้อกระตุกรัว  มีอาการเสียงแหบ/ไม่มีเสียง  หูอื้อ 
- ผลต่อระบบทางเดินอาหาร:   เช่น  ปากแห้ง  ท้องผูก  คลื่นไส้  อาเจียน 
- ผลต่อระบบหัวใจและหลอดเลือด:  เช่น  เกิดความดันโลหิตต่ำหรือไม่ก็สูง  หัวใจเต้นเร็ว  หัวใจเต้นผิดจังหวะ 
- ผลต่อระบบต่อมไร้ท่อ:  เช่น เกิดภาวะ Hyperprolactinemia(มีน้ำนมไหลผิดปกติ)  และภาวะ Hyponatremia(ภาวะโซเดียมในเลือดต่ำ)  มีอารมณ์ทางเพศสูง หรือไม่ก็น้อยลง 
- ผลต่อระบบเลือด:  เช่น  เกิดโลหิตจางด้วยมีภาวะเม็ดเลือดแดงแตก  เกิดภาวะ Thrombocytopenia(ภาวะเกล็ดเลือดต่ำ) 
- ผลต่อตับ:  เช่น  มีการหยุดหลั่ง/สร้างน้ำดีในตับ 
*กรณีที่ผู้ป่วยได้รับยานี้เกินขนาด อาจพบอาการดังต่อไปนี้ เช่น  มีอาการง่วงนอน  หมดสติ  รูม่านตาขยาย  มีอาการกล้ามเนื้อกระตุก   อุณหภูมิร่างกายต่ำ  อาการปวดเมื่อยกล้ามเนื้อ   กล้ามเนื้ออ่อนแรง  ตัวสั่น  ชีพจรเต้นอ่อน/เต้นเบา ซึ่งหากบริโภคยานี้แล้ว เกิดอาการดังกล่าว ต้องรีบนำผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้ด็อกเซปินอย่างไร? ///// 
มีข้อควรระวังการใช้ยาด็อกเซปิน เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเองด้วยเสี่ยงต่อภาวะยาเกินขนาด 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามใช้ยานี้กับผู้ป่วยทางจิตที่มีอาการคลุ้มคลั่ง  ผู้ป่วยด้วยโรคต้อหิน 
- การใช้กับผู้สูงอายุ อาจทำให้ได้รับผลข้างเคียงจากยานี้ได้มากกว่าผู้ป่วยกลุ่มวัยอื่น 
- ควรเริ่มใช้ยานี้ที่ขนาดต่ำๆก่อน และแพทย์จะค่อยๆเพิ่มขนาดรับประทานตามคำสั่งแพทย์ ทั้งนี้เพื่อหลีกเลี่ยงผลข้างเคียงของยานี้ 
- ไม่ควรหยุดการใช้ยานี้โดยทันที ด้วยอาจก่อให้เกิดการเสี่ยงต่อภาวะถอนยา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาด็อกเซปินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ด็อกเซปินมีปฏิกิริยาระหว่างยากับยาตัวอื่นอย่างไร? ///// 
ยาด็อกเซปินมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาด็อกเซปินร่วมกับยา Methylphenidate  ด้วยอาจทำให้ระดับยาด็อกเซปินในกระแสเลือดเพิ่มมากขึ้น จนก่อให้เกิดอาการข้างเคียงจากยาด็อกเซปินเพิ่มมากขึ้น ตามมา 
- ห้ามรับประทานยาด็อกเซปินร่วมกับการดื่มสุรา ด้วยจะทำให้เกิดอาการ วิงเวียน                 และง่วงนอนมาก ตามมา 
- หลีกเลี่ยงการใช้ยาด็อกเซปินร่วมกับยาPhenylephrine  เพราะอาจส่งผลต่อความดันโลหิตต่ำหรือสูงผิดปกติตามมา 
- หลีกเลี่ยงการใช้ยาด็อกเซปินร่วมกับยา Hydroxyzine    เพราะการใช้ยาร่วมกัน อาจส่งผลให้มีอาการ  ตาพร่า  ปากแห้ง  วิงเวียน   ลมแดด  หน้าแดง  เหงื่อออกน้อย  ปัสสาวะขัด  ชีพจรเต้นผิดปกติ  และเกิดปัญหาต่อระบบความทรงจำตามมา 
 ///// ควรเก็บรักษาด็อกเซปินอย่างไร? ///// 
ควรเก็บยาด็อกเซปินในช่วงอุณหภูมิ 15 – 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ด็อกเซปินมีชื่ออื่นอีกไหม? ผลิตจากบริษัทอะไรบ้าง? ///// 
ยาด็อกเซปินที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ที่จำหน่ายในต่างประเทศ เช่น  Sinquan, Silenor, Apo-Doxepin, Colian, Dospin 
 ///// บรรณานุกรม ///// 
https://www.drugs.com/cdi/doxepin.html  [2016,Sept10] 
https://en.wikipedia.org/wiki/Doxepin  [2016,Sept10] 
http://www.mims.com/thailand/drug/info/doxepin/?type=brief&amp;mtype=generic  [2016,Sept10] 
http://www.mims.com/thailand/drug/info/sinequan/ [2016,Sept10] 
https://www.drugs.com/cdi/doxepin.html   [2016,Sept10]
