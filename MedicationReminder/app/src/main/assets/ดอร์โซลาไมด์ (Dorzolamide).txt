ดอร์โซลาไมด์ (Dorzolamide)
 ///// บทนำ ///// 
ยาดอร์โซลาไมด์ (Dorzolamide หรือ Dorzolamide hydrochloride) เป็นยาในกลุ่ม Carbo nic anhydrase inhibitor ที่ใช้ลดความดันในลูกตา ทางคลินิกได้นำมาเป็นยาหยอดตาสำหรับรักษาโรคต้อหิน โดยตัวยาจะออกฤทธิ์ยับยั้งการเกิดสารน้ำในลูกตา ขนาดความเข้มข้นที่มีจำหน่ายในปัจจุบันคือ 2% ใช้หยอดตาข้างที่มีอาการครั้งละ 1 หยดวันละ 2 - 3 ครั้งทั้งนี้ขึ้นอยู่กับอาการและความรุนแรงที่เกิดขึ้นโดยเป็นไปตามคำสั่งแพทย์ และระยะเวลาที่ใช้ยาขึ้นอยู่กับคำสั่งแพทย์เช่นกัน 
ยาดอร์โซลาไมด์สามารถใช้ร่วมกับยาหยอดตาชนิดอื่นๆที่ช่วยลดความดันของลูกตาได้อีกด้วย เช่น ยากลุ่มเบต้าบล็อกเกอร์ (Beta blocker) อย่างเช่นยา Timolol 
ทั้งนี้มีผู้ป่วยบางกลุ่มที่ไม่เหมาะกับการใช้ยาดอร์โซลาไมด์เช่น 
- เป็นผู้ที่มีประวัติแพ้ยาดอร์โซลาไมด์ 
- เป็นผู้ป่วยโรคไตระยะรุนแรง 
- ขณะนั้นผู้ป่วยมีการใช้ยากลุ่ม Carbonic anhydrase inhibitor ตัวอื่นอยู่เช่น ยา Acetazola mide, Methazolamide 
- สตรีตั้งครรภ์และสตรีที่อยู่ในภาวะให้นมบุตรเป็นกลุ่มที่มีความเสี่ยงต่อการเกิดผลข้างเคียงที่รุนแรงจากการใช้ยาต่างๆทุกประเภทซึ่งรวมถึงยาดอร์โซลาไมด์ด้วยเช่นกัน ดังนั้นการใช้ยาดอร์โซลาไมด์ในผู้ป่วยกลุ่มนี้จึงต้องเป็นไปตามคำสั่งแพทย์เท่านั้น 
- กรณีที่ตามีบาดแผลหรือเพิ่งได้รับการผ่าตัดไม่เหมาะต่อการใช้ยานี้ 
- ผู้ป่วยที่มีการใช้ยากลุ่ม Salicylates เช่น Aspirin หากใช้ยาดอร์โซลาไมด์ร่วมด้วยอาจทำให้ผู้ป่วยได้รับอาการข้างเคียง (ผลข้างเคียง) จากยาดอร์โซลาไมด์เพิ่มมากขึ้น 
- ยาดอร์โซลาไมด์มีโครงสร้างเหมือนกลุ่มยาซัลฟา (Sulfa) หรือยาซัลโฟนาไมด์ (Sulfona mide) จึงไม่เหมาะที่จะใช้ยานี้กับผู้ที่แพ้ยากลุ่มซัลฟาหรือกลุ่มซัลโฟนาไมด์ 
อนึ่งโดยทั่วไปการใช้ยาหยอดตาต่างๆ มีข้อควรปฏิบัติตามขั้นตอนง่ายๆต่อไปนี้ 
- ล้างมือให้สะอาดก่อนหยิบใช้ยาหยอดตา 
- เอียงศีรษะเล็กน้อยโดยให้อยู่ในมุมที่ถนัดที่สุด 
- ดึงเปลือกตา/หนังตาล่างลงเบาๆเพื่อเปิดพื้นที่ในตาของการหยอดยา 
- มองที่ปลายหลอดของยาหยอดตาและวางในตำแหน่งที่ห่างจากตาพอประมาณ 
- บีบหลอด/ขวดยาหยอดตาให้ยาหยดตรงบริเวณในตา จำนวนหยดของยาให้ใช้ตามคำสั่งของแพทย์ผู้รักษา 
- หลับตาประมาณ 2 - 3 นาทีโดยเอียงศีรษะเพื่อไม่ให้ยาไหลออกมาจากตา 
- หลังหยอดยาควรหลีกเลี่ยงการกระพริบตาถี่ๆเพราะยาจะไหลออกจากตา แต่ใช้นิ้วมือคลึงเบาๆบริเวณหัวมุม ของเปลือกตาเพื่อช่วยกระจายตัวยา 
- หากมีการใช้ยาหยอดตาชนิดอื่นร่วมด้วยควรเว้นระยะเวลาห่างกันอย่างน้อย 5 นาที 
ยาดอร์โซลาไมด์ที่ใช้หยอดตาอาจทำให้เกิดอาการตาพร่า มองภาพไม่ชัด หากมีภาวะดังกล่าวควรหลีกเลี่ยงการขับขี่ยวดยานพาหนะใดๆหรือการทำงานกับเครื่องจักรด้วยจะเกิดอุบัติเหตุได้ง่าย 
คณะกรรมการอาหารและยาของไทยได้ระบุให้ยาหยอดตาดอร์โซลาไมด์เป็นยาอันตรายชนิดสำหรับใช้ภายนอก การใช้ยานี้จึงต้องเป็นไปตามคำสั่งแพทย์เท่านั้น 
อนึ่ง หากผู้บริโภคต้องการทราบข้อมูลการใช้ยาดอร์โซลาไมด์เพิ่มเติม สามารถสอบถามได้จากแพทย์ผู้รักษาหรือจากเภสัชกรโดยทั่วไป 
 ///// ดอร์โซลาไมด์มีสรรพคุณ (คุณสมบัติ) อย่างไร? ///// 
ยาดอร์โซลาไมด์มีสรรพคุณ/ข้อบ่งใช้เพื่อลดความดันในลูกตาอันมีสาเหตุจากโรคต้อหินหรืออาการความดันตาในลูกตาสูง 
 ///// ดอร์โซลาไมด์มีกลไกการออกฤทธิ์อย่างไร? ///// 
ยาดอร์โซลาไมด์มีกลไกการออกฤทธิ์โดย ตัวยาจะออกฤทธิ์ยับยั้งการทำงานของเอนไซม์ที่มีชื่อว่า Carbonic anhydrase (เอนไซม์ที่เกี่ยวกับการสร้างสารน้ำในลูกตา) ส่งผลยับยั้งปฏิกิริยาเคมีที่ทำให้เกิดโมเลกุลของสารน้ำในลูกตา เมื่อการผลิตสารน้ำในลูกตาน้อยลง ความดันภายในลูกตาจะลดลงมาตามลำดับ 
 ///// ดอร์โซลาไมด์มีรูปแบบการจัดจำหน่ายอย่างไร? ///// 
ยาดอร์โซลาไมด์มีรูปแบบการจัดจำหน่ายเช่น 
- ยาหยอดตาขนาดความเข้มข้น 2% 
- ยาหยอดตาที่ผสมร่วมกับยากลุ่มเบต้าบล็อกเกอร์ (Beta blocker) เช่น	
 Dorzolamide hydrochloride 20 มิลลิกรัม + Timolol maleate 5 มิลลิกรัม/มิลลิลิตร 
 ///// ดอร์โซลาไมด์มีขนาดการบริหารยาอย่างไร? ///// 
ยาดอร์โซลาไมด์มีขนาดการบริหารยา/ใช้ยาเช่น 
- ผู้ใหญ่และเด็ก: หยอดตาข้างที่เป็นโรคครั้งละ 1 หยดวันละ 3 ครั้ง 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาดอร์โซลาไมด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วขึ้นผื่น ใบหน้าบวม หายใจลำบาก รวมถึงหยอดยาหยอดตาอะไรแล้วมีอาการปวด แสบ ระคายเคืองตามาก 
- มีโรคประจำตัวต่างๆเช่น โรคเบาหวาน โรคความดันโลหิตสูง รวมถึงโรคตาต่างๆ รวมทั้งกำลังใช้ยาหยอดตาอะไรอยู่ เพราะยาดอร์โซลาไมด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาต่างๆที่รวมถึงยาหยอดตาชนิดต่างๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมหยอดยาควรทำอย่างไร? ///// 
หากลืมหยอดยาดอร์โซลาไมด์สามารถหยอดยาเมื่อนึกขึ้นได้ ถ้าเวลาใกล้เคียงกับการหยอดยาในเวลาถัดไปไม่จำเป็นต้องเพิ่มปริมาณการหยอดยาเป็น 2 เท่า 
 ///// ดอร์โซลาไมด์มีผลไม่พึงประสงค์อย่างไร? ///// 
การใช้ยาดอร์โซลาไมด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อตา: เช่น มีอาการตาพร่า กระจกตาอักเสบ แสบ-คัน-ระคายเคืองตา 
- ผลต่อไต: เช่น เกิดนิ่วในไต 
- ผลต่อระบบทางเดินหายใจ: เช่น มีเลือดกำเดา 
- ผลต่อผิวหนัง: เช่น เกิดผื่นคัน หรืออาจเกิดภาวะ Stevens-Johnson syndrome 
- ผลต่อระบบทางเดินอาหาร: เช่น คลื่นไส้ ปากแห้ง 
- ผลต่อระบบประสาท: เช่น อาจรู้สึกว่ามีรสขมตลอดเวลา ปวดศีรษะ 
 ///// มีข้อควรระวังการใช้ดอร์โซลาไมด์อย่างไร? ///// 
มีข้อควรระวังการใช้ยาดอร์โซลาไมด์เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร โดยไม่มีคำสั่งแพทย์ 
- ห้ามปรับขนาดการใช้ยานี้ด้วยตนเอง 
- ห้ามใช้ยานี้กับผู้ที่มีบาดแผลในตาหรือเพิ่งได้รับการผ่าตัดตามาใหม่ๆ 
- ระวังการใช้ยานี้กับผู้ป่วยโรคตับ โรคไต 
- ยานี้อาจทำให้เกิดอาการวิงเวียนได้จึงควรหลีกเลี่ยงการขับขี่ยวดยานพาหนะใดๆหรือการทำงานกับเครื่องจักรเมื่อเกิดอาการดังกล่าวเพราะจะเกิดอุบัติเหตุได้ง่าย 
- หยุดการใช้ยานี้ทันทีหากพบอาการแพ้ยาเช่น หายใจไม่ออก/หายใจลำบาก มีผื่นคันขึ้นเต็มตัว และใบหน้า/ตัวบวม เป็นต้น 
- ปฏิบัติตามคำแนะนำของแพทย์และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาดอร์โซลาไมด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ดอร์โซลาไมด์มีปฏิกิริยาระหว่างยากับยาตัวอื่นอย่างไร? ///// 
ยาดอร์โซลาไมด์มีปฏิกิริยาระหว่างยากับยาตัวอื่นเช่น 
- การใช้ยาดอร์โซลาไมด์ร่วมกับยา Aspirin, Diflunisal (ยาแก้ปวด) อาจก่อให้เกิดอาการปวดศีรษะ มีเสียงแว่วในหู คลื่นไส้ รู้สึกสับสน ประสาทหลอน หายใจเร็ว มีไข้ เกิดอาการชักจนถึงขั้นโคม่า หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาดอร์โซลาไมด์ร่วมกับยา Acetazolamide อาจทำให้ผู้ป่วยได้รับผลข้างเคียงของยา Acetazolamide มากขึ้นเช่น ง่วงนอน วิงเวียน ชามือ-เท้า มีเสียงในหู เบื่ออาหาร คลื่นไส้ อาเจียน และท้องเสีย หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาดอร์โซลาไมด์อย่างไร? ///// 
เก็บยาดอร์โซลาไมด์ในช่วงอุณหภูมิระหว่าง 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ดอร์โซลาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาดอร์โซลาไมด์ที่จำหน่ายในประเทศไทย มียาชื่อการค้าและบริษัทผู้ผลิตเช่น 
อนึ่งยาชื่อการค้าอื่นของยาดอร์โซลาไมด์ที่จำหน่ายในต่างประเทศเช่น Ocumeter 
 ///// บรรณานุกรม ///// 
https://en.wikipedia.org/wiki/Dorzolamide  [2016,July16] 
https://www.drugs.com/cdi/dorzolamide-drops.html  [2016,July16] 
http://www.mims.com/thailand/drug/info/trusopt/?type=brief  [2016,July16] 
http://www.mims.com/thailand/drug/info/dorzolamide/?type=brief&amp;mtype=generic  [2016,July16] 
https://www.drugs.com/drug-interactions/dorzolamide-ophthalmic-index.html?filter=3&amp;generic_only=  [2016,July16]
