เอสตร้าไดออล (Estradiol)
 ///// บทนำ ///// 
ยาเอสตร้าไดออล (Estradiol) จัดเป็นสารประเภทฮอร์โมนเพศของมนุษย์ โดยมีโครงสร้างเคมีเหมือนสารสเตียรอยด์ที่เป็นฮอร์โมนเพศหญิงของร่างกาย ที่จำเป็นในการพัฒนาโครงสร้างและในการเจริญเติบโตของร่างกาย โดยเฉพาะในกลุ่มเนื้อเยื่อระบบสืบพันธุ์ทั้งในเพศหญิงและในเพศชาย นอกจากนี้เอสตร้าดออลยังมีผลต่อการทำงานของระบบอื่นในร่างกายได้อีก เช่น การเจริญเติบโตของกระดูก การทำงานของตับ การกระตุ้นการหลั่งฮอร์โมนจากต่อมพิทูอิทารี (Pituitary gland, ต่อมใต้สมอง) การทำงานของหลอดเลือด เป็นต้น 
อนึ่ง เพศหญิงมีฮอร์โมนเอสตร้าไดออลสูงกว่าเพศชายมาก ทางการแพทย์จัดฮอร์โมนชนิดนี้เป็นฮอร์โมนเพศหญิง โดยเป็นชนิดหนึ่งที่อยู่ในกลุ่มฮอร์โมนเอสโตรเจน 
ในด้านยา วงการเภสัชกรรมได้ผลิตเอสตร้าไดออลมาเป็นรูปแบบ ยาเม็ดคุมกำเนิด มากกว่ารูปแบบผลิตภัณฑ์อื่นอย่างเช่น ยาประเภททาเฉพาะที่ ยาฉีด เป็นต้น 
เอสตร้าไดออล เป็นฮอร์โมนที่มีฤทธิ์ต่อระบบการทำงานของร่างกายหลายระบบ การจะนำมาใช้ในชีวิตประจำวัน เช่น รับประทานเพื่อวัตถุประสงค์ของการคุมกำเนิดหรือใช้รักษาโรคจะต้องถูกคัดกรองด้วยการตรวจสุขภาพร่างกายก่อน การได้รับคำแนะนำที่เหมาะสมถึงความปลอดภัย ข้อควรระวังระหว่างการใช้ยา รวมไปถึงข้อห้ามใช้ ซึ่งจะช่วยในการตัดสินใจการเลือกใช้ผลิตภัณฑ์ของเอสตร้าไดออลได้อย่างถูกต้อง ประชาชนทั่วไปสามารถขอคำปรึกษาการใช้ยาเอสตร้าไดออลได้จากแพทย์หรือเภสัชกรร้านขายยา และไม่สมควรเลือกซื้อหาผลิตภัณฑ์มาใช้เองโดยไม่ได้ขอคำปรึกษาจากผู้เชี่ยวชาญเหล่านั้นเลย 
 ///// เอสตร้าไดออลมีสรรพคุณ (คุณสมบัติ) อย่างไร? ///// 
เอสตร้าไดออลมีสรรพคุณดังนี้ 
- เป็นยาคุมกำเนิด ใช้ป้องกันการตั้งครรภ์ 
- ใช้เป็นฮอร์โมนทดแทนในหญิงที่หมดประจำเดือน เช่น จากการผ่าตัดรังไข่ทั้ง 2 ข้าง (ก่อนถึงวัยหมดประจำเดือน) หรือในวัยหมดประจำเดือน 
- ใช้หลังผ่าตัดแปลงเพศจากชายไปเป็นหญิง 
 ///// เอสตร้าไดออลมีกลไกการออกฤทธิ์อย่างไร? ///// 
กลไกการออกฤทธิ์ของเอสตร้าไดออลในรูปฮอร์โมนสังเคราะห์นี้ จะยับยั้งการตกไข่และก่อให้เกิดการเปลี่ยนแปลงที่ปากมดลูก ทำให้เกิดการสร้างเมือก/สารคัดหลั่งที่ขัดขวางการเดินทางของตัวอสุจิให้เข้าไปในโพรงมดลูก พร้อมกับกระตุ้นให้โพรงมดลูกมีผนังบางลง ทำให้ไม่เหมาะกับการฝังตัวของไข่ (ในเพศหญิง) ส่งผลให้เกิดฤทธิ์ป้องกันการตั้งครรภ์ตามสรรพคุณ 
 ///// เอสตร้าไดออลมีรูปแบบการจัดจำหน่ายอย่างไร? ///// 
เอสตร้าไดออลมีรูปแบบการจัดจำหน่ายดังนี้ 
- ยาเม็ดคุมกำเนิด ชนิดฮอร์โมนผสมขนาด 1 มิลลิกรัม/เม็ด บรรจุแผง 28 เม็ด 
- ยาเม็ดคุมกำเนิด ชนิดฮอร์โมนผสมขนาด 30 ไมโครกรัม/เม็ด บรรจุแผง 21 และ 28 เม็ด 
- ยาเม็ดคุมกำเนิด ชนิดฮอร์โมนผสมขนาด 35 ไมโครกรัม/เม็ด บรรจุแผง 21 เม็ด 
- ยาเม็ดคุมกำเนิด ชนิดฮอร์โมนผสมขนาด 20 ไมโครกรัม/เม็ด บรรจุแผง 21 และ 28 เม็ด 
- ยาเม็ด ชนิดฮอร์โมนทดแทนในหญิงวัยหมดประจำเดือน ขนาด 1 และ 2 มิลลิกรัม/เม็ด บรรจุแผง 28 เม็ด 
- ยาเม็ดเพื่อป้องกันภาวะกระดูกพรุนขนาด 1 มิลลิกรัม/เม็ด บรรจุแผง 30 เม็ด 
- ยาเม็ดคุมกำเนิดชนิดฮอร์โมนผสมขนาด 30 ไมโครกรัม 16 เม็ด บรรจุรวมกับขนาด 40 ไมโครกรัม 5 เม็ด ในแผงเดียวกัน 
- ยาเม็ดคุมกำเนิดชนิดฮอร์โมนผสมขนาด 40 ไมโครกรัม 7 เม็ด บรรจุรวมกับขนาด 30 ไมโครกรัม 15 เม็ด และยาที่ปราศจากฮอร์โมน 6 เม็ดในแผงเดียวกัน 
- ยาเม็ดคุมกำเนิดชนิดฮอร์โมนผสม 15 ไมโครกรัม/เม็ด บรรจุแผง 28 เม็ด 
- แผ่นปิด/แผ่นแปะผิวหนังชนิดฮอร์โมนผสมขนาด 600 ไมโครกรัม/แผ่น 
- ยาเจลทาผิวหนังขนาดความแรง 0.06% 
- ยาเจลทาผิวหนังขนาดความแรง 1 มิลลิกรัม/น้ำหนักยาเจล 1 กรัม 
- ยาฉีดชนิดฮอร์โมนทดแทนขนาด 5 มิลลิกรัม/มิลลิลิตร 
- ยาฉีดสำหรับการแปลงเพศของบุรุษชนิดฮอร์โมนผสมขนาด 3 มิลลิกรัม/มิลลิลิตร 
*****หมายเหตุ: 
- ฮอร์โมนผสมหมายถึง เอสตร้าไดออลผสมกับฮอร์โมนเพศหญิงตัวอื่น 
- แนะนำอ่านเพิ่มเติมในเว็บ haamor.com บทความเรื่อง ‘ยาเม็ดคุมกำเนิด’ และเรื่อง ‘ยาคุมกำเนิดชนิดแปะผิวหนัง’ 
 ///// เอสตร้าไดออลมีขนาดรับประทานอย่างไร? ///// 
ด้วยยาในกลุ่มเอสตร้าไดออลมีหลายรายการ ขนาดรับประทานจึงขึ้นกับการพิจารณาของแพทย์ โดยต้องอาศัยข้อมูลประวัติทางการแพทย์ของตัวผู้ป่วย รวมกับเลือกใช้ยาให้ตรงตามอาการและมีความปลอดภัยมากที่สุด ดังนั้นการรับประทานจึงต้องเป็นไปตามดุลยพินิจของแพทย์ผู้รักษาเท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเอสตร้าไดออล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเอสตร้าไดออลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเอสตร้าไดออลสามารถรับประทานเมื่อนึกขึ้นได้ โดยสามารถหาข้อมูล เพิ่มเติมได้จากเว็บไซท์ หาหมอ.com เรื่องยาเม็ดคุมกำเนิด (Birth control pill) 
 ///// เอสตร้าไดออลมีผลไม่พึงประสงค์อย่างไร? ///// 
ยาเอสตร้าไดออลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีภาวะเลือดออกจากช่องคลอด มีอาการปวดประจำเดือน ช่องคลอดอักเสบเนื่องจากการติด เชื้อแคดิดา (เชื้อราในช่องคลอด) อาจเสี่ยงต่อการเกิดมะเร็งรังไข่ มะเร็งเต้านม มะเร็งปากมดลูก มีน้ำนมไหล เจ็บเต้านม เกิดภาวะลิ่มเลือดตามหลอดเลือดง่าย (ภาวะลิ่มเลือดในหลอดเลือดดำ) อาจทำให้เกิดภาวะหัวใจขาดเลือดเนื่องจากเกิดการตีบตันของหลอดเลือดหัวใจ ความดันโลหิตสูง คลื่นไส้และอาเจียน ปวดเกร็งที่ท้อง ท้องเสีย อาหารไม่ย่อย ปัสสาวะขัด กระเพาะอาหารอักเสบ เพิ่มโอกาสเกิดนิ่วในถุงน้ำดี ตับอ่อนอักเสบ เสี่ยงกับภาวะตับโต ผื่นคันตามผิวหนัง เกิดลิ่มเลือดบริเวณหลอดเลือดที่เลี้ยงบริเวณลูกตา เกิดไมเกรน ดีซ่าน วิงเวียน อารมณ์หงุดหงิดง่าย วิตกกังวล น้ำหนักเพิ่ม บวมน้ำ ขาเป็นตะคริว เกิดริดสีดวงทวาร ลมพิษขึ้นคล้ายกับอาการแพ้ยา มีแคลเซียมในเลือดต่ำ หอบหืด และไขมันไตรกลีเซอไรด์ในเลือดสูง 
จะพบว่าเอสตร้าไดออลก่อให้เกิดผลข้างเคียงได้มากมาย หากใช้ยานี้โดยไม่ระมัดระวัง และขาดการตรวจสอบร่างกายระหว่างการใช้ฮอร์โมนนี้อย่างสม่ำเสมอ ซึ่งอาจพบความเสี่ยงโดยเฉพาะโรคมะเร็งเต้านม มะเร็งปากมดลูก และมะเร็งที่รังไข่ ด้วยเอสตร้าไดออลสามารถกระตุ้นการเปลี่ยนแปลงของสารพันธุกรรมหรือดีเอ็นเอของเนื้อเยื่อที่อวัยวะดังกล่าวจนพัฒนาไปเป็นเนื้อร้ายได้ 
 ///// มีข้อควรระวังการใช้เอสตร้าไดออลอย่างไร? ///// 
มีข้อควรระวังการใช้เอสตร้าไดออลดังนี้ 
- ห้ามใช้เอสตร้าไดออลเพื่อรักษาภาวะประจำเดือนมามากโดยมิได้ตรวจหาสาเหตุที่แท้จริงก่อน 
- ห้ามใช้กับผู้ป่วยที่มีประวัติมะเร็งเต้านม 
- ห้ามใช้ในผู้ป่วยที่มีภาวะหลอดเลือดดำขอด ผู้ป่วยที่มีประวัติลิ่มเลือดอุดตันในหลอดเลือด (ภาวะลิ่มเลือดในหลอดเลือดดำ) ผู้ป่วยด้วยโรคหัวใจล้มเหลว ผู้ป่วยโรคตับ 
- ห้ามใช้กับผู้ป่วยที่มีประวัติแพ้ยาฮอร์โมนเอสตร้าไดออล 
- ห้ามใช้กับหญิงตั้งครรภ์ และหญิงที่อยู่ในภาวะให้นมบุตร 
- ระหว่างการรับประทานยาคุมกำเนิดที่มีส่วนประกอบของฮอร์โมนเอสตร้าไดออล ควรตรวจคลำเต้านมเพื่อตรวจสอบความผิดปกติ เช่น มีก้อนเนื้อเกิดขึ้นหรือไม่ 
- หากพบอาการผิดปกติใดๆของร่างกายในระหว่างการใช้ฮอร์โมนเอสตร้าไดออล เช่น ปวดศีรษะรุนแรง เจ็บหน้าอก อารมณ์เปลี่ยนแปลงเร็ว เป็นตะคริว ฯลฯ ให้รีบไปพบแพทย์/ไปโรงพยาบาล เพื่อขอคำปรึกษาและปรับเปลี่ยนการรักษาให้ถูกต้อง 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเอสตร้าไดออลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เอสตร้าไดออลมีปฏิกิริยาระหว่างยากับยาตัวอื่นอย่างไร? ///// 
เอสตร้าไดออลมีปฏิกิริยาระหว่างยากับยาตัวอื่นดังนี้ 
- การใช้เอสตร้าไดออลร่วมกับสเตียรอยด์ฮอร์โมน เช่น Hydrocortisone อาจทำให้ผู้ป่วยได้รับผลข้างเคียงจากสารสเตียรอยด์ดังกล่าว หากจำเป็นต้องใช้ร่วมกัน ควรต้องปรับขนาดรับประทานให้เหมาะสมเป็นรายบุคคลไป 
- การใช้เอสตร้าไดออลร่วมกับยาที่รักษาอาการโรคลมชัก เช่น Phenobarbital อาจทำให้ลดระดับของเอสตร้าไดออลในกระแสเลือด ส่งผลให้ผู้ป่วยมีภาวะเลือดออกทางช่องคลอดผิดปกติ หรือส่งผลให้เกิดการตั้งครรภ์โดยมิได้ตั้งใจ หากมีความจำเป็นต้องใช้ร่วมกัน ควรปรับขนาดรับประทานให้เหมาะสมเป็นกรณีๆไป 
- การใช้เอสตร้าไดออลร่วมกับยาขยายหลอดลม เช่น Aminophylline สามารถทำให้ระดับของยา Aminophylline ในกระแสเลือดเพิ่มสูงขึ้น ควรให้แพทย์ผู้รักษาปรับขนาดการรับประทานให้เหมาะสม 
- การใช้เอสตร้าไดออลร่วมกับยารักษาโรคเบาหวาน เช่น Insulin อาจทำให้ยาควบคุมระดับน้ำตาลในเลือดด้อยประสิทธิภาพลง ควรต้องปรับขนาดรับประทานให้เหมาะสมเป็นกรณีไป 
 ///// ควรเก็บรักษาเอสตร้าไดออลอย่างไร? ///// 
สามารถเก็บยาเอสตร้าไดออลที่อุณหภูมิห้อง เก็บยาในภาชนะที่ปิดมิดชิดพ้นแสงแดด ความร้อน และความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// เอสตร้าไดออลมีชื่ออื่นอีกไหม? ผลิตจากบริษัทอะไรบ้าง? ///// 
ยาเอสตร้าไดออลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Estradiol [2014,Oct18]
	2 http://www.mims.com/Thailand/drug/search/?q=estradiol&amp;page=0 [2014,Oct18]
	3 https://www.sigmaaldrich.com/content/dam/sigma-aldrich/docs/Sigma/Product_Information_Sheet/e8875pis.pdf [2014,Oct18]
	4 http://www.drugs.com/drug-interactions/estradiol.html [2014,Oct18]
	5 http://www.webmd.com/drugs/2/drug-5186/estradiol-oral/details/list-contraindications [2014,Oct18]
	6 http://www.webmd.com/drugs/2/drug-5186/estradiol-oral/details#side-effects [2014,Oct18]
	7 http://www.drugs.com/breastfeeding/ethinyl-estradiol.html [2014,Oct18]
