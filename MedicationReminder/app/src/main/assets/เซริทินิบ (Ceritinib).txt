เซริทินิบ (Ceritinib)
 ///// บทนำ ///// 
ยาเซริทินิบ(Ceritinib)เป็นยาที่ออกแบบมาเพื่อบำบัดอาการมะเร็งปอดชนิดเซลล์ตัวโต (Non-small cell lung cancer)ในระยะโรคที่มีการแพร่กระจายทางกระแสโลหิตแล้ว  โดยยานี้ถูกพัฒนาโดยบริษัท Novartis และขึ้นทะเบียนยาเมื่อปี ค.ศ.2014 (พ.ศ.2557) ยานี้ให้ประสิทธิผลการรักษาได้ดี แต่ก็มีพิษ(ผลข้างเคียงรุนแรง)ต่อร่างกายมนุษย์มากเช่นเดียวกัน  รูปแบบเภสัชภัณฑ์ของยาเซริทินิบเป็นยาชนิดรับประทาน  หลังการดูดซึมจากระบบทางเดินอาหาร  ร่างกายจะต้องใช้เวลาถึง ประมาณ 41 ชั่วโมงเพื่อกำจัดยานี้ทิ้งไปกับอุจจาระและมีบางส่วนไปกับปัสสาวะ 
ทั้งนี้  พอสรุปข้อควรระวังของการใช้ยาเซริทินิบที่ผู้บริโภค/ผู้ป่วยควรทราบดังต่อไปนี้ เช่น 
- ห้ามใช้กับผู้แพ้ยานี้ 
- ยานี้เป็นอันตรายต่อทารกในครรภ์  สตรีที่ได้รับยานี้จึงต้องป้องกันการตั้งครรภ์ตลอดระยะเวลาที่รักษาด้วยยานี้และนับจากการใช้ยาเซริทินิบครั้งสุดท้ายยังคงต้องป้องกันการตั้งครรภ์ต่อเนื่องอีก 6 เดือน 
- ยาเซริทินิบสามารถสร้างปัญหา/ผลข้างเคียงรุนแรงให้กับตับของมนุษย์ ดังนั้น ระหว่างการใช้ยานี้แล้วพบเห็นอาการปวดท้องทางด้านขวาตอนบน  คลื่นไส้  เบื่ออาหาร  เหนื่อย  และหมดแรง/อ่อนเพลียมาก  เกิดอาการฟกช้ำ/ห้อเลือดตามร่างกายหรือมีเลือดออกง่าย  ปัสสาวะมีสีเข้ม  ตัวเหลืองตาเหลือง  ล้วนเป็นอาการที่เกิดจากตับทำงานผิดปกติ/ตับอักเสบทั้งสิ้น กรณีเช่นนี้ ต้องรีบนำตัวผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- แพทย์ใช้ยาเซริทินิบรักษาโรคมะเร็งปอดชนิดเซลล์ตัวโตก็จริง แต่ตัวยาชนิดนี้ก็อาจสร้างปัญหาต่อการทำงานของปอดและของหัวใจได้เช่นเดียวกัน สังเกตจากการ
มีอาการ เจ็บหน้าอก  วิงเวียนศีรษะ  หัวใจเต้นผิดปกติ  หายใจขัด/หายใจลำบาก  ไอ  มีไข้  กรณีเช่นนี้ ให้รีบนำผู้ป่วยมาพบแพทย์/มาโรงพยาบาลทันที 
- ยังมีโรคประจำตัวอีกหลายชนิดที่อาจเกิดอาการรุนแรงขึ้นเมื่อได้รับยาเซริทินิบ  ผู้ป่วยจึงต้องแจ้งให้ แพทย์/พยาบาล/เภสัชกรทราบเสมอว่า ตนเองมีโรคประจำตัวใดบ้าง โดยเฉพาะอย่างยิ่ง  โรคหัวใจเต้นผิดจังหวะ   การมีระดับเกลือแร่ (Electrolyte) ในร่างกายผิดปกติ(เช่น มีระดับเกลือโปแตสเซียมในเลือดต่ำ และ/หรือ เกลือแมกนีเซียมในร่างกายต่ำ)   มีภาวะตับอ่อนอักเสบ  	  หรือป่วยเป็นโรคเบาหวาน เป็นต้น 
- หากสตรีที่เลี้ยงบุตรด้วยน้ำนมมารดาและต้องได้รับยาเซริทินิบ จะต้องหยุดให้น้ำนมของตนเองกับบุตรเพื่อเป็นการป้องกันการส่งผ่านตัวยานี้ไปยังทารก และต้องหันมาใช้นมผงดัดแปลงในการเลี้ยงทารกแทน  การกลับมาใช้น้ำนมมารดาอีกครั้ง	  ต้องทิ้งระยะเวลาห่างอย่างน้อย 2 สัปดาห์ขึ้นไปนับหลังการใช้ยานี้ครั้งสุดท้าย 
- กรณีที่รับประทานยานี้แล้วเกิดอาการคลื่นไส้ อาจเจียน  แพทย์อาจต้องให้ยา
ป้องกันอาการดังกล่าวกับผู้ป่วย และอาจต้องปรับลดขนาดรับประทานของยาเซริทินิบ ลงมาตามความเหมาะสมกับอาการดังกล่าว 
- ผู้ป่วยจะต้องใช้ยานี้จนกระทั่งอาการป่วยของมะเร็งปอดดีขึ้น หรือจนกว่าจะสามารถควบคุมสภาวะการลุกลามของโรคฯได้ 
- จากความสัมพันธ์ของกลไกในร่างกายมนุษย์ที่ใช้ทำลายยาเซริทินิบ  แพทย์จะหลีกเลี่ยงการใช้ยาประเภท Enzyme inhibitor เช่น Strong  CYP3A inhibitor   ร่วมกับตัวยาเซริทินิบ แต่หากมีความจำเป็นจริงๆที่จะต้องใช้ยาเซริทินิบร่วมกับกลุ่มยา CYP3A inhibitor  ทางคลินิกแนะนำให้ปรับลดขนาดรับประทานของยาเซริทินิบเหลือเพียง 1 ใน 3 จากขนาดรับประทานปกติ  ในแง่มุมของผู้ป่วย เมื่อเข้ารับการรักษาต้องแจ้งให้	  แพทย์/พยาบาล/เภสัชกรทราบทุกครั้งว่า ตนเองมีการใช้ยาชนิดใดอยู่ก่อนหน้านี้บ้าง 
- ผู้ป่วยต้องได้รับการตรวจร่างกายเป็นระยะๆตามที่แพทย์นัดหมาย  ทั้งนี้เพื่อ	  ควบคุมระบบการทำงานของอวัยวะต่างๆของร่างกายที่อาจได้รับผลกระทบ/ผลข้างเคียงจากยาเซริทินิบ เช่น การทำงานของ  ตับ  หัวใจ  ระบบทางเดินอาหารอย่างตับอ่อน  ตลอดจนกระทั่งระดับน้ำตาลในเลือดที่อาจสูงกว่าปกติ 
ยาเซริทินิบที่มีจำหน่ายในประเทศไทย ถูกจัดไว้ในกลุ่มยาควบคุมพิเศษ และมีใช้แต่ในสถานพยาบาลเท่านั้น จะไม่มีจำหน่ายตามร้านขายยาแผนปัจจุบันทั่วไป  ผู้บริโภคสามารถพบเห็นยาเซริทินิบภายใต้ยาชื่อการค้า ว่า “Zykadia” 
 
 ///// เซริทินิบมีสรรพคุณ(คุณสมบัติ)อย่างไร? ///// 
ยาเซริทินิบมีสรรพคุณ/ข้อบ่งใช้ เช่น 
- ใช้บำบัดรักษาอาการมะเร็งปอดชนิดเซลล์ตัวโตระยะแพร่กระจาย (Anaplastic Lymphoma Kinase -positive metastatic non-small cell lung cancer) 
 ///// เซริทินิบมีกลไกการออกฤทธิ์อย่างไร? ///// 
ยาเซริทินิบเป็นยาที่มีกลไกการออกฤทธิ์ในลักษณะที่เรียกว่า Anaplastic lymphoma kinase inhibitors  อาจกล่าวให้เข้าใจง่ายๆว่า ตัวยาชนิดนี้ยับยั้งการทำงานของเอนไซม์ที่มีผลต่อสารพันธุกรรม(Gene) ในการผลิตโปรตีนที่ใช้เพิ่มปริมาณของเซลล์ที่มีชีวิตที่เรียกเอนไซม์นี้ว่า  Anaplastic lymphoma kinase    ตัวยาเซริทินิบสามารถรบกวนกระบวนการดังกล่าวกับเซลล์มะเร็งปอด ส่งผลลดการแบ่งตัวของเซลล์มะเร็งปอดฯ จึงทำให้หยุดหรือชะลอการแพร่กระจายของมะเร็งปอดชนิดเซลล์ตัวโตและเป็นผลให้เกิดฤทธิ์ของการรักษาตามมา 
 
 ///// เซริทินิบมีรูปแบบการจัดจำหน่ายอย่างไร? ///// 
เซริทินิบมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วยตัวยา Ceritinib ขนาด 150 มิลลิกรัม/แคปซูล 
 
 ///// เซริทินิบมีขนาดรับประทานอย่างไร? ///// 
ยาเซริทินิบ มีขนาดรับประทาน เช่น 
- ผู้ใหญ่: รับประทานยา 750 มิลลิกรัม วันละ1ครั้ง ก่อนอาหาร 1 ชั่วโมง 
หรือหลังอาหาร  2 ชั่วโมง 
- เด็ก: ยังไม่มีข้อมูลด้านความปลอดภัยในการใช้ยานี้ในเด็ก 
อนึ่ง: 
- ผู้ป่วยต้องรับประทานยานี้ตรงตามเวลาในแต่ละวัน  ทั้งนี้เพื่อคงระดับยาในกระแสเลือดให้มีความสม่ำเสมอและสามารถออกฤทธิ์ในการรักษาได้เต็มที่ 
- กรณีที่ผู้ป่วยมีอาการข้างเคียง(ผลข้างเคียง)จากการใช้ยาชนิดนี้  แพทย์จะปรับลดขนาดรับประทานลดลงครั้งละ 150 มิลลิกรัม ดังนี้ 
1 เริ่มต้นรับประทานยา 750 มิลลิกรัม/วัน 
2 การลดขนาดรับประทานครั้งที่ 1 เหลือ 600 มิลลิกรัม/วัน 
3 การลดขนาดรับประทานครั้งที่ 2 เหลือ 450 มิลลิกรัม/วัน 
4 การลดขนาดรับประทานครั้งที่ 3 เหลือ 300 มิลลิกรัม/วัน 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา เซริทินิบ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคหัวใจ รวมทั้งกำลังกินยา/ใช้ยาอะไรอยู่ เพราะยาเซริทินิบ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเซริทินิบ  สามารถรับประทานทันทีเมื่อนึกขึ้นได้  กรณีลืมรับประทานยานานเกิน 12 ชั่วโมงขึ้นไป หรือเวลาใกล้เคียงกับการรับประทานยาในมื้อถัดไป ให้รับประทานยาในขนาดรับประทานปกติตรงตามเวลาเดิมโดยไม่จำเป็นต้องเพิ่มขนาดรับประทานเป็น 2 เท่า 
 
 ///// เซริทินิบมีผลไม่พึงประสงค์อย่างไร? ///// 
ยาเซริทินิบสามารถก่อให้เกิดผลไม่พึงประสงค์จากการใช้ยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น  มีอาการท้องเสียหรือท้องผูก  คลื่นไส้อาเจียน  ปวดท้อง   มีเลือดออกในทางเดินอาหาร 
- ผลต่อระบบเลือด:   เช่น  ระดับฮีโมโกลบินลดลง  ระดับฟอสเฟตในเลือดต่ำ 
- ผลต่อตับ:   เช่น ค่าเอนไซม์การทำงานของตับในเลือดสูงขึ้น 
- ผลต่อไต:   เช่น ค่าครีเอตินิน(Creatinine)ในเลือดสูง 
- ผลต่อระบบการเผาผลาญพลังงานของร่างกาย:   เช่น ทำให้เบื่ออาหาร  ระดับน้ำตาลในเลือดเพิ่มขึ้น  เอนไซม์ไลเปส(Lipase, เอนไซม์การทำงานของตับอ่อน กระเพาะอาหาร ที่ใช้ย่อยไขมัน)สูงขึ้น 
- ผลต่อผิวหนัง:   เช่น  เกิดผื่นคัน 
- ผลต่อระบบทางเดินหายใจ:   เช่น  ปอดอักเสบ   ระบบหายใจล้มเหลว 
- ผลต่อระบบประสาท:  เช่น  เกิดโรคของระบบประสาท/โรคสมอง 
- ผลต่อตา:  เช่น  การมองเห็นภาพผิดปกติ 
- ผลต่อหัวใจ:  เช่น  คลื่นไฟฟ้าหัวใจผิดปกติ  หัวใจเต้นช้า 
 
 ///// มีข้อควรระวังการใช้เซริทินิบอย่างไร? ///// 
มีข้อควรระวังการใช้ยาเซริทินิบ เช่น 
- ห้ามใช้กับผู้ที่แพ้ยานี้ หรือแพ้ส่วนประกอบในสูตรตำรับยาเซริทินิบ 
- ห้ามใช้ยาเซริทินิบร่วมกับยา Carbamazepine,  Phenytoin,  Rifampin,  ด้วยจะทำให้ประสิทธิภาพการรักษาของยาเซริทินิบลดลง 
- ห้ามการตั้งครรภ์ระหว่างที่ใช้ยาเซริทินิบ 
- ห้ามเลี้ยงบุตรด้วยน้ำนมของมารดาเมื่อมารดาต้องใช้ยาชนิดนี้ 
- ห้ามใช้ยานี้กับเด็ก 
- ห้ามปรับขนาดรับประทานยาด้วยตนเอง 
- รับประทานยานี้ ในขณะท้องว่าง  ห้ามรับประทานยานี้พร้อมอาหาร 
- หากพบอาการ คลื่นไส้อาเจียน หรือท้องเสีย หลังรับประทานยานี้ ให้รีบกลับมาปรึกษาแพทย์/มาโรงพยาบาล เพื่อแพทย์พิจารณาให้การรักษา เช่น ให้รับยามาบำบัดอาการดังกล่าว 
- ตรวจ ระดับน้ำตาลในเลือด  การทำงานของหัวใจ  ตรวจเลือดดูการทำงานของตับ ตามแพทย์ตามนัดหมายทุกครั้ง 
- รับประทานยานี้ตรงตามขนาดและเวลาตามคำสั่งแพทย์อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเซริทินิบด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยา
ใช้เองเสมอ 
 
 ///// เซริทินิบมีปฏิกิริยาระหว่างยากับยาตัวอื่นอย่างไร? ///// 
ยาเซริทินิบมีปฏิกิริยาระหว่างยากับยาตัวอื่น เช่น 
- หลีกเลี่ยงการรับประทานยาเซริทินิบร่วมกับยา Corticosteroids  เพราะสุ่มเสี่ยงต่อภาวะน้ำตาลในเลือดสูง 
- ห้ามใช้ยาเซริทินิบร่วมกับยากลุ่ม Beta-blockers, Clonidine, Digoxin, Diltiazem, Verapamil,  เพราะจะทำให้เกิดภาวะหัวใจเต้นช้าลง 
- ห้ามใช้ยาเซริทินิบร่วมกับยา Ketoconazole, กลุ่มยา Macrolide, Nefazodone,
Ritonavir, Telithromycin,  ด้วยจะทำให้ผู้ป่วยได้รับอาการข้างเคียงจากยาเซริทินิบมากยิ่งขึ้น 
- ห้ามใช้ยาเซริทินิบร่วมกับยา Alfentanil, Cyclosporine, Dihydroergotamine, Ergotamine, Fentanyl, Pimozide, Quinidine, Sirolimus, Tacrolimus, Warfarin,  เพราะยาเซริทินิบจะทำให้ผู้ป่วยได้รับอาการข้างเคียงจากยาต่างๆดังกล่าวมากขึ้น 
 ///// ควรเก็บรักษาเซริทินิบอย่างไร? ///// 
ควรเก็บยาเซริทินิบ ในช่วงอุณหภูมิ 20-25องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// เซริทินิบมีชื่ออื่นอีกไหม? ผลิตจากบริษัทอะไรบ้าง? ///// 
ยาเซริทินิบ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Ceritinib[2017,Sept16] 
https://www.drugs.com/mtm/ceritinib.html[2017,Sept16] 
https://www.pharma.us.novartis.com/sites/www.pharma.us.novartis.com/files/zykadia.pdf[2017,Sept16] 
https://www.hcp.novartis.com/products/zykadia/alk-nsclc/dosing-administration/[2017,Sept16] 
https://www.us.zykadia.com/about-disease/understanding-the-disease/[2017,Sept16] 
http://www.mims.com/thailand/drug/info/zykadia?type=full[2017,Sept16] 
https://en.wikipedia.org/wiki/ALK_inhibitor[2017,Sept16] 
https://www.drugs.com/sfx/ceritinib-side-effects.html[2017,Sept16]
