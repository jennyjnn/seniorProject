ไพแวมพิซิลลิน (Pivampicillin)
 ///// บทนำ ///// 
ยาไพแวมพิซิลลิน(Pivampicillin หรือ Pivampicilline หรือ Pivaloylampicillin ) เป็นยาปฏิชีวนะกลุ่มแอมปิซิลลิน(Ampicillin) มีฤทธิ์ต่อต้านเชื้อแบคทีเรียหลายชนิด  ยาไพแวมพิซิลลินยังไม่ใช่ตัวยาที่ออกฤทธิ์ได้ทันที แต่หลังจากตัวยานี้ถูกดูดซึมจากระบบทางเดินอาหารเข้ากระแสเลือด  เอนไซม์ที่อยู่ตามเซลล์ของเนื้อเยื่อต่างๆของร่างกายจะเปลี่ยนรูปโครงสร้างโมเลกุล จากยาไพแวมพิซิลลินไปเป็นตัวยา Ampicillin ที่สามารถ                ออกฤทธิ์ต่อต้านแบคทีเรียทั้งชนิดแกรมบวกและลบ(Gram-positive and Gram-negative bacteria) อาทิ Streptococci, Pneumococci, Staphylococci,  Hemophilus/H. influenza, Neisseria/N. gonorrhoeae , Escherichia/E. coli, และ Proteus/P. mirabilis    ทางคลินิก นำยาไพแวมพิซิลลินมาบำบัดรักษาอาการของการติดเชื้อ/โรคติดเชื้อระบบทางเดินหายใจ เช่น หลอดลมอักเสบทั้งแบบเฉียบพลันและเรื้อรัง  รักษาโรคปอดบวม  การติดเชื้อของอวัยวะระบบหู-คอ-จมูก  ตลอดจนกระทั่งการติดเชื้อแบคทีเรียในท่อทางเดินปัสสาวะ/ระบบทางเดินปัสสาวะ 
ยาไพแวมพิซิลลินมีรูปแบบเภสัชภัณฑ์เป็นยารับประทาน  ตัวยาสามารถถูกดูดซึมจากระบบทางเดินอาหารได้อย่างรวดเร็ว และมีเวลาอยู่ในร่างกายได้นานประมาณ 
6 ชั่วโมง ก่อนที่จะถูกขับทิ้งไปกับปัสสาวะ 
กฎเกณฑ์ที่สำคัญทางคลินิกของการใช้ยาปฏิชีวนะต่างๆที่รวมถึงยาไพแวมพิซิลลินเพื่อรักษาการติดเชื้อแบคทีเรียในระบบอวัยวะต่างๆของร่างกาย คือ ผู้ป่วยต้องได้รับยาปฏิชีวนะอย่างต่อเนื่อง ถึงแม้ใช้ยาไป 1–2 วันแล้วอาการดีขึ้นเหมือนจะเป็นปกติก็ยังต้องใช้ยาปฏิชีวนะที่รวมถึงยาไพแวมพิซิลลินจนครบเทอมการรักษา 
นอกจากนี้ ยังมีข้อพึงระวังต่างๆที่ควรทราบเมื่อได้รับยาไพแวมพิซิลลิน เช่น 
- ห้ามใช้กับผู้แพ้ยานี้ หรือแพ้ยาในกลุ่มPennicillin ที่รวมถึงยา Ampicillin 
- ระวังการใช้ยาชนิดนี้ในขนาดที่สูงกับผู้ป่วยโรคไต ด้วยเสี่ยงต่อภาวะไตเป็นพิษ/ไตอักเสบ 
- ผู้ป่วยที่มีภาวะหัวใจล้มเหลวที่ได้รับยาไพแวมพิซิลลิน ต้องได้รับการดูแลจากแพทย์อย่างใกล้ชิด  ด้วยเหตุผลทางเภสัชจลนศาสตร์กล่าวว่า การกำจัดสารเมตาบอไลท์(Metabolite)ของยาไพแวมพิซิลลินจะเกิดโดยเมตาบอไลท์เหล่านั้นจะต้องเข้ารวมตัวกับสารชีวะโมเลกุลของร่างกายที่มีชื่อว่า คาร์นิทีน(Carnitine)  สารประกอบชนิดนี้มีความสำคัญช่วยป้องกันอาการหัวใจวาย  หากปริมาณคาร์นิทีนในผู้ป่วยหัวใจล้มเหลว/หัวใจวายลดต่ำลง อาจก่อให้เกิดอันตรายอย่างรุนแรงตามมาต่อผู้ป่วยนั่นเอง 
- หลีกเลี่ยงมิให้ตัวยาไพแวมพิซิลลินสัมผัสกับผิวหนังโดยตรง  ด้วยอาจกระตุ้นให้เกิดการแพ้ทางผิวหนัง/ผื่นผิวหนังอักเสบได้ 
- ระหว่างที่ได้รับยานี้ ต้องเฝ้าระวังระดับเกลือโปแตสเซียมในร่างกาย/ในเลือดให้เป็นปกติอย่างสม่ำเสมอ  เพราะยาไพแวมพิซิลลินสามารถส่งผลกระทบทำให้ระดับโปแตสเซียมของร่างกายผิดปกติได้ทั้งอาจสูงขึ้นหรือต่ำลง 
- การใช้ยาไพแวมพิซิลลินเป็นเวลานานเกินไป ต้องระวังเชื้อโรคชนิดอื่นที่ทน/ดื้อยาต่อยาไพแวมพิซิลลิน  จนอาจเข้าแทรกแซงจนกระทั่งทำให้เกิดโรคติดเชื้อจากเชื้อที่ดื้อยาตามมา 
- การใช้ยาไพแวมพิซิลลินกับผู้ป่วยโรคมะเร็งเม็ดเลือดขาว หรือผู้ป่วยเอชไอวี(HIV)ต้องระวังอาการแพ้ยา โดยอาการจะแสดงออกทางผิวหนังที่สามารถถูกกระตุ้นให้เกิดอาการได้อย่างช้าๆและไม่รู้ตัว 
- กรณีที่มีอาการแพ้ยานี้ เช่น อึดอัด/แน่นหน้าอก  หายใจไม่ออก/หายใจขัด/หายใจลำบาก   ใบหน้าบวม  ตัวบวม  มีผื่นคัน  มีลมพิษขึ้นตามร่างกาย  ต้องหยุดการใช้ยานี้ทันที และรีบนำผู้ป่วยส่งโรงพยาบาลทันที/ฉุกเฉิน 
ยาไพแวมพิซิลลิน ยังไม่มีการใช้ในประเทศไทย แต่จะพบเห็นการใช้ในแถบประเทศเดนมาร์ก โดยจัดจำหน่ายภายใต้ชื่อการค้าว่า “Pondocillin” และจัดว่าเป็นยาอันตรายที่ต้องใช้ภายใต้คำสั่งของแพทย์แต่ผู้เดียว 
 
 ///// ไพแวมพิซิลลินมีสรรพคุณ(คุณสมบัติ)อย่างไร? ///// 
ยาไพแวมพิซิลลินมีสรรพคุณ/ข้อบ่งใช้ เช่น 
- รักษาการติดเชื้อแบคทีเรียที่บริเวณระบบทางเดินหายใจ /โรคติดเชื้อระบบทางเดินหายใจ(Respiratory tract infections) 
- รักษาการติดเชื้อหนองใน(Gonococcal urethritis) 
- รักษาไข้รากสาดเทียมหรือไข้พาราไทฟอยด์(Paratyphoid fever) 
 
 ///// ไพแวมพิซิลลินมีกลไกการออกฤทธิ์อย่างไร? ///// 
ยาไพแวมพิซิลลิน ที่ถูกดูดซึมจากระบบทางเดินอาหารเข้าสู่ร่างกายจะถูกเปลี่ยนรูปไปเป็นตัวยา Ampicillin ทีมีกลไกการออกฤทธิ์สามารถยับยั้งการสร้างผนังเซลล์ของแบคทีเรียก่อโรคที่ตอบสนองต่อยานี้ ส่งผลให้แบคทีเรียนั้นหมดสภาพในการกระจายพันธ์และตายลงในที่สุด 
 
 ///// ไพแวมพิซิลลินมีรูปแบบการจัดจำหน่ายอย่างไร? ///// 
ยาไพแวมพิซิลลินมีรูปแบบการจัดจำหน่าย เช่น 
- ยาเม็ดชนิดรับประทานที่มีตัวยา Pivampicillin ขนาด 500 มิลลิกรัม/เม็ด 
 
 ///// ไพแวมพิซิลลินมีขนาดรับประทานอย่างไร? ///// 
ยาไพแวมพิซิลลินมีขนาดรับประทาน เช่น 
ก.	สำหรับรักษาโรคหนองใน(Gonococcal urethritis): 
- ผู้ใหญ่:  รับประทานยาขนาด 1,500 มิลลิกรัม ครั้งเดียว โดยใช้ร่วมกับยาProbenecid 1 กรัม 
- เด็ก: การใช้ยานี้และขนาดยานี้ในเด็ก ขึ้นกับดุลพินิจของแพทย์เป็นกรณีๆไป 
ข. สำหรับรักษาการติดเชื้อแบคทีเรียที่ตอบสนองต่อยาไพแวมพิซิลลิน: 
- ผู้ใหญ่และเด็กอายุมากกว่า 10 ปีขึ้นไป: รับประทานยา 500 มิลลิกรัม วันละ 2 ครั้ง เช้า-เย็น 
- เด็กอายุ 3 เดือน–1 ปี: รับประทานยา 40–60 มิลลิกรัม/น้ำหนักตัว 1 กิโลกรัม วันละ 2 ครั้ง เช้า-เย็น 
- เด็กอายุมากกว่า 1 ปี-10ปี: รับประทานยา 12.5–17.5 มิลลิกรัม/น้ำหนักตัว 1 กิโลกรัม วันละ 2 ครั้ง เช้า-เย็น ขนาดรับประทานยาสูงสุดไม่ควรเกิน 500 มิลลิกรัม วันละ 2 ครั้ง 
- เด็กอายุต่ำกว่า 3 เดือน: การใช้ยานี้และขนาดยานี้ ขึ้นกับดุลพินิจของแพทย์เป็นกรณีๆไป 
อนึ่ง: 
- ใช้ยานี้ตามระยะเวลาที่แพทย์กำหนด 
- ใช้ยานี้ต่อเนื่องตามแพทย์สั่ง ห้ามหยุดรับประทานยานี้เองโดยมิได้ขอคำปรึกษาจากแพทย์ 
- ยานี้สามารถรับประทานก่อนหรือหลังอาหารก็ได้ 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไพแวมพิซิลลิน  ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาไพแวมพิซิลลินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไพแวมพิซิลลินสามารถรับประทานทันทีเมื่อนึกขึ้นได้ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า  ให้รับประทานยาที่ขนาดปกติ 
 
 ///// ไพแวมพิซิลลินมีผลไม่พึงประสงค์อย่างไร? ///// 
ยาไพแวมพิซิลลินสามารถก่อให้เกิดผลไม่พึงประสงค์จากยา(ผลข้าง้คียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น  มีอาการลำไส้ใหญ่อักเสบจากการใช้ยาปฏิชีวนะ(Antibiotic-associated colitis) 
- ผลต่อระบบประสาท: เช่น  มีไข้  อาจทำให้มีอาการพิษต่อสมอง/สมองอักเสบ  กระตุ้นให้เกิดอาการชัก 
- ผลต่อไต:  เช่น  เกิดพิษกับไต/ไตอักเสบ 
- ผลต่อผิวหนัง:  เช่น อาจมีอาการผื่นคัน  ลมพิษ  บวมตามผิวหนัง 
- ผลต่อระบบกล้ามเนื้อและกระดูก: เช่น  ปวดข้อ 
- ผลต่อระบบเลือด: เช่น โลหิตจาง  มีภาวะเม็ดเลือดขาวต่ำ   เกล็ดเลือดต่ำ 
 
 ///// มีข้อควรระวังการใช้ไพแวมพิซิลลินอย่างไร? ///// 
มีข้อควรระวังการใช้ยาไพแวมพิซิลลิน เช่น 
- ห้ามใช้กับผู้ที่แพ้ยาชนิดนี้ 
- ห้ามปรับขนาดรับประทานด้วยตนเอง 
- ห้ามรับประทานยาอื่นใดร่วมกับยาไพแวมพิซิลลิน โดยไม่มีคำสั่งจากแพทย์ทั้งนี้เพื่อป้องกันภาวะยาตีกัน(ปฏิกิริยาระหว่างยา) 
- ห้ามใช้ยานี้เป็นเวลายาวนานเกินไป ด้วยเสี่ยงต่อการติดเชื้ออื่นๆที่ดื้อต่อยาไพแวมพิซิลลิน 
- ระวังระดับสาร Carnitine ในร่างกายลดต่ำลง 
- การใช้ยานี้กับสตรีมีครรภ์/ตั้งครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- รับประทานยานี้ต่อเนื่องตามคำสั่งแพทย์  ห้ามหยุดการใช้ยานี้ด้วยตนเอง 
- เมื่อใช้ยานี้จนครบเทอมการรักษา แล้วอาการป่วยไม่ดีขึ้น ควรรีบเข้ามาปรึกษาแพทย์/มาโรงพยาบาลอีกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไพแวมพิซิลลินด้วย) ยาแผนโบราณ    อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไพแวมพิซิลลินมีปฏิกิริยาระหว่างยากับยาตัวอื่นอย่างไร? ///// 
ยาไพแวมพิซิลลินมีปฏิกิริยาระหว่างยากับยาตัวอื่น เช่น 
- การใช้ยาไพแวมพิซิลลินร่วมกับ ยาProbenecid จะทำให้ตัวยาไพแวมพิซิลลิน อยู่ในร่างกายได้ยาวนานขึ้นจนทำให้แสดงฤทธิ์การต่อต้านแบคทีเรียดียิ่งขึ้น 
- ห้ามใช้ยาไพแวมพิซิลลินร่วมกับกลุ่มยาต้านการแข็งตัวของเลือดชนิดต่างๆด้วยจะทำให้เกิดภาวะเลือดออกง่ายตามมา 
 
 ///// ควรเก็บรักษาไพแวมพิซิลลินอย่างไร? ///// 
ควรเก็บยาไพแวมพิซิลลินภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// ไพแวมพิซิลลินมีชื่ออื่นอีกไหม? ผลิตจากบริษัทอะไรบ้าง? ///// 
ยาไพแวมพิซิลลิน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Proampi 
 ///// บรรณานุกรม ///// 
https://www.drugbank.ca/drugs/DB01604 [2017,Dec23] 
https://en.wikipedia.org/wiki/Pivampicillin [2017,Dec23] 
http://www.mims.com/india/drug/info/pivampicillin/?type=full&amp;mtype=generic#Indications [2017,Dec23] 
https://www.tabletwise.com/uae/pondocillin-tablet [2017,Dec23] 
http://pubmedcentralcanada.ca/pmcc/articles/PMC444697/pdf/aac00341-0060.pdf [2017,Dec23] 
https://en.wikipedia.org/wiki/Ampicillin [2017,Dec23]
