อินซูลาทาร์ด (Insulatard)
 ///// บทนำ ///// 
ยาอินซูลาทาร์ด(Insulatard) เป็นยาชื่อการค้าของ ยาเอนพีเฮช อินซูลิน (NPH Insulin หรือ Isophane Insulin) ชนิดที่มีรูปแบบเภสัชภัณฑ์เป็นเข็มฉีดยาที่มีลักษณะคล้ายปากกาหรือที่เรียกกันว่า “เข็มปากกา(Penfill หรือ Penfill needle)” สามารถตั้งปรับระดับการฉีดอินซูลินและสะดวกต่อผู้บริโภคด้วยมีเข็มฉีดยาติดตั้งมาให้เรียบร้อยแล้ว  ในตลาดยาเรายังพบเห็นอินซูลินแบบ Penfill ได้อีก 2 ลักษณะ คือ 
- Penfill ประเภทใช้ฉีดครั้งเดียวแล้วทิ้งเลย(Disposable needle) และ 
- Reusable insulin pen การใช้งานต้องนำอินซูลินที่บรรจุอยู่ในหลอดยาชนิดที่เรียกว่า Insulin cartridge มาใส่ที่ตัวปากกาอินซูลิน (Reusable insulin pen) 
แล้วนำไปใช้งาน  เมื่อใช้งานแล้วต้องถอดหลอดยา Insulin cartridge ทิ้งไป  ส่วนปากกาอินซูลินยังเก็บไว้ใช้งานต่อได้ 
นอกจากนั้น อีกรูปแบบหนึ่งของยาอินซูลาทาร์ด จะเป็นลักษณะบรรจุขวดเล็กๆที่เรียกว่าไวอัล(Vial) ซึ่งต้องใช้เข็มฉีดยาดูดตัวยาอินซูลินนี้แล้วจึงนำไปฉีดให้ผู้ป่วย 
การใช้ยาอินซูลาทาร์ด ต้องทำการฉีดให้ผู้ป่วยเข้าใต้ผิวหนังบริเวณต้นขา  หน้าท้อง  ต้นแขน หรือบริเวณแก้มก้น และควรเปลี่ยนตำแหน่งการฉีดไม่ซ้ำบริเวณเดิมเพราะการฉีดยาซ้ำๆที่เดิมจะก่อให้เกิดอาการเจ็บปวดและอักเสบในบริเวณที่ฉีดยา  การบริหารยานี้ในผู้ป่วยเบาหวานจะต้องเป็นไปตามคำสั่งแพทย์  โดยทั่วไป ผู้ป่วยต้องฉีดยาอินซูลาทาร์ดวันละ 1–2 ครั้ง  การฉีดยานี้จะเป็นช่วงเวลาระหว่างที่ผู้ป่วยรับประทานอาหาร  ขนาดการใช้ยาอาจเป็น 0.3 และ 1 ยูนิต/น้ำหนักตัว 1 กิโลกรัม/วัน  ทั้งนี้ขึ้นกับความรุนแรงของเบาหวานในผู้ป่วยแต่ละคนที่มีความแตกต่างกันออกไป 
ผู้ป่วยเบาหวานที่สามารถใช้ยาอินซูลาทาร์ดจะมีตั้งแต่กลุ่มผู้ป่วยเด็ก  ผู้ใหญ่ และกลุ่มผู้สูงอายุ  ซึ่งมีข้อควรทราบอยู่บางประการที่ผู้ป่วยต้องเรียนรู้ก่อนที่จะใช้ยาอินซูลาทาร์ด ดังนี้ เช่น 
- ห้ามใช้กับผู้แพ้ยานี้ 
- เรียนรู้วิธีการฉีดยาอินซูลาทาร์ด เช่น  ชนิด Vial ซึ่งต้องใช้เข็มฉีดยาดูดยา	  อินซูลินออกมาใช้ หรือเป็นชนิด Penfill หรือเป็น Reusable insulin pen ผู้ป่วยสามารถเรียนรู้เทคนิคการใช้เภสัชภัณฑ์อินซูลาทาร์ดแต่ละประเภทได้จากแพทย์/เภสัชกร/	  พยาบาล ตามสถานพยาบาลที่ตนเองเข้ารับการรักษา(อ่านเพิ่มเติมในเว็บ haamor.com บทความเรื่อง “วิธีฉีดอินซูลินให้ตนเอง”) 
- ผลิตภัณฑ์ยาอินซูลาทาร์ดต้องถูกจัดเก็บในตู้เย็นที่มีอุณหภูมิ 2–8 องศาเซลเซียส (Celsius)  ห้ามเก็บยาในช่องแช่แข็งตู้เย็น  หลีกเลี่ยง/ห้ามวางทิ้งในอุณหภูมิห้องเป็นเวลานานๆด้วยจะทำให้ความคงตัวของผลิตภัณฑ์สูญเสียไป  ทั่วไป ผลิตภัณฑ์นี้จะมีอายุการจัดเก็บนาน 30 เดือนหลังการผลิต  กรณีที่เภสัชภัณฑ์เป็นขวดแบบไวอัลจะเก็บภายใต้อุณหภูมิ 25 องศาเซลเซียส ได้ไม่เกิน 6 สัปดาห์ และ  เภสัชภัณฑ์ที่เป็นปากกาอินซูลิน(Penfill) สามารถเก็บภายใต้อุณหภูมิ 30 องศาเซลเซียสได้ไม่เกิน 6 สัปดาห์เช่นกัน 
- ยาอินซูลาทาร์ด สามารถใช้ในลักษณะเป็นยาเดี่ยวเพื่อรักษาโรคเบาหวาน หรืออาจใช้ร่วมกับยาอินซูลินอื่นประเภทที่ออกฤทธิ์เร็ว(Fast-acting insulin/   Rapid -acting insulin) 
- โดยทั่วไป การฉีดยาอินซูลินที่รวมถึงยาอินซูลาทาร์ด จะเป็นช่วงเช้าในเวลาอาหาร หรือฉีด เช้า-เย็น ตามคำสั่งแพทย์ โดยตัวยาจะสามารถควบคุมระดับน้ำตาลในเลือดให้อยู่ในช่วงปกติได้ตลอดวัน 
- การใช้ยาอินซูลาทาร์ด  ผู้ป่วยควรต้องตรวจสอบระดับน้ำตาลในเลือดด้วยตนเองร่วมด้วยตามคำแนะนำของ แพทย์ พยาบาล เภสัชกร เพื่อเป็นการประเมินประสิทธิผลของการใช้ยานี้  หากเกิดความผิดปกติของระดับน้ำตาลในเลือดไม่ว่าจะสูงขึ้นหรือต่ำลงก็ตาม  ควรรีบนำผู้ป่วยมาพบแพทย์/มาโรงพยาบาล เพื่อแพทย์พิจารณาปรับขนาดการใช้ยาได้อย่างเหมาะสมยิ่งขึ้น 
- ขณะฉีดยาอินซูลาทาร์ด ควรฉีดยาเข้าใต้ผิวหนังโดยเดินยาช้าๆ ใช้เวลา 6 วินาทีขึ้นไป ทั้งนี้เพื่อให้เกิดความมั่นใจว่า ได้ฉีดยาเข้าใต้ผิวหนังจริงๆ และผู้ป่วยได้รับยาครบถ้วน 
- ห้ามฉีดยานี้เข้าหลอดเลือดดำโดยตรง 
- การใช้ยาอินซูลาทาร์ดชนิด Penfill จะต้องใช้อุปกรณ์ที่แนบมากับผลิตภัณฑ์เท่านั้น ห้ามใช้อุปกรณ์ของบริษัทอื่นมาประยุกต์ใช้โดยเด็ดขาด 
- ผู้ป่วยต้องมารับการตรวจร่างกาย รวมถึงการตรวจเลือดดูระดับน้ำตาลในเลือด  และเพื่อความแม่นยำของการตรวจรักษา แพทย์อาจพิจารณาตรวจเลือดดูระดับค่า HbA1C (Hemoglobin A1c หรือ Glycated haemoglobin test) หรือค่าน้ำตาลสะสมในเลือด  ผู้ป่วยจึงควรต้องมาพบแพทย์/มาโรงพยาบาลตามแพทย์นัดหมายทุกครั้ง 
เพื่อความปลอดภัยต่อการใช้ยาอินซูลินทุกชนิดที่รวมยาอินซูลาทาร์ดช ผู้ป่วยจะต้องใช้ยานี้ตามขนาดที่แพทย์แนะนำเท่านั้น  ห้ามปรับขนาดการใช้ยานี้ด้วยตนเอง  และหากผู้ป่วยต้องการทราบข้อมูลการใช้ยาอินซูลาทาร์ดชเพิ่มเติม  สามารถสอบถามได้จากแพทย์ที่ตรวจรักษาอาการ หรือจากเภสัชกรได้ทั่วไป 
 
 ///// อินซูลาทาร์ดมีสรรพคุณ(คุณสมบัติ)อย่างไร? ///// 
ยาอินซูลาทาร์ดมีสรรพคุณ/ข้อบ่งใช้เพื่อ 
- ใช้รักษาโรคเบาหวานทั้งประเภทที่ I และ II 
 
 ///// อินซูลาทาร์ดมีกลไกการออกฤทธิ์อย่างไร? ///// 
กลไกการออกฤทธิ์ของยาอินซูลาทาร์ดคือ เป็นอินซูลินที่ออกฤทธิ์ปานกลาง (Intermediate-acting insulin ที่ตัวยาเริ่มออกฤทธิ์ภายใน 1- 2 ชั่วโมงหลังฉีดยา และตัวยาออกฤทธิ์ได้นาน 12-18 ชั่วโมง) โดยตัวยาจะออกฤทธิ์ในบริเวณเซลล์กล้ามเนื้อรวมถึงเซลล์ไขมัน  ส่งผลให้เซลล์/ เนื้อเยื่อเหล่านั้นนำกลูโคส(Glucose)ในกระแสเลือดมาใช้เป็นพลังงาน   นอกจากนี้ยังช่วยยับยั้งการปลดปล่อยน้ำตาลกลูโคสจากตับเข้าสู่กระแสเลือด  ด้วยกลไกเหล่านี้ จึงทำให้ร่างกายมีระดับน้ำตาลในเลือด อยู่ในเกณฑ์ปกติ และเป็นที่มาของสรรพคุณ 
 
 ///// อินซูลาทาร์ดมีรูปแบบการจัดจำหน่ายอย่างไร? ///// 
ยาอินซูลาทาร์ดมีรูปแบบการจัดจำหน่ายเป็น ยาฉีดชนิดแขวนตะกอน โดยแบ่งตามเภสัชภัณฑ์ได้ดังนี้ 
- ชนิดบรรจุขวดไวอัล(Vial) ประกอบด้วย NPH insulin ขนาด 1,000 ยูนิต/10 มิลลิลิตร 
- ชนิดปากกาอินซูลิน (Penfill) ประกอบด้วย NPH insulin ขนาด 300 ยูนิต/3 มิลลิลิตร 
 
 ///// อินซูลาทาร์ดมีขนาดการบริหารยาอย่างไร? ///// 
ยาอินซูลาทาร์ดมีขนาดการบริหารยา/ใช้ยา เช่น 
 
- ผู้ใหญ่: ฉีดยาเข้าใต้ผิวหนังขนาด  0.3 และ 1 ยูนิต/น้ำหนักตัว 1 กิโลกรัม/วัน                                                                    อาจแบ่งการฉีดยาเป็น 1-2 ครั้ง/วันก็ได้ โดยฉีดยาระหว่างมื้ออาหาร หรือเป็นไปตามคำสั่งแพทย์ 
- เด็ก: การใช้ยานี้กับเด็กให้เป็นไปตามคำสั่งแพทย์ 
อนึ่ง: 
- ผู้ป่วย โรคตับ  โรคไต  แพทย์จะพิจารณาปรับลดขนาดการใช้ยานี้ลงมาตามความเหมาะสม 
- ฉีดยาอินซูลินชนิดนี้ ตรงตามเวลา ต่อเนื่อง สม่ำเสมอ 
- ห้ามปรับขนาดการฉีดยานี้โดยไม่ได้ปรึกษาแพทย์ 
- เรียนรู้ เทคนิคการฉีดยานี้  การเก็บรักษา  สภาวะมีน้ำตาลในเลือดต่ำหรือสูง จากแพทย์  พยาบาล  เภสัชกร  เพื่อดูแลตนเองขณะอยู่ในที่พักอาศัย (อ่านเพิ่มเติมในเว็บ haamor.com บทความเรื่อง “วิธีฉีดอินซูลินให้ตนเอง” และเรื่อง “ภาวะน้ำตาลในเลือดต่ำใน โรคเบาหวาน” 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอินซูลาทาร์ด  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  โรคหัวใจ  รวมทั้งกำลังกินยา/ใช้ยาอะไรอยู่ เพราะยาอินซูลาทาร์ดอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
หากลืมฉีดยาอินซูลาทาร์ด สามารถฉีดยาทันทีเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่า ให้ฉีดยาในขนาดปกติ 
 
 ///// อินซูลาทาร์ดมีผลไม่พึงประสงค์อย่างไร? ///// 
ยาอินซูลาทาร์ดสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อหัวใจ:  เช่น อาจพบอาการบวมน้ำซึ่งมีสาเหตุจากการคั่งของเกลือโซเดียมในร่างกาย(โซเดียมในเลือดสูง) 
- ผลต่อผิวหนัง:  เช่น อาจเกิดภาวะไขมันสะสมผิดปกติในบริเวณผิวหนัง 
- ผลต่อระบบการเผาผลาญพลังงานของร่างกาย:    เช่น เกิดภาวะน้ำตาลในเลือดต่ำจนอาจทำให้ผู้ป่วยหมดสติ   อาจเกิดภาวะร่างกายดื้ออินซูลินโดยมีน้ำตาลในเลือดสูง 
- ผลต่อตา: เช่น มีความผิดปกติกับเส้นประสาทตา ส่งผลให้ตามัว 
- ผลต่อระบบประสาท:   เช่น  รู้สึกเจ็บปลายเส้นประสาท 
 
 ///// มีข้อควรระวังการใช้อินซูลาทาร์ดอย่างไร? ///// 
มีข้อควรระวังการใช้ยาอินซูลาทาร์ด เช่น 
- ห้ามใช้กับผู้ที่แพ้ยาอินซูลินชนิดนี้ 
- ห้ามดื่มเครื่องดื่มประเภทแอลกอฮอล์ขณะใช้ยานี้เพราะจะทำให้เกิดผลข้างเคียงจากยานี้รุนแรงขึ้นโดยเฉพาะระดับน้ำตาลในเลือดอาจสูงหรือต่ำก้ได้ 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งแพทย์ 
- ห้ามปรับขนาดการใช้ยาด้วยตนเอง และต้องใช้ยานี้ตามขนาดที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป ยาตกตะกอนละลายไม่หมด 
- ใช้ยานี้ต่อเนื่องตามแพทย์สั่ง เพื่อควบคุมระดับน้ำตาลในเลือดให้เป็นปกติ 
- ควรเปลี่ยนตำแหน่งการฉีดยานี้ไม่ให้ซ้ำบริเวณเดิมเพื่อหลีกเลี่ยงผิวหนังอักเสบ 
- ตรวจสอบระดับน้ำตาลในเลือดของตนเองเป็นประจำตามคำแนะนำของ แพทย์ พยาบาล เภสัชกร 
- ควบคุมอาหาร  ออกกำลังกาย และพักผ่อน ตามที่ แพทย์ พยาบาล เภสัชกรแนะนำ 
- มาพบแพทย์/มาโรงพยาบาลตามแพทย์นัด เพื่อการตรวจร่างกาย และการตรวจเลือด ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอินซูลาทาร์ดด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อินซูลาทาร์ดมีปฏิกิริยาระหว่างยากับยาตัวอื่นอย่างไร? ///// 
ยาอินซูลาทาร์ดมีปฏิกิริยาระหว่างยากับยาตัวอื่น เช่น 
- การใช้ยาอินซูลาทาร์ดร่วมกับ   ยารักษาเบาหวานชนิดอื่น,  กลุ่มยาMAOIs,                          ACE inhibitor,  Salicylates,  Anabolic steroid,  Beta blockers,  อาจทำให้เกิดภาวะน้ำตาลในเลือดต่ำ  หากจำเป็นต้องใช้ยาร่วมกัน แพทย์จะ ปรับลดการใช้ยาอินซูลาทาร์ดลงมาให้เหมาะสมกับสภาพร่างกายผู้ป่วยเป็นรายบุคคลไป 
- การใช้ยาอินซูลาทาร์ดร่วมกับ  ยาเม็ดคุมกำเนิด , Thiazides,                              ยาไทรอยด์ฮอร์โมน, กลุ่มยา Growth hormone(ฮอร์โมนจากต่อมใต้สมอง)  จะเกิดการรบกวนการออกฤทธิ์ของยาอินซูลาทาร์ดจนทำให้ประสิทธิภาพการควบคุมระดับน้ำตาลในเลือดของยาอินซูลาทาร์ดด้อยลง หากจำเป็นต้องใช้ยาร่วมกัน  แพทย์จะ  ปรับเพิ่มขนาดการใช้ของยาอินซูลาทาร์ดตามความเหมาะสมเป็นกรณีไป 
- ห้ามใช้ยาอินซูลาทาร์ดร่วมกับยา Gatifloxacin  ด้วยจะทำให้ผู้ป่วยมีภาวะน้ำตาลในเลือดต่ำหรือไม่ก็สูงตามมา 
 ///// ควรเก็บรักษาอินซูลาทาร์ดอย่างไร? ///// 
ควรเก็บยาอินซูลาทาร์ดภายใต้อุณหภูมิ 2–8 องศาเซลเซียส  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือรถยนต์ 
และเก็บในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// อินซูลาทาร์ดมีชื่ออื่นอีกไหม? ผลิตจากบริษัทอะไรบ้าง? ///// 
ยาอินซูลาทาร์ดที่จำหน่ายในประเทศไทย มียาชื่อการค้า และบริษัทผู้ผลิต-ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/insulatard%20hm-insulatard%20penfill/?type=brief[2017,June3] 
http://www.medicines.org.uk/emc/medicine/3512/SPC/Insulatard+100+IU+ml%2C+Insulatard+Penfill+100+IU+ml%2C+Insulatard+InnoLet+100+IU+ml/[2017,June3] 
https://www.drugs.com/uk/insulatard.html[2017,June3] 
http://www.pharmaline.co.il/images/newsletterregistration/novonordisk/12102011/insulatardpenfilldr.pdf[2017,June3] 
http://drug.pharmacy.psu.ac.th/Question.asp?ID=14602&amp;gid=9[2017,June3] 
https://www.drugs.com/drug-interactions/insulin-isophane,nph-insulin.html[2017,June3] 
https://www.drugs.com/sfx/nph-insulin-side-effects.html[2017,June3] 
http://www.diabetes.co.uk/insulin/insulin-actions-and-durations.html[2017,June3]
