แลนรีโอไทด์ (Lanreotide)
 ///// บทนำ ///// 
ยาแลนรีโอไทด์(Lanreotide หรือ  Lanreotide acetate) เป็นยาสังเคราะห์เลียนแบบฮอร์โมนโซมาโตสแตติน (Somatostatin)ที่ออกฤทธิ์ได้นาน  สามารถระบุข้อบ่งใช้ทางคลินิกโดยนำมารักษาได้ 2 อาการโรค คือ 
- โรคอะโครเมการี (Acromagaly, โรคสภาพโตเกินไม่สมส่วน) อันมีเหตุจากเนื้องอกในบริเวณต่อมพิทูอิทารี(Pituitary, ต่อมใต้สมอง)ที่เนื้องอกชนิดนี้ มีการหลั่งฮอร์โมนชื่อ Growth hormone ที่ทำให้ร่างกายเจริญเติบโตมากเกินไป จนทำให้ผู้ป่วยมีลักษณะของรูปร่างที่ใหญ่โตเกินมนุษย์ปกติ 
- เนื้องอกเน็ท/โรคมะเร็งเน็ท (Neuroendocrine Tumor) โดยมีรอยโรคเกิดที่บริเวณกระเพาะอาหาร  ลำไส้ ตลอดจนกระทั่ง ตับอ่อน 
ยาแลนรีโอไทด์มีรูปแบบผลิตภัณฑ์เป็นยาฉีด  สามารถฉีดเข้าทางผิวหนังหรือเข้ากล้ามเนื้อก็ได้  การบริหารยาจึงต้องกระทำแต่ในสถานพยาบาลเท่านั้น  หลังจากร่างกายได้รับการฉีดยานี้ จะมีการดูดซึมตัวยาเข้าสู่กระแสเลือดประมาณ 80%  ปริมาณยาประมาณ 78% จะเข้าจับกับพลาสมาโปรตีน และร่างกายสามารถกำจัดยานี้ทิ้งไปกับอุจจาระ 
ยาแลนรีโอไทด์มีกลไกการทำงาน/การออกฤทธิ์ในลักษณะช่วยยับยั้งการหลั่งฮอร์โมนที่ส่งเสริมการเจริญเติบโต รวมถึงยับยั้งการหลั่งฮอร์โมนจากต่อมไร้ท่อต่างๆ รวมถึงฮอร์โมนที่ถูกหลั่งจากสาเหตุของโรคมะเร็งเน็ท 
มีข้อจำกัดการใช้ยาแลนรีโอไทด์บางประการที่ผู้บริโภคควรเรียนรู้ ดังนี้ เช่น 
- ห้ามใช้กับผู้ที่มีประวัติแพ้ยาแลนรีโอไทด์ 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร ถือเป็นกลุ่มเสี่ยงต่อการใช้ยาตัวนี้ ด้วยยานี้จะก่ออันตรายต่อทารกได้ 
- ผู้ที่มีโรคประจำตัวบางอย่างอาจได้รับผลกระทบ(ผลข้างเคียงอย่างมาก)จากการใช้ยาแลนรีโอไทด์  โดยเฉพาะอย่างยิ่ง โรคนิ่วในถุงน้ำดี  โรคหัวใจ อย่างเช่น  หัวใจเต้นช้า  ลิ้นหัวใจมีการทำงานผิดปกติ/โรคลิ้นหัวใจ   โรคต่อมไทรอยด์   โรค ตับ   โรคความดันโลหิตสูง    โรคของตับอ่อน  โรคเบาหวาน 
- ผู้ป่วยที่ใช้ยาอื่นๆบางกลุ่มอยู่ก่อน  อาจก่อให้เกิดภาวะยาตีกัน(ปฏิกิริยาระหว่างยา)กับยาแลนรีโอไทด์  ไม่ว่าจะเป็นเรื่อง  อาการข้างเคียง(ผลข้างเคียง)  การลดลงของประสิทธิภาพของการรักษาโรค  ซึ่งหากไม่มีความจำเป็นใดๆ ควรหลีกเลี่ยงการใช้ยาแลนรีโอไทด์กับยาอื่นๆดังต่อไปนี้ เช่นยา   Beta blockers,  Bromocriptine,  Quinidine,  Terfenadine,  และ Cyclosporine 
อนึ่ง การใช้ยาแลนรีโอไทด์จะมีขนาดการใช้ยาที่แตกต่างกันตามความรุนแรงของอาการโรค และยังขึ้นกับการตอบสนองของร่างกายต่อยานี้ของผู้ป่วย  การฉีดยาให้ 1 ครั้งอาจเว้นระยะการฉีดยาทุกๆ14–28 วัน จึงจะได้รับการฉีดยาซ้ำ  และอาจมีคำถามว่าจำเป็นต้องใช้ยาชนิดนี้ตลอดชีวิตหรือไม่นั้น ย่อมขึ้นอยู่กับอาการของโรค เช่น ผู้ป่วยด้วยโรคอะโครเมการีที่ได้รับการผ่าตัด หรือการฉายรังสีรักษา แล้วผลการรักษาไม่ดีขึ้น  แพทย์จะหันมาใช้ยาแลนรีโอไทด์เป็นทางเลือกมาสนับสนุนการรักษา  ดังนั้น ผู้ป่วยควรปฏิบัติตามคำแนะนำของแพทย์ และมารับการฉีดยาตามแพทย์นัดหมายทุกครั้ง 
สำหรับผู้ป่วยที่มีโรคตับ หากจำเป็นต้องใช้ยาแลนรีโอไทด์ แพทย์จะทำ                     การปรับลดขนาดการใช้ยานี้ให้เหมาะสมเป็นกรณีๆไป โดยมีความสัมพันธ์กับการทำงานของตับเป็นสำคัญ 
ขณะที่ผู้ป่วยบำบัดโรคด้วยยาแลนรีโอไทด์   อาจพบอาการข้างเคียง(ผลข้างเคียง)อย่างเช่น  วิงเวียน  กรณีที่เกิดอาการข้างเคียงมากๆ ผู้ป่วยควรกลับเข้ามาขอคำปรึกษาจากแพทย์ หรือผู้ที่มีโรคเบาหวานเป็นโรคประจำตัว จะต้องคอยตรวจสอบระดับน้ำตาลในเลือดอย่างสม่ำเสมอ ด้วยตัวยาแลนรีโอไทด์สามารถส่งผลกระทบต่อระดับน้ำตาลในร่างกายได้ ทั้งทำให้เกิดภาวะน้ำตาลในเลือดต่ำหรือสูงก็ได้และแพทย์อาจต้องทำการปรับขนาดการใช้ยาให้เหมาะสมกับผู้ป่วยเป็นกรณีๆไป 
กรณีที่ได้รับยาแลนรีโอไทด์ แต่อาการป่วยไม่ดีขึ้น หรือมีอาการทรุดลงมากกว่าเดิม ผู้ป่วยจะต้องมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด และไม่ควรหยุดการรักษาเอง ทั้งนี้เพื่อให้แพทย์พิจารณาปรับแนวทางการรักษา 
หากมีข้อสงสัยการใช้ยานี้เพิ่มเติม ผู้ป่วยสามารถสอบถามข้อมูลการใช้ยาแลนรีโอไทด์ได้จากแพทย์ผู้ที่ทำการตรวจรักษา หรือจากเภสัชกรที่ประจำอยู่ในสถาน พยาบาลที่รับการรักษาได้ตลอดเวลา 
 
 ///// แลนรีโอไทด์มีสรรพคุณ(คุณสมบัติ)อย่างไร? ///// 
ยาแลนรีโอไทด์มีสรรพคุณ/ข้อบ่งใช้ เพื่อ 
- รักษาโรคอะโครเมการี (Acromagaly) และ 
- รักษาโรคมะเร็งเน็ท/มะเร็งเน็ต (Neuroendocrine Tumor) 
 ///// แลนรีโอไทด์มีกลไกการออกฤทธิ์อย่างไร? ///// 
ยาแลนรีโอไทด์ เป็นยาเลียนแบบฮอร์โมนโซมาโตสแตติน (Somatostatin)                                     โดยมีกลไกการออกฤทธิ์ยับยั้งฮอร์โมนการเจริญเติบโต(Growth hormone)ของร่างกาย   ที่มีสาเหตุเกิดจากโรคอะโครเมการี หรือโรคมะเร็งเน็ต/เน็ท (Neuroendocrine Tumor) จากกลไกการออกฤทธิ์ดังกล่าว  ยานี้จึงสามารถหยุดการเจริญเติบโตอย่างผิดปกติของร่างกายจากโรคอะโครเมการี  และลดอาการโรคมะเร็งเน็ต ได้ตามสรรพคุณ 
 
 ///// แลนรีโอไทด์มีรูปแบบการจัดจำหน่ายอย่างไร? ///// 
ยาแลนรีโอไทด์มีรูปแบบการจัดจำหน่าย เป็นยาฉีดที่บรรจุในเข็มฉีดยาพร้อมใช้ โดยมีส่วนประกอบของยา Lanreotide ขนาด  60 มิลลิกรัม/ 0.2 มิลลิลิตร, 	90 มิลลิกรัม/ 0.3 มิลลิลิตร,  120 มิลลิกรัม/ 0.5 มิลลิลิตร 
 
 ///// แลนรีโอไทด์มีขนาดการบริหารยาอย่างไร? ///// 
ยาแลนรีโอไทด์ มีขนาดการบริหารยา/ใช้ยา เช่น 
ก.	สำหรับรักษาโรค Acromegaly: 
- ผู้ใหญ่:   เริ่มต้นฉีดยาใต้ผิวหนังในระดับลึกขนาด  90 มิลลิกรัม ทุก 4 สัปดาห์ เป็นเวลา 3 เดือนหรือตามดุลพินิจของแพทย์ 
ข. สำหรับรักษา Neuroendocrine Tumor: 
- ผู้ใหญ่:   ฉีดยาใต้ผิวหนังในระดับลึก  120 มิลลิกรัม ทุก 4 สัปดาห์ ระยะเวลาในการใช้ยา ขึ้นกับดุลพินิจของแพทย์เป็นกรณีๆไป 
อนึ่ง: การใช้ยานี้ในเด็ก: ยานี้ถูกออกแบบมาใช้กับผู้ใหญ่  จึงยังไม่มีข้อมูลหรือขนาดการใช้ยานี้ในทางคลินิกกับผู้ป่วยเด็ก 
******หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแลนรีโอไทด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น  โรคตับ  โรคไต  โรคมะเร็ง รวมทั้งกำลังกินยา/ใช้ยาอะไรอยู่ เพราะยาแลนรีโอไทด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
กรณีที่ผู้ป่วยลืมหรือไม่สามารถมารับการฉีดยาแลนรีโอไทด์ตามนัดหมาย  ให้ติดต่อขอกำหนดการนัดหมายฉีดยาแลนรีโอไทด์โดยเร็วจาก แพทย์ พยาบาล หรือเจ้าหน้าที่โรงพยาบาลที่ดูแลรักษาผู้ป่วย 
อนึ่ง บุคคลากรทางการแพทย์ จะมีตารางเวลาการให้ยาแลนรีโอไทด์กับผู้ป่วย โดยเป็นไปตามคำสั่งแพทย์  การลืมแจ้งนัดหมายการฉีดยาแลนรีโอไทด์ให้กับผู้ป่วยจึงมีความเป็นไปได้น้อยมาก 
 
 ///// แลนรีโอไทด์มีผลไม่พึงประสงค์อย่างไร? ///// 
ยาแลนรีโอไทด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบการทำงานของอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  มีอาการ  ท้องเสีย  ปวดท้อง  ท้องอืด  รู้สึกไม่สบายท้อง  ตับอ่อนอักเสบ 
- ผลต่อระบบต่อมไร้ท่อ:   เช่น  ส่งผลให้มีอาการระดับน้ำตาลในเลือดต่ำหรือสูงได้  
เกิดภาวะไทรอยด์ฮอร์โมนต่ำ/ภาวะขาดไทรอยด์ฮอร์โมน 
- ผลต่อระบบประสาท:  เช่น  ปวดศีรษะ   มีอาการวิงเวียน 
- ผลต่อระบบหัวและหลอดเลือด:  เช่น  ความดันโลหิตสูง  เกิดภาวะหัวใจเต้นช้า 
- ผลต่อระบบการหายใจ:   เช่น   หายใจลำบาก 
- ผลต่อผิวหนัง:  เช่น   เกิดอาการผมร่วง 
- ผลต่อระบบกล้ามเนื้อและกระดูก:  เช่น  มีอาการปวดกล้ามเนื้อ    ปวดข้อ 
- ผลต่อระบบเลือด:  เช่น   เกิดภาวะโลหิตจาง 
- ผลต่อตับ:  เช่น  ค่าเอนไซม์การทำงานของตับในเลือดสูงขึ้น 
- ผลต่อสภาพจิตใจ:  เช่น  ซึม   นอนไม่หลับ 
 
 ///// มีข้อควรระวังการใช้แลนรีโอไทด์อย่างไร? ///// 
มีข้อควรระวังการใช้ยาแลนรีโอไทด์ เช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก  ด้วยตัวยานี้มีโครงสร้างเหมือนฮอร์โมนในร่างกาย จึงสามารถส่งผลข้างเคียงต่อระบบการทำงานของ                   อวัยวะต่างๆได้อย่างมากมายทั้งของมารดา  ของทารก และของเด็ก 
- ผู้ป่วยโรคเบาหวานที่ได้ใช้ยานี้ ควรต้องเฝ้าระวังและควบคุมให้ระดับน้ำตาลในเลือดอยู่ในระดับปกติเสมอตาม แพทย์ พยาบาล แนะนำ 
- ระวังการใช้ยานี้กับผู้สูงอายุ  ด้วยจะก่อให้เกิดอาการข้างเคียงมากกว่าผู้ป่วยกลุ่มอื่น 
- หลังการใช้ยานี้ไปตามระยะเวลาที่เหมาะสมที่แพทย์กำหนด  หากพบว่าอาการป่วยยังไม่ดีขึ้น ให้ผู้ป่วยรีบกลับมาปรึกษาแพทย์/มาโรงพยาบาลก่อนวันแพทย์นัด เพื่อแพทย์พิจารณาปรับเปลี่ยนวิธีการรักษา 
- หยุดการใช้ยานี้ทันทีเมื่อเกิดอาการแพ้ยากับผู้ป่วย แล้วรีบมาโรงพยาบาลทันที/ฉุกเฉิน 
- การรักษาด้วยยานี้ต้องใช้เวลาและความต่อเนื่องอย่างเหมาะสม ผู้ป่วยจึงควรมารับ               การให้ยาตามนัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาแลนรีโอไทด์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// แลนรีโอไทด์มีปฏิกิริยาระหว่างยากับยาตัวอื่นอย่างไร? ///// 
ยาแลนรีโอไทด์มีปฏิกิริยาระหว่างยากับยาตัวอื่น เช่น 
- การใช้ยาแลนรีโอไทด์ร่วมกับยา Insulin , Metformin,  อาจส่งผลให้เกิดภาวะ    น้ำตาลในเลือดสูงและต่ำในระยะเวลาไล่เลี่ยกัน  หากจำเป็นต้องใช้ยาร่วมกัน ผู้ป่วยควรเฝ้าระวังระดับน้ำตาลในเลือดให้เป็นปกติเสมอตามคำแนะนำของแพทย์ พยาบาล 
- การใช้ยาแลนรีโอไทด์ร่วมกับยา Atenolol , Amiodarone, Carvedilol, Digoxin,  Diltiazem , Lidocaine,  อาจทำให้หัวใจเต้นช้าลง  ปวดศีรษะ  วิงเวียน  เป็นลม จนถึงขั้นหัวใจหยุดเต้น  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาแลนรีโอไทด์ร่วมกับยา Bromocriptine, Quinidine, Terfenadine, 
อาจทำให้ผู้ป่วยได้รับอาการข้างเคียงจากแลนรีโอไทด์มากขึ้น  เพื่อป้องกันภาวะดังกล่าว ควรหลีกเลี่ยงการใช้ยาร่วมกัน 
- ห้ามใช้ยาแลนรีโอไทด์ร่วมกับยา Cyclosporine  ด้วยจะทำให้ประสิทธิภาพการรักษาของยาแลนรีโอไทด์ลดลง 
 ///// ควรเก็บรักษาแลนรีโอไทด์อย่างไร? ///// 
ควรเก็บยาแลนรีโอไทด์ ในช่วงอุณหภูมิ 2 – 8 องศาเซลเซียส(Celsius)
เก็บยาในภาชนะที่ปิดมิดชิด  พ้นแสง/แสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// แลนรีโอไทด์มีชื่ออื่นอีกไหม? ผลิตจากบริษัทอะไรบ้าง? ///// 
ยาแลนรีโอไทด์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/cdi/lanreotide.html[2017,April8] 
https://en.wikipedia.org/wiki/Lanreotide[2017,April8] 
http://www.nps.org.au/__data/assets/pdf_file/0019/14482/iscsatgi20707.pdf[2017,April8] 
https://www.drugs.com/sfx/lanreotide-side-effects.html[2017,April8] 
https://www.drugs.com/drug-interactions/lanreotide-index.html?filter=2&amp;generic_only=[2017,April8]
