เพรดนิโซน (Prednisone)
 ///// บทนำ ///// 
ยาเพรดนิโซน (Prednisone) เป็นยาในกลุ่มคอร์ติโคสเตียรอยด์ (Corticosteroid) ชนิดสังเคราะห์ มีฤทธิ์กดภูมิคุ้มกันต้านทานโรคของร่างกาย และทำให้การอักเสบของร่างกายตามอวัยวะต่างๆทุเลาลง ทางคลินิกได้นำไปใช้รักษาได้หลายอาการโรคเช่น รักษาอาการโรคหืด โรคปอดอุดกั้นเรื้อรัง อาการโรคข้อรูมาตอยด์ อาการแพ้สิ่งต่างๆของร่างกาย ลำไส้ใหญ่อักเสบเป็นแผลเรื้อรัง Crohn’s disease ภาวะแคลเซียมในกระแสเลือดเพิ่มสูงอันเนื่องจากโรคมะเร็ง ต่อมไทรอยด์อักเสบ กล่องเสียงอักเสบ ลมพิษ เยื่อหุ้มหัวใจอักเสบ โรคลูปัส (Lupus) โรคกล้ามเนื้ออ่อนแรง และป้องกันการปฏิเสธอวัยวะที่ได้รับการปลูกถ่าย บางกรณียังมีการนำไปใช้รักษาอาการปวดหัวไมเกรน แผลร้อนในระยะรุนแรง ใช้ต่อต้านพวกเนื้องอก และอื่นๆ 
การใช้ยานี้ระยะสั้นอาจทำให้ผู้ป่วยได้รับผลข้างเคียงคล้ายกับการได้รับยากลุ่มกลูโคคอร์ติคอยด์ทั่วไปเช่น มีภาวะน้ำตาลในเลือดเพิ่มขึ้น มีอารมณ์เหวี่ยง/อารมณ์แปรปรวน น้ำหนักเพิ่ม หน้าบวม ซึมเศร้า เป็นต้น 
การใช้ยาเพรดนิโซนมากกว่า 7 วันขึ้นไปจะเริ่มก่อให้เกิดภาวะกดการทำงานของต่อมไร้ท่อของร่างกาย ทำให้ร่างกายผลิตฮอร์โมนคอร์ติโคสเตียรอยด์ (Corticosteroid) ตามธรรมชาติได้น้อยลง และต้องการยา (ติดยา) เพรดนิโซนแทน การหยุดใช้ยานี้ต้องกระทำแบบค่อยเป็นค่อยไป โดยแพทย์จะเป็นผู้ปรับลดขนาดการใช้กับผู้ป่วยเพื่อให้ส่งผลเสียต่อผู้ป่วยน้อยที่สุด 
รูปแบบยานี้ที่เป็นยาแผนปัจจุบันที่พบเห็นการใช้บ่อยตามสถานพยาบาลจะเป็นยาชนิดรับประทาน ซึ่งปกติการดูดซึมยาของร่างกายจากระบบทางเดินอาหารทำได้ประมาณ 70% และเมื่อยาเข้าสู่กระแสเลือด ตับจะเปลี่ยนโครงสร้างของยาเพรดนิโซนไปเป็นเพรดนิโซโลน (Prednisolone) ร่างกายต้องใช้เวลาประมาณ 1 ชั่วโมงในการกำจัดยา 50% ออกจากกระแสเลือดโดยผ่านทิ้งไปกับปัสสาวะ 
ยาเพรดนิโซนเป็นยาที่รักษาได้หลายอาการโรค มีขนาดรับประทานรวมถึงระยะเวลาของการใช้แตกต่างกันออกไป การเลือกใช้ยานี้ได้อย่างปลอดภัยจึงต้องเป็นไปตามดุลยพินิจของแพทย์ผู้รักษาเท่านั้น 
 ///// เพรดนิโซนมีสรรพคุณ (คุณสมบัติ) อย่างไร? ///// 
ยาเพรดนิโซนมีสรรพคุณดังนี้เช่น 
- รักษาอาการแพ้ของร่างกาย (Allergic conditions) เช่น โรคภูมิแพ้ 
- รักษาโรคลูปัส (Systemic lupus erythematosus) 
- รักษาภาวะแคลเซียมในเลือดสูงเนื่องจากโรคมะเร็ง 
- รักษาอาการวัณโรคตามอวัยวะต่างๆของร่างกาย (Extrapulmonary tuberculosis) 
- รักษาโรคข้อรูมาตอยด์ (Rheumatoid arthritis) 
- รักษาโรคหืด (Asthma) 
 ///// เพรดนิโซนมีกลไกการออกฤทธิ์อย่างไร? ///// 
กลไกการออกฤทธิ์ของยาเพรดนิโซนคือ ตัวยาจะออกฤทธิ์กดภูมิคุ้มกันต้านทานโรคของร่างกายพร้อมกับต้านการอักเสบของอวัยวะต่างๆ จากกลไกดังกล่าวทำให้เกิดฤทธิ์ของการรักษาตามสรรพคุณ 
 ///// เพรดนิโซนมีรูปแบบการจัดจำหน่ายอย่างไร? ///// 
ยาเพรดนิโซนมีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 1, 2.5, 5, 10, 20 และ 50 มิลลิกรัม/เม็ด 
- ยาน้ำชนิดรับประทาน ขนาด 1 และ 5 มิลลิกรัม/ มิลลิลิตร 
 ///// เพรดนิโซนมีขนาดรับประทาน/การบริหารยาอย่างไร? ///// 
ขนาดรับประทานทั้งในเด็กและในผู้ใหญ่ของยาเพรดนิโซนเริ่มต้นอยู่ในช่วง 5 - 60 มิลลิกรัม/วัน ทั้งนี้ขึ้นกับชนิดของโรคและความรุนแรง อายุของผู้ป่วย โรคประจำตัวของผู้ป่วย ซึ่งแพทย์จะคอยปรับขนาดรับประทานที่เหมาะสมให้ผู้ป่วย กรณีใช้ยาเป็นเวลานานแล้วอาการโรคดีขึ้น แพทย์จะปรับขนาดรับประทานลดลงมาเป็นลำดับ และผู้ป่วยไม่ควรหยุดการใช้ยาทันทีด้วยตนเองเพราะจะเกิดอาการถอนยาติดตามมา 
*อนึ่ง: 
- เด็ก: บางชนิดของโรคขนาดยาต้องขึ้นกับน้ำหนักตัวของเด็กด้วย 
- ควรรับประทานยานี้พร้อมอาหารหรือหลังอาหารทันทีเพื่อลดผลข้างเคียงของยาต่อกระเพาะอาหาร 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเพรดนิโซน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเพรดนิโซนอาจส่งผลให้อาการโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเพรดนิโซนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// เพรดนิโซนมีผลไม่พึงประสงค์อย่างไร? ///// 
ยาเพรดนิโซนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น เกิดภาวะคั่งของน้ำและเกลือโซเดียมในร่างกาย ผู้ป่วยบางรายอาจเกิดภาวะหัวใจล้มเหลว เกิดความดันโลหิตสูง กล้ามเนื้ออ่อนแรง มวลของกล้ามเนื้อลดลง/กล้ามเนื้อลีบ กระดูกพรุน เส้นเอ็นปริแตก กระดูกหักง่าย เกิดแผลในกระเพาะอาหารและอาจมีเลือดออกร่วมด้วย ตับอ่อนอักเสบ หากมีบาด แผลจะหายช้ากว่าปกติ ทำให้ผิวบาง หน้าบวม เหงื่อออกมาก อาจกระตุ้นให้เกิดอาการชัก วิงเวียน ปวดศีรษะ ประจำเดือนผิดปกติ (ในสตรีวัยมีประจำเดือน) กดการเจริญเติบโตในผู้ป่วยเด็ก มีน้ำตาลในเลือดสูงจนอาจต้องรับประทานยาลดน้ำตาลในเลือดเพิ่มขึ้นเมื่อใช้ยานี้กับผู้ป่วยเบาหวาน สามารถกระตุ้นให้เป็นต้อกระจกหรือต้อหิน มีลมพิษเกิดขึ้นตามผิวหนัง และอาจเกิดภาวะแพ้ยาขึ้นได้ 
 ///// มีข้อควรระวังการใช้เพรดนิโซนอย่างไร? ///// 
มีข้อควรระวังการใช้เพรดนิโซนดังนี้เช่น 
- ห้ามใช้กับผู้ที่แพ้ยาและ/หรือแพ้ส่วนประกอบของยานี้ 
- ห้ามใช้ยานี้กับผู้ป่วยที่มีภาวะติดเชื้อรา เชื้อไวรัส ในระบบต่างๆของร่างกาย 
- ห้ามใช้ยานี้กับผู้ป่วยที่เพิ่งได้รับการฉีดวัคซีนเพื่อป้องกันโรคต่างๆ 
- ระวังการเกิดภาวะติดเชื้อตามมาหลังใช้ยาเพรดนิโซน 
- ระวังการเกิดโรคต้อกระจก ต้อหิน 
- หลีกเลี่ยงการใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- การหยุดใช้ยานี้จะต้องปฏิบัติตามคำสั่งแพทย์ผู้รักษา 
- ระวังการเกิดอาการชักของผู้ป่วย 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเพรดนิโซนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เพรดนิโซนมีปฏิกิริยาระหว่างยากับยาตัวอื่นอย่างไร? ///// 
ยาเพรดนิโซนมีปฏิกิริยาระหว่างยากับยาตัวอื่นดังนี้เช่น 
- การใช้ยาเพรดนิโซนร่วมกับยา Bupropion อาจเป็นเหตุให้เกิดอาการชักในผู้ป่วยได้ง่าย โดยเฉพาะผู้สูงอายุ ผู้ป่วยที่ติดสุรา หรือผู้ป่วยที่มีประวัติเป็นโรคลมชักอยู่แล้ว การจะใช้ทั้งคู่กับผู้ป่วยต้องอยู่ภายใต้การควบคุมดูแลของแพทย์เท่านั้น 
- ห้ามใช้ยาเพรดนิโซนร่วมกับวัคซีนป้องกันโรคฝีดาษ (Smallpox vaccine) ด้วยอาจก่อความเสี่ยงของการติดเชื้อของผู้ป่วย อีกทั้งสามารถเพิ่มหรือลดการตอบสนองของร่างกายต่อการกระตุ้นด้วยวัคซีน 
- การใช้ยาเพรดนิโซนร่วมกับยาต้านเชื้อแบคทีเรีย/ยาปฏิชีวนะบางตัวเช่น Ciprofloxacin, Norfloxacin สามารถทำให้เกิดอาการเส้นเอ็นอักเสบและปริแตกได้ มักพบในผู้ป่วยที่มีอายุมากกว่า 60 ปีขึ้นไป หรือในผู้ป่วยที่ได้รับการเปลี่ยนถ่ายอวัยวะเช่น เปลี่ยนไต หัวใจ ปอด ดังนั้นจึงควรหลีกเลี่ยงการใช้ยาทั้ง 2 กลุ่มร่วมกัน 
- การใช้ยาเพรดนิโซนร่วมกับยา Phenobarbital, Phenytoin และ Rifampin อาจเร่งให้ตับทำลายยาเพรดนิโซนเพิ่มขึ้น หากจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาเพรดนิโซนอย่างไร? ///// 
ควรเก็บยาเพรดนิโซนภายใต้อุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เพรดนิโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาเพรดนิโซนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Prednisone [2015,April25]
	2 http://www.mims.com/USA/drug/info/prednisone/?type=full [2015,April25]
	3 http://www.mims.com/Thailand/drug/search/?q=prednisone [2015,April25]
	4 https://www.mims.com/USA/drug/info/Prednisone%20Tablet/?type=full [2015,April25]
	5 http://www.drugs.com/search.php?q=Deltasone&amp;referer=pillid [2015,April25]
	6 http://www.drugs.com/pro/prednisone.html [2015,April25] 
	7 http://www.mims.com/Indonesia/drug/search/?q=prednisone [2015,April25]
	8 http://www.mims.com/USA/drug/info/prednisone/?type=full [2015,April25]
