แคลซิไดออล (Calcidiol)
 ///// บทนำ ///// 
สาร/ยาแคลซิไดออล(Calcidiol) หรือ แคลซิเฟไดออล(Calcifediol) หรือ Calcifediol monohydrate หรือ 25-hydroxycholecalciferol หรือ 25-hydroxy vitamin D ย่อว่า 25(OH)D  จัดเป็นพรีฮอร์โมน(Prehormone, สารเคมีที่สร้างเพียงเล็กน้อยจากเนื้อเยื่อต่างๆ เป็นสารไม่มีฤทธิ์ด้วยตัวมันเอง แต่จะถูกเปลี่ยนโดยเนื้อเยื่อบางชนิด เช่น ผิวหนัง หรือเยื่อเมือก ไปเป็นฮอร์โมนที่ออกฤทธิ์)ของวิตามินดี    ในธรรมชาติ การสังเคราะห์สารแคลซิไดออลจะเกิดที่ตับของมนุษย์ โดยกระบวนการทางชีวะเคมีที่เรียกว่าไฮดรอกซิเลชั่นของวิตามินดี3/วิตามินDชนิดที่ออกฤทธิ์ (Hydroxylation of vitamin D3)  จากนั้น สารแคลซิไดออลที่เกิดขึ้นจะถูกลำเลียงไปที่ไต เพื่อเปลี่ยนไปเป็นสาร “Calcitriol” ซึ่งเป็นรูปแบบหนึ่งของวิตามินดีที่สามารถออกฤทธิ์รักษาสมดุลของแคลเซียมในร่างกายของคนเรา 
ทางคลินิก ใช้สาร/ยาแคลซิไดออลมาเป็นยารักษาโรคกระดูกบางชนิด  เช่น  โรคกระดูกอ่อนในเด็ก(Rickets)  โรคกระดูกน่วม(Osteomalacia),  และบำบัดผู้ที่มีภาวะขาดวิตามินดี 
ทางการแพทย์ใช้ปริมาณสารแคลซิไดออลในกระแสเลือด เป็นตัวบ่งบอกระดับความสมบูรณ์ของวิตามินดีในร่างกาย   ปกติควรมีแคลซิไดออลในเลือด 30–74 นาโนกรัม/มิลลิลิตร  ทั้งนี้ มีหลายสาเหตุที่ทำให้ระดับแคลซิไดออลในร่างกายต่ำกว่าปกติ เช่น ป่วยด้วยโรคกระดูกพรุน  เป็นโรคไตเรื้อรัง  มีการดูดซึมสารอาหารของกระเพาะอาหารและลำไส้ผิดปกติ   อยู่ในภาวะควบคุมการรับประทานอาหารเพื่อลดน้ำหนัก  หรือแม้แต่การติดเชื้อต่างๆของร่างกายจากเชื้อโรคบางกลุ่มก็ทำให้มีภาวะขาดแคลซิไดออลได้เช่นกัน 
หน้าที่หลักของสาร/ยาแคลซิไดออลอาจสรุปได้ดังนี้ 
- เร่งให้ร่างกายมีการดูดซึมแคลเซียม(เกลือแร่แคลเซียม)จากระบบทางเดินอาหาร 
- รักษาสมดุลการขับออกของแคลเซียมไปกับปัสสาวะ โดยมีความสัมพันธ์กับ	  แคลเซียมที่ดูดซึมจากระบบทางเดินอาหาร  กลไกดังกล่าวจะทำให้ระดับแคลเซียม	  ของร่างกายไม่สูงหรือต่ำจนเกินไป 
ยังมีกลุ่มผู้ป่วยบางรายที่ไม่เหมาะจะได้รับยาแคลซิไดออล อาทิ ผู้ที่มีระดับแคลเซียมในร่างกายสูงผิดปกติ หรือผู้ที่แพ้ยาแคลซิไดออล หรือมีอาการแพ้ส่วนประกอบในสูตรตำรับของยาแคลซิไดออล เป็นต้น 
รูปแบบเภสัชภัณฑ์ของยาแคลซิไดออลเป็นยารับประทาน ทั้งชนิดแคปซูล และชนิดน้ำ  การจะเลือกใช้ผลิตภัณฑ์/ยาแคลซิไดออลแบบใดนั้น  ผู้บริโภคควรต้องผ่านการตรวจร่างกายจากแพทย์ก่อนเสมอ  ด้วยยาแคลซิไดออลจัดเป็นยาอันตราย และสามารถก่อให้เกิดอาการพิษ(ผลข้างเคียงรุนแรง)ต่อร่างกายได้เช่นกัน เช่น  อาการปวดกระดูก  มีอาการท้องผูกโดยเฉพาะในเด็กและเด็กวัยรุ่น  หรืออาจมีภาวะท้องเสีย  ง่วงนอน  ปากแห้ง  กระหายน้ำ  ปวดศีรษะอย่างต่อเนื่อง  ปัสสาวะบ่อยโดยเฉพาะในช่วงเวลากลางคืน  ปัสสาวะเป็นปริมาณมาก  หัวใจเต้นผิดปกติ  คันตามผิวหนัง  เบื่ออาหาร   ปวดกล้ามเนื้อ  คลื่นไส้อาเจียน  เหนื่อยง่าย และอ่อนเพลีย  จะเห็นได้ว่าพิษของวิตามินดี/แคลซิไดออล สามารถสร้างความทรมานและรบกวนการดำเนินชีวิตประจำวันได้อย่างมากมาย  กรณีที่พบอาการเหล่านี้ ควรต้องรีบนำผู้ป่วยส่งโรงพยาบาล/พบแพทย์โดยไม่ต้องรอถึงวันแพทย์นัด   หากผู้บริโภค/ผู้ป่วยต้องการทราบข้อมูลของยาแคลซิไดออลเพิ่มเติม สามารถสอบถามได้จากแพทย์ผู้ที่ทำการตรวจรักษา หรือสอบถามจากเภสัชกรได้ทั่วไป 
 
 ///// แคลซิไดออลมีสรรพคุณ(คุณสมบัติ)อย่างไร? ///// 
ยาแคลซิไดออลมีสรรพคุณ/ข้อบ่งใช้ เช่น 
- รักษาอาการผู้ที่มีร่างกายขาดวิตามินดี 
- รักษาผู้ป่วย โรคกระดูกอ่อนในเด็ก  โรคกระดูกน่วม 
- รักษาอาการผู้ที่มีภาวะแคลเซียมในร่างกายต่ำด้วยเหตุไตวายเรื้อรัง
(Renal osteodystrophy) 
- ใช้ร่วมกับยากลุ่มแคลเซียมเพื่อป้องกันภาวะ/โรคกระดูกพรุนจากการได้รับยา Corticosteroid ต่อเนื่อง 
 ///// แคลซิไดออลมีกลไกการออกฤทธิ์อย่างไร? ///// 
ร่างกายของมนุษย์ในส่วนของผิวหนังเมื่อได้รับแสงแดดอย่างเหมาะสมจะมีการสังเคราะห์วิตามินดี 3 (Vitamin D3)ซึ่งจัดเป็นสเตียรอยด์ฮอร์โมน(Steroid hormone)ชนิดหนึ่ง ตับจะทำหน้าที่เปลี่ยนวิตามินดี 3 ไปเป็นสารแคลซิไดออล หรือเมื่อเราบริโภคยาแคลซิไดออล  ซึ่งแคลซิไดออลจะเป็นรูปของสาร/ยาที่เป็นพรีฮอร์โมน(Prehormone) ที่ยังไม่สามารถออกฤทธิ์ได้   สาร/ยาแคลซิไดออลจากตับจะถูกลำเลียงไปที่ไต และถูกเปลี่ยนไปเป็นสาร Calcitriol ที่สามารถออกฤทธิ์เพิ่มระดับแคลเซียมในกระแสเลือดโดย 
1. ส่งเสริมการดูดซึมธาตุฟอสฟอรัส(Phosphorus) และแคลเซียมจากระบบทางเดินอาหาร  แร่ธาตุ/เกลือแร่ทั้งสอง เป็นส่วนประกอบสำคัญที่ทำให้เกิดมีการสะสมแคลเซียมในกระดูก 
2. Calcitriol ยังเพิ่มการดูดกลับของแคลเซียมที่อวัยวะไตเพื่อรักษาสมดุล	  แคลเซียมในเลือด 
จากกลไกดังกล่าว ทำให้ Prehormone อย่างยาแคลซิไดออล สามารถรักษาโรคกระดูกได้ตามสรรพคุณ 
 
 ///// แคลซิไดออลมีรูปแบบการจัดจำหน่ายอย่างไร? ///// 
ยาแคลซิไดออลมีรูปแบบการจัดจำหน่าย เช่น 
- ยาแคปซูลชนิดรับประทานแบบออกฤทธิ์นาน ที่ประกอบด้วย Calcidiol 
  ขนาด 30 ไมโครกรัม/แคปซูล 
- ยาน้ำชนิดรับประทาน ที่ประกอบด้วย Calcifediol monohydrate ขนาด 
  15 มิลลิกรัม/100 มิลลิลิตร 
 
 ///// แคลซิไดออลมีขนาดรับประทานอย่างไร? ///// 
ยาแคลซิไดออลต้องถูกสั่งจ่ายโดยแพทย์  ขนาดรับประทานและระยะเวลาของการใช้ยานี้/ยาชนิดนี้ต้องเป็นไปตามดุลยพินิจของแพทย์เท่านั้น  การใช้ยานี้ในผู้ใหญ่และในเด็ก มีขนาดที่แตกต่างกันตามอาการและความรุนแรงของโรค  ห้ามมิให้ผู้บริโภค/ผู้ป่วยไปซื้อหายาชนิดนี้มารับประทานเอง  ทั้งนี้เพื่อป้องกันการได้รับพิษจากการใช้ยาแคลซิไดออลเกินขนาด  อนึ่ง ยาในกลุ่มวิตามินดี(รวมยาแคลซิไดออล)เป็นยาที่ละลายในไขมันซึ่งทำให้เกิดการสะสมยานี้ในเนื้อเยื่อไขมันของร่างกายได้เป็นเวลายาวนาน หลังการรับประทานยาแคลซิไดออล  ทั้งนี้ ทั่วไปต้องใช้เวลานานถึงประมาณ 288 ชั่วโมงเพื่อกำจัดยาประเภทนี้ออกจากร่างกายได้เพียง 50% เท่านั้น 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแคลซิไดออล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาแคลซิไดออลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแคลซิไดออล สามารถรับประทานทันทีเมื่อนึกขึ้นได้ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาที่ขนาดปกติ 
 
 ///// แคลซิไดออลมีผลไม่พึงประสงค์อย่างไร? ///// 
ยาแคลซิไดออลยังไม่ใช่ตัวยาออกฤทธิ์  แต่จะต้องถูกเปลี่ยนในร่างกายไปเป็นสารแคลซิไทรออล(Calcitriol)ซึ่งเป็นสารออกฤทธิ์เสียก่อน  ดังนั้นผู้ป่วยจึงจะไม่ได้รับ ผลไม่พึงประสงค์ (ผลข้างเคียง/อาการข้างเคียง)จากยาแคลซิไดออล แต่จะเป็นผลไม่พึงประสงค์จากสารแคลซิไทรออล ดังนี้ เช่น 
- ผลต่อระบบการเผาผลาญพลังงานของร่างกาย: เช่น มีระดับแคลเซียมในเลือดสูง  ทำให้เบื่ออาหาร  ร่างกายมีการสูญเสียน้ำมากขึ้น  ระดับ/ฟอสเฟต/ฟอสฟอรัสในเลือดสูงเพิ่มขึ้น 
- ผลต่อระบบทางเดินปัสสาวะ: เช่น มีแคลเซียมปนมากับปัสสาวะ  ติดเชื้อในระบบทางเดินปัสสาวะได้ง่าย  ปัสสาวะมาก   มีโปรตีนในปัสสาวะ 
- ผลต่อระบบประสาท: เช่น ปวดศีรษะ  ง่วงนอน  อาจมีอาการชัก 
- ผลต่อระบบทางเดินอาหาร: เช่น ปวดท้อง  คลื่นไส้อาเจียน  ท้องผูก  ปากแห้ง  
ตับอ่อนอักเสบ 
- ผลต่อผิวหนัง: เช่น อาจมีอาการผื่นคัน  ลมพิษ 
- ผลต่อระบบหัวใจและหลอดเลือด: เช่น หัวใจเต้นผิดจังหวะ  หัวใจหยุดเต้น  ความดันโลหิตสูง 
- ผลต่อตับ: เช่น  เอนไซม์การทำงานของตับในเลือดสูงขึ้น 
- ผลต่อไต: เช่น ค่าครีเอตินิน(Creatinine)ในเลือดสูงขึ้น/ไตทำงานผิดปกติ 
- ผลต่อสภาพจิตใจ: เช่น ความรู้สึกทางเพศถดถอย 
- ผลต่อตา:  เช่น ม่านตาอักเสบ   ตาแพ้แสง/ตาแพ้แสงสว่าง 
- ผลต่อระบบทางเดินหายใจ: เช่น น้ำมูกไหล 
 
 ///// มีข้อควรระวังการใช้แคลซิไดออลอย่างไร? ///// 
มีข้อควรระวังการใช้ยาแคลซิไดออล เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามรับประทานยาอื่นใดร่วมกับยาแคลซิไดออลโดยไม่มีคำสั่งจากแพทย์ทั้งนี้เพื่อป้องกันภาวะยาตีกัน(ปฏิกิริยาระหว่างยา) 
- การใช้ยานี้กับสตรีมีครรภ์/ตั้งครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- รับประทานยานี้ต่อเนื่องตามคำสั่งแพทย์  ห้ามหยุดการใช้ยานี้ด้วยตนเอง 
- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันที แล้วรีบนำผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาแคลซิไดออลด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// แคลซิไดออลมีปฏิกิริยาระหว่างยากับยาตัวอื่นอย่างไร? ///// 
แคลซิไดออลมีปฏิกิริยาระหว่างยากับยาตัวอื่น เช่น 
- ห้ามใช้ยาแคลซิไดออลร่วมกับ ยาAcetyldigoxin  ด้วยจะทำให้มีภาวะหัวใจเต้นผิดจังหวะตามมา 
- หลีกเลี่ยงการใช้ยาแคลซิไดออลร่วมกับยากลุ่มแคลเซียม/ยากลุ่มมีแคลเซียมเป็นส่วนประกอบหลัก เช่น Calcium acetate,  Calcium carbonate, Calcium chloride, Calcium citrate  เพราะจะทำให้ร่างกายได้รับผลข้างเคียงจากยาต่างๆที่ใช้ร่วมกันที่สูงขึ้นตามมา 
- ห้ามใช้ยาแคลซิไดออลร่วมกับ ยาCholestyramine  เพราะจะทำให้การดูดซึม ยาแคลซิไดออลจากระบบทางเดินอาหารลดลง 
- การใช้ยาแคลซิไดออลร่วมกับ ยากลุ่มThiazides   จะกระตุ้นให้เกิดภาวะแคลเซียมในเลือดสูง  หากจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาแคลซิไดออลอย่างไร? ///// 
ควรเก็บยาแคลซิไดออลภายใต้คำแนะนำของเอกสารกำกับยา ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// แคลซิไดออลมีชื่ออื่นอีกไหม? ผลิตจากบริษัทอะไรบ้าง? ///// 
ยาแคลซิไดออล มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Calcifediol hydrate, Calcifediol anhydrous; Calcifediolum,  Delakmin, Hidroferol 
 ///// บรรณานุกรม ///// 
https://www.drugbank.ca/drugs/DB00146  [2017,Dec10] 
https://en.wikipedia.org/wiki/Calcifediol  [2017,Dec10] 
https://en.wikipedia.org/wiki/Calcitriol#Function [2017,Dec10] 
http://www.druglib.com/activeingredient/calcidiol/ [2017,Dec10] 
http://www.medisite.fr/dictionnaire-des-medicaments-dedrogyl-15-mg-100-ml-solution-buvable-en-gouttes.600904.8028.html  [2017,Dec10] 
https://www.everydayhealth.com/drugs/vitamin-d3 [2017,Dec10] 
https://www.drugs.com/sfx/calcitriol-side-effects.html  [2017,Dec10]
