บลีโอมัยซิน (Bleomycin)
 ///// บทนำ ///// 
ยาบลีโอมัยซิน(Bleomycin หรือ Bleomycin hydrochloride หรือ Bleomycin HCl) เป็นยาอีกหนึ่งตัวของกลุ่มไกลโคเปปไทด์ (Glycopeptide antibiotic) ที่สกัดแยกได้จากแบคทีเรียที่ชื่อว่า Streptomyces verticillus และยังจัดอยู่ในกลุ่มของยาเคมีบำบัด     ทางคลินิกนำมาใช้รักษาโรคมะเร็งชนิดต่างๆ เช่น มะเร็งต่อมน้ำเหลือง ฮอดจ์กิน (Hodgkin’s lymphoma), มะเร็งต่อมน้ำเหลืองนอน-ฮอดจ์กิน (Non-Hodgkin’s lymphoma)   มะเร็งอัณฑะ (Testicular cancer), มะเร็งรังไข่ (Ovarian cancer) , มะเร็งปากมดลูก (Cervical cancer) และมะเร็งชนิดอื่นๆ  ถูกค้นพบในปี ค.ศ.1966 (พ.ศ.2509)โดยนักวิทยาศาสตร์ชาวญี่ปุ่นที่ชื่อว่า Hamao Umezawa 
รูปแบบเภสัชภัณฑ์ของยาบลีโอมัยซินเป็นยาฉีด เมื่อเข้าสู่ร่างกาย ยาบลีโอมัยซินจะออกฤทธิ์โดยสร้างความเสียหายต่อสารพันธุกรรมหรือ DNA ของเซลล์มะเร็ง ส่งผลให้เซลล์มะเร็งหยุดการขยายตัวและการแพร่กระจาย  ร่างกายต้องใช้เวลาเฉลี่ยประมาณ 2 ชั่วโมงเพื่อกำจัดยานี้ทิ้งไปกับปัสสาวะ 
มีคำเตือนหรือข้อควรระวังที่แพทย์จะให้ความสำคัญมากเมื่อต้องใช้ยาบลีโอมัยซิน  คือ การเกิดพังผืดในปอด (Pulmonary fibrosis) ของผู้ป่วย  ความเสี่ยงดังกล่าวจะยิ่งพบได้มากเมื่อใช้ยาบลีโอมัยซินกับผู้ป่วยโรคไต  สำหรับผู้ป่วยด้วยมะเร็งต่อมน้ำเหลือง(Lymphoma) ยาชนิดนี้จะกระตุ้นให้เกิดปฏิกิริยาต่างๆในร่างกายได้หลายชั่วโมงซึ่งเป็นเหตุให้มีอาการวิงเวียน  รู้สึกสับสน  มีไข้   หนาวสั่น  หายใจมีเสียงวี๊ด  เป็นต้น 
สิ่งที่ผู้ป่วยต้องปฏิบัติตามคำแนะนำของแพทย์ขณะที่ได้รับยาบลีโอมัยซินมีอยู่หลายประการ เช่น 
- นอกจากโรคมะเร็งแล้ว  ผู้ป่วยจะต้องแจ้งแพทย์ถึงโรคประจำตัวอื่นที่เป็นอยู่อย่าง	 ละเอียดโดยเฉพาะอย่างยิ่ง โรคหัวใจ  และโรคไต 
- รายงานหรือเข้ามาพบแพทย์/มาโรงพยาบาลโดยเร็ว หากพบอาการข้างเคียง(ผลข้างเคียง)ที่สร้างความไม่สุขสบายของร่างกายผู้ป่วย เช่น เกิดแผลในช่องปาก  ไอ  หายใจขัด/หายใจลำบาก  เจ็บหน้าอก  แน่นหน้าอก 
- มาโรงพยาบาลเพื่อ  การตรวจเลือด และการตรวจสภาพของปอดตามที่แพทย์นัดหมายทุกครั้ง 
- ผู้ป่วยที่อายุ 70 ปีขึ้นไปอาจได้รับผลข้างเคียงจากยานี้มากกว่าผู้ป่วยที่มีอายุ น้อยกว่า  กรณีพบเห็นอาการข้างเคียงที่เป็นอุปสรรคต่อการทำงานในชีวิตประจำวัน เช่น เกิดผื่นคัน  ปวดท้อง  อาเจียน  สีผิวหนังเปลี่ยนไป  มีไข้  หนาวสั่น  ควรรีบมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ขณะได้รับยาชนิดนี้/ยานี้ต้องป้องกันการตั้งครรภ์เสมอ  ด้วยตัวยาบลีโอมัยซินสามารถก่อให้เกิดอันตรายกับทารกในครรภ์ได้ 
คณะกรรมการอาหารและยาของไทยได้บรรจุยาบลีโอมัยซินลงในบัญชียาหลักแห่งชาติ  โดยอยู่ในกลุ่มยาอันตราย   โดยเราจะพบเห็นการใช้ยาชนิดนี้ในสถานพยาบาลเท่านั้น และต้องอยู่ภายใต้คำสั่งของแพทย์แต่ผู้เดียว 
 
 ///// บลีโอมัยซินมีสรรพคุณ(คุณสมบัติ)อย่างไร? ///// 
ทางคลินิก ยาบลีโอมัยซินมีสรรพคุณ/ข้อบ่งใช้คือ ใช้ในการรักษาโรคมะเร็งหลายชนิด เช่น มะเร็งต่อมน้ำเหลืองฮอดจ์กิน (Hodgkin’s lymphoma), มะเร็งต่อมน้ำเหลืองนอน-ฮอดจ์กิน (Non-Hodgkin’s lymphoma), มะเร็งอัณฑะ (Testicular cancer), มะเร็งรังไข่ (Ovarian cancer), มะเร็งปากมดลูก (Cervical cancer), มะเร็งผิวหนัง (Skin cancer), มะเร็งระบบศีรษะและลำคอ (Head and Neck cancer), มะเร็งปอด (Lung cancer)  และ มะเร็งต่อมไทรอยด์ (Thyroid cancer) 
 
 ///// บลีโอมัยซินมีกลไกการออกฤทธิ์อย่างไร? ///// 
ยาบลีโอมัยซิน มีกลไกการออกฤทธิ์โดย ตัวยาจะยับยั้งการสังเคราะห์สารพันธุกรรมของเซลล์มะเร็ง อย่างเช่น DNA  ส่งผลให้เซลล์มะเร็งหมดสภาพการสร้างโปรตีน ไม่สามารถขยายขนาด จึงตายลงในที่สุด 
 
 ///// บลีโอมัยซินมีรูปแบบการจัดจำหน่ายอย่างไร? ///// 
ยาบลีโอมัยซินมีรูปแบบการจัดจำหน่าย เช่น 
- ยาฉีด ที่ประกอบด้วย Bleomycin HCl ขนาด 15 มิลลิกรัม/ขวด 
- ยาฉีด ที่ประกอบด้วย Bleomycin HCl ขนาด 15, 30 และ 15,000 อินเตอร์เนชั่นแนล ยูนิต 
 
 ///// บลีโอมัยซินมีขนาดบริหารยาอย่างไร? ///// 
เนื่องจากยาบลีโอมัยซินใช้รักษาโรคมะเร็งได้หลากหลายชนิด ซึ่งมีขนาดการใช้ยาที่แตกต่างกันไปในแต่ละโรค   ในบทความนี้ ขอยกตัวอย่างขนาดบริหารยา/ใช้ยาบลีโอมัยซิน เฉพาะสำหรับมะเร็งผิวหนังชนิด Squamous cell carcinoma และมะเร็งอัณฑะ (Testicular cancer) เช่น 
- ผู้ใหญ่และเด็ก: ฉีดยาเข้าหลอดเลือดดำ หรือเข้ากล้ามเนื้อ หรือเข้าใต้ผิวหนังขึ้นกับดุลพินิจของแพทย์ ขนาด 0.25–0.50 อินเตอร์เนชั่นแนล ยูนิต(International unit)/น้ำหนักตัว 1 กิโลกรัม สัปดาห์ละ1ครั้ง หรือ 2 ครั้งต่อสัปดาห์ โดยเป็นไปตามคำสั่งแพทย์ 
อนึ่ง: 
- ผู้ป่วยโรคไต ต้องปรับลดขนาดการใช้ยานี้ตามค่า Creatinine clearance 
- ผู้ป่วยต้องมารับการฉีดยานี้ตามนัดหมายของแพทย์ทุกครั้ง 
- ระยะเวลาการใช้ยานี้อยู่ที่การตอบสนองของเซลล์มะเร็ง  แพทย์จะเป็นผู้ระบุระยะเวลาการใช้ยาได้อย่างเหมาะสมที่สุด 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาบลีโอมัยซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาบลีโอมัยซินอาจ
ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
การใช้ยาบลีโอมัยซินต้องเป็นไปตามที่แพทย์นัดหมาย ทั้งนี้มาจากเหตุผลด้านระยะเวลาของการออกฤทธิ์ และการกำจัดทำลายยานี้ออกจากร่างกาย  กรณีที่ผู้ป่วยลืม/ไม่สามารถมารับการฉีดยานี้ตามนัดหมาย ควรรีบติดต่อแพทย์/พยาบาล/บุคคลากรที่เกี่ยวข้อง และทำการนัดหมายใหม่โดยเร็ว 
 
 ///// บลีโอมัยซินมีผลไม่พึงประสงค์อย่างไร? ///// 
ยาบลีโอมัยซินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินหายใจ: เช่น หายใจขัด  เจ็บหน้าอกทันทีหลังจากได้รับยานี้  
เกิดพังผืดในปอด 
- ผลต่อผิวหนัง: เช่น ผลข้างเคียงที่ผิวหนังมักเกิดจากการได้รับยานี้เป็นปริมาณสะสม 150–200 อินเตอร์เนชั่นแนล ยูนิต โดยมีอาการ เกิดผื่นแดงบนผิวหนัง  ผมร่วง  
เกิดผิวหนังมีลักษณะคล้ายหนังคางคก  เล็บผิดปกติ  และผิวหนังอักเสบ 
- ผลต่อระบบทางเดินอาหาร: เช่น อาเจียน   กระเพาะอาหารอักเสบ  เกิดแผลในช่องปาก 
- ผลต่อระบบหัวใจและหลอดเลือด: เช่น เกิดภาวะหัวใจล้มเหลว  อาจมีภาวะ   ความดันโลหิตต่ำ 
- ผลต่อระบบประสาท: เช่น เป็นไข้   หนาวสั่น 
 
 ///// มีข้อควรระวังการใช้บลีโอมัยซินอย่างไร? ///// 
มีข้อควรระวังการใช้ยาบลีโอมัยซิน เช่น 
- ห้ามใช้กับผู้แพ้ยานี้ 
- ห้ามใช้กับผู้ที่มีภาวะติดเชื้อในปอด(ปอดอักเสบ) หรือผู้ที่มีสภาพปอดผิดปกติ 
- ห้ามใช้ยานี้กับสตรีในภาวะให้นมบุตร และสตรีมีครรภ์ 
- *การได้รับยานี้เกินขนาดจะมีอาการ  ความดันโลหิตต่ำ  เกิดไข้  ชีพจรเต้นเร็ว  กรณีนี้	  แพทย์จะรักษาตามอาการ(การรักษาประคับประคองตามอาการ)  และอาจใช้ยา Corticosteroid และยาปฏิชีวนะร่วมด้วยโดยพิจารณาตามอาการผู้ป่วยเป็นกรณีๆไป 
- มาโรงพยาบาลเพื่อรับ การตรวจร่างกาย และรับการให้ยานี้ตามที่แพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาบลีโอมัยซินด้วย) ยาแผนโบราณ    อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// บลีโอมัยซินมีปฏิกิริยาระหว่างยากับยาตัวอื่นอย่างไร? ///// 
ยาบลีโอมัยซินมีปฏิกิริยาระหว่างยากับยาตัวอื่น เช่น 
- ห้ามใช้ยาบลีโอมัยซินร่วมกับ ยา Molgramostim ด้วยจะทำให้เกิดพิษ(ผลข้างเคียงรุนแรง)ต่อปอดของผู้ป่วยตามมา 
- หลีกเลี่ยงการใช้ยาบลีโอมัยซินร่วมกับ ยา Phenytoin  เพราะจะทำให้การดูดซึมของยา Phenytoin จากระบบทางเดินอาหารลดลง 
- ห้ามผสมยาบลีโอมัยซินร่วมกับยาบางกลุ่ม  เพราะจะทำให้เกิดสภาพของยาที่
เข้ากันไม่ได้(เช่น ตกตะกอน)และมีผลกระทบต่อการออกฤทธิ์  ยากลุ่มดังกล่าว เช่น  ยาฉีดประเภทกรดอะมิโนจำเป็น,  Riboflavin, Dexamethasone, Furosemide, Carbenicillin,  Cefazolin, Benzylpenicillin sodium, Methotrexate, Mitomycin และ Hydrocortisone เป็นต้น 
- ห้ามใช้ยาบลีโอมัยซินร่วมกับ ยาAdalimumab  ด้วยจะทำให้เกิดภาวะมีไข้ หนาวสั่นเหมือนกับอาการติดเชื้อ  ท้องเสีย  เจ็บคอ  ปวดกล้ามเนื้อ  หายใจขัด  มีเลือดในเสมหะ/เสมหะเป็นเลือด เป็นต้น 
 
 ///// ควรเก็บรักษาบลีโอมัยซินอย่างไร? ///// 
ควรเก็บยาบลีโอมัยซินภายใต้อุณหภูมิ 2-8 องศาเซลเซียส(Celsius)  ห้ามเก็บยาในช่องแช่แข็งตู้เย็น ห้ามเก็บยาภายใต้อุณหภูมิห้อง  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// บลีโอมัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาบลีโอมัยซิน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Bleomycin[2018,March31] 
http://www.mims.com/thailand/drug/info/bleomycin/?type=brief&amp;mtype=generic[2018,March31] 
http://www.mims.com/thailand/drug/info/bleocin/?type=brief[2018,March31] 
https://www.drugs.com/cdi/bleomycin.html [2018,March31] 
https://www.drugs.com/pro/bleomycin.html [2018,March31] 
http://drug.fda.moph.go.th:81/nlem.in.th/search?keyword=bleomycin [2018,March31] 
http://www.just.edu.jo/DIC/AZLibrary/Bleomycin.pdf [2018,March31]
