โคลพิโดเกรล (Clopidogrel) หรือ พลาวิกซ์ (Plavix)
 ///// บทนำ ///// 
ยาโคลพิโดเกรล (Clopidogrel) หรือยาชื่อการค้าที่รู้จักแพร่หลาย คือ 'ยาพลาวิกซ์ (Plavix)' เป็นยาชนิดรับประทาน ใช้ป้องกันการอุดตันของหลอดเลือดที่เกิดจากการรวมตัวของเกล็ดเลือดหรือจากลิ่มเลือด ทำให้ขัดขวางและลดการไหลเวียนของเลือดที่ไปเลี้ยงอวัยวะต่างๆของร่างกายโดยเฉพาะสมองและหัวใจ 
วงการแพทย์นำยานี้มาใช้ควบคู่ไปกับ Aspirin ซึ่งเป็นยาดั้งเดิมที่ใช้ป้องกันการอุดตันในหลอดเลือด พบว่าโคลพิโดเกรลมีประสิทธิภาพดีกว่า รวมถึงฤทธิ์ที่ก่อให้เกิดการระคายเคืองในกระเพาะอาหารก็น้อยกว่า 
จากการศึกษาด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) ของยานี้พบว่า โคลพิโดเกรลดูดซึมได้จากทางเดินอาหารมากกว่า 50% เมื่อยาเข้าสู่กระแสเลือดสามารถรวมกับพลาสมาโปรตีนได้ประมาณ 94 - 98% ตับจะคอยเปลี่ยนโครง สร้างทางเคมีของยา ซึ่งร่างกายต้องใช้เวลา 7 - 8 ชั่วโมง เพื่อกำจัดยาออกจากร่างกาย 50% โดยผ่านไปกับปัสสาวะและอุจจาระ 
คณะกรรมการอาหารและยาของไทยได้บรรจุโคลพิโดเกรลลงในบัญชียาหลักแห่งชาติ โดยระบุเงื่อนไขการใช้ยาดังนี้ 
- ใช้แทน Aspirin ในกรณีที่ผลการรักษาของ Aspirin ในด้านโรคหลอดเลือดหัวใจใช้ไม่ได้ ผล 
- ใช้ร่วมกับ Aspirin ในผู้ป่วยที่ใส่ขดลวดขยายหลอดเลือด (Stent) เป็นเวลาไม่เกิน 1 ปี 
- ใช้กับผู้ป่วยโรคหลอดเลือดหัวใจที่ได้รับ Aspirin แล้วยังเกิดอาการตีบตันของหลอด	เลือดกลับมาใหม่ (Acute coronary syndrome or recurrent thrombotic events) 
- กรณีที่ผู้ป่วยได้รับการวินิจฉัยชัดเจนว่าเป็นภาวะหัวใจขาดเลือดเฉียบพลันชนิด Non-ST elevation ให้ใช้ Clopidogrel ร่วมกับ Aspirin ไม่เกิน 1 ปี 
ทั้งนี้ต้องระวังเรื่องการใช้โคลพิโดเกรลร่วมกับ Aspirin ด้วยอาจเพิ่มความเสี่ยงในการเกิดอาการเลือดออกมากกว่าใช้ยาเพียงตัวใดตัวหนึ่ง โรคหลอดเลือดหัวใจอุดตันจัดเป็นโรคที่มีอัน ตรายสูง จำเป็นต้องได้รับการรักษาอย่างถูกต้องและทันเวลา หลังเข้ารับการรักษาผู้ป่วยควรปฏิบัติตัวและรับประทานยาตามคำสั่งแพทย์อย่างเคร่งครัด 
 ///// โคลพิโดเกรลมีสรรพคุณ (คุณสมบัติ) อย่างไร? ///// 
โคลพิโดเกรลมีสรรพคุณดังนี้ 
- ป้องกันลิ่มเลือดอุดตันในหลอดเลือด (Prophylaxis of thromboembolic disorders) 
- รักษาภาวะหัวใจขาดเลือดเฉียบพลัน (Acute coronary syndrome) 
- รักษาอาการหัวใจเต้นผิดจังหวะ (Atrial fibrillation) 
 ///// โคลพิโดเกรลมีกลไกการออกฤทธิ์อย่างไร? ///// 
โคลพิโดเกรลมีกลไกการออกฤทธิ์ โดยตัวยาจะเข้าไปยับยั้งการรวมตัวของ Adenosine diphosphate (ADP, สารประกอบสำคัญในกระบวนการใช้พลังงานของร่างกาย) กับเกล็ดเลือด(Platelets) รวมถึงชะลอกลไกการรวมตัวของ Fibrinogen (สารชนิดหนึ่งที่ช่วยการแข็งตัวของเลือด) และลดการรวมกลุ่มของเกล็ดเลือด จึงมีฤทธิ์ในการรักษาตามสรรพคุณ 
 ///// โคลพิโดเกรลมีรูปแบบการจัดจำหน่ายอย่างไร? ///// 
โคลพิโดเกรลมีรูปแบบการจัดจำหน่ายเป็นยาเม็ดชนิดรับประทานขนาด 75 และ 300 มิลลิกรัม/เม็ด 
 ///// โคลพิโดเกรลมีขนาดรับประทานอย่างไร? ///// 
ยาโคลพิโดเกรลมีขนาดรับประทานดังนี้ 
ก. สำหรับรักษาภาวะหัวใจขาดเลือดแบบเฉียบพลันประเภท Non-ST elevation acute coronary syndrome: 
- ผู้ใหญ่: ครั้งแรกรับประทาน 300 มิลลิกรัม จากนั้นรับประทาน 75 มิลลิกรัมวันละครั้งร่วม กับ Aspirin 75 - 325 มิลลิกรัมวันละครั้ง ขนาด Aspirin ที่แนะนำไม่ควรเกิน 100 มิลลิกรัม/วัน 
ข. สำหรับรักษาภาวะ/โรคกล้ามเนื้อหัวใจตายแบบเฉียบพลันประเภท ST segment elevation acute myocardial infarction: 
- ผู้ใหญ่: รับประทาน 75 มิลลิกรัม/วัน โดยรับประทานร่วมกับ Aspirin ไม่จำเป็นต้องเริ่มรับประทานยาที่ขนาด 300 มิลลิกรัมก่อนก็ได้ 
ค. สำหรับรักษาอาการหัวใจเต้นผิดจังหวะ (Atrial fibrillation): 
- ผู้ใหญ่: รับประทาน 75 มิลลิกรัม/วันร่วมกับ Aspirin 75 - 100 มิลลิกรัม/วัน 
*****หมายเหตุ: 
- สามารถรับประทานโคลพิโดเกรลก่อนหรือพร้อมอาหารก็ได้ ขนาดของการรับประทานยาต้องเป็นไปตามคำสั่งแพทย์ ห้ามปรับขนาดรับประทานหรือหยุดการใช้ยาด้วยตนเอง 
- เด็ก: ปัจจุบันยังไม่มีข้อมูลถึงขนาดยานี้ที่ใช้ในเด็ก ดังนั้นการใช้ยานี้ในเด็กจึงขึ้นกับดุลพิ นิจของแพทย์ 
- สำหรับการรักษาหรือป้องกันลิ่มเลือดอุดตันในหลอดเลือด สาเหตุนอกเหนือจากดังได้กล่าวแล้ว ขนาดของยานี้จะขึ้นกับดุลพินิจของแพทย์ โดยประเมินจากความรุนแรงของโรค สา เหตุของโรค อายุผู้ป่วย โรคประจำตัวอื่นของผู้ป่วย และยาต่างๆที่ผู้ป่วยใช้อยู่ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโคลพิโดเกรล ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาโคลพิโดเกรล อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆหรือกับอา หารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโคลพิโดเกรลสามารถรับประทานเมื่อนึกขึ้นได้ ถ้าเวลาใกล้เคียงกับ การรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// โคลพิโดเกรลมีผลไม่พึงประสงค์อย่างไร? ///// 
ยาโคลพิโดเกรล สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ปวดศีรษะ วิงเวียน ความรู้สึกสัมผัสเพี้ยน อาหารไม่ย่อย ปวดท้อง ท้องเสีย คลื่นไส้ กระ เพาะอาหารอักเสบ ท้องอืด ท้องผูก อาเจียน เกิดแผลในกระเพาะอาหารและลำไส้ (โรคแผลเปบติค) ระยะเวลาของการห้ามเลือดยาวนานขึ้น (เมื่อมีอาการเลือดออก) ผื่นคัน จำนวนเม็ดเลือดขาวลดลง ตับอักเสบ ลมพิษ มีไข้ พบภาวะเลือดออกตามผิวหนัง ในลูกตา และในโพรงจมูก เกิดภาวะจิตหลอน/ประสาทหลอน ตับอ่อนอักเสบ การรับรสชาติผิดปกติ Stevens-Johnson syndrome ข้ออักเสบ ปวดกล้ามเนื้อ 
 ///// มีข้อควรระวังการใช้โคลพิโดเกรลอย่างไร? ///// 
มีข้อควรระวังการใช้โคลพิโดเกรลดังนี้ 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่มีภาวะโรคตับระยะรุนแรง 
- ห้ามใช้ยานี้กับผู้ป่วยด้วยโรคแผลในกระเพาะอาหารที่อยู่ในระยะมีเลือดออก 
- ห้ามใช้ยานี้กับสตรีที่อยู่ในภาวะให้นมบุตร 
- การใช้ยานี้กับสตรีตั้งครรภ์ ผู้สูงอายุ ต้องอยู่ภายใต้การดูแลของแพทย์ผู้รักษาเท่านั้น (ทั้งนี้ไม่แนะนำการใช้ยากับสตรีตั้งครรภ์ นอกจากได้รับคำสั่งแพทย์เท่านั้น) 
- ระวังการใช้ยานี้กับผู้ที่มีภาวะสูญเสียเลือดซึ่งเกิดจากบาดแผลหรือจากการผ่าตัด 
- หากต้องเข้ารับการผ่าตัดและอยู่ในระหว่างการรับประทานยานี้ ควรต้องหยุดการใช้ยานี้ประมาณ 7 วันก่อนเข้ารับการผ่าตัด ทั้งนี้ต้องได้รับการยืนยันและเป็นไปตามคำสั่งจากแพทย์ผู้ รักษาเท่านั้น 
- ควรแนะนำผู้ป่วยว่าระหว่างใช้ยานี้อาจทำให้เกิดภาวะเลือดออกง่าย หรือการห้ามเลือดจากบาดแผลต้องใช้เวลามากกว่าเดิม 
- ห้ามแบ่งยานี้ให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ "ยา" ที่รวมถึงยาแผนปัจจุบัน ทุกชนิด (รวมยาโคลพิโดเกรลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โคลพิโดเกรลมีปฏิกิริยาระหว่างยากับยาตัวอื่นอย่างไร? ///// 
โคลพิโดเกรลมีปฏิกิริยาระหว่างยากับยาตัวอื่น ดังนี้ 
- การใช้ยาโคลพิโดเกรลร่วมกับยาต้านการแข็งตัวของเลือด เช่น Warfarin สามารถเพิ่มความเสี่ยงภาวะเลือดออกง่ายหรือตกเลือด หากเป็นไปได้ควรเลี่ยงการใช้ยาร่วมกันหรือหากจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมกับคนไข้เป็นกรณีๆไป 
- การใช้ยาโคลพิโดเกรลร่วมกับยาแก้ปวดกลุ่มเอ็นเสด (NSAIDs) รวมถึงยาในกลุ่ม COX-2 inhibitors (ยาแก้ปวดอีกกลุ่มหนึ่งเช่น ยา Celecoxib) สามารถเพิ่มความเสี่ยงให้มีเลือดออกในกระเพาะอาหารและลำไส้ หากต้องใช้ยาทั้ง 2 กลุ่มร่วมกันควรต้องเพิ่มความระมัดระวัง หรือแพทย์จะปรับขนาดรับประทานให้เหมาะสม 
- การใช้ยาโคลพิโดเกรลร่วมกับยากลุ่ม Selective serotonin reuptake inhibitors (SSRIs) สามารถเพิ่มความเสี่ยงให้เกิดภาวะเลือดออกง่าย หากต้องใช้ยาทั้ง 2 กลุ่มร่วมกันควรต้องใช้ด้วยความระมัดระวัง 
 ///// ควรเก็บรักษาโคลพิโดเกรลอย่างไร? ///// 
ควรเก็บยาโคลพิโดเกรลที่อุณหภูมิไม่เกิน 25 องศาเซลเซียส (Celsius) เก็บยาให้พ้น แสงแดดและความชื้น เก็บยาให้พ้นมือเด็กและสัตว์เลี้ยง ห้ามเก็บยาในช่องแช่แข็งของตู้เย็น และไม่ควรเก็บยาในห้องน้ำ 
 ///// โคลพิโดเกรลมีชื่ออื่นอีกไหม? ผลิตจากบริษัทอะไรบ้าง? ///// 
ยาโคลพิโดเกรลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Clopidogrel [2014,Nov29]

	2 http://www.medscape.com/viewarticle/764052[2014,Nov29]

	3 http://www.google.com/patents/US20070191609[2014,Nov29] 

	4 http://drug.fda.moph.go.th:81/nlem.in.th/medicine/essential/list/45#item-8427 [2014,Nov29]

	5  http://www.mims.com/usa/drug/info/clopidogrel/?type=full&amp;mtype=generic [2014,Nov29]

 	6 http://www.mims.com/thailand/drug/info/Plavix/?type=full#Indications [2014,Nov29]
