ลิวโพรไลด์ (Leuprolide)
 ///// บทนำ ///// 
ยาลิวโพรไลด์(Leuprolide หรือ Leuprolide acetate) หรืออีกชื่อหนึ่งคือ ลิวโพรเรลิน (Leuprorelin) เป็นสารประเภทฮอร์โมนที่นักวิทยาศาสตร์สังเคราะห์ขึ้นมาเพื่อใช้รักษาโรคมะเร็งต่อมลูกหมาก   มะเร็งเต้านม   โรคเยื่อบุโพรงมดลูกเจริญผิดที่  และเนื้องอกมดลูก    ยาลิวโพรไลด์ถูกขึ้นทะเบียนเป็นยารักษาโรคครั้งแรกเมื่อปี ค.ศ.1985 (พ.ศ.2528) โดยองค์การอนามัยโลกแนะนำให้เป็นยาจำเป็นขั้นพื้นฐานที่ควรมีอยู่ในสถานพยาบาล  ตัวยานี้มีรูปแบบเภสัชภัณฑ์เป็นยาฉีด  สามารถฉีดเข้ากล้ามเนื้อ หรือใต้ผิวหนังก็ได้  ด้วยยาลิวโพรไลด์มีโครงสร้างเลียนแบบฮอร์โมนร่างกาย(ฮอร์โมน GnRH)หรือที่เรียกว่า Gonadotropin-releasing hormone (GnRH) analogue ยานี้จึงออกฤทธิ์ยับยั้งการหลั่งฮอร์โมนจากอัณฑะ  หรือจากรังไข่ ที่เป็นปัจจัยสำคัญในการทำให้มะเร็ง และเนื้องอกเจริญเติบโต 
ยาลิวโพรไลด์มีข้อห้ามใช้และข้อควรระวังบางประการที่ผู้ป่วยควรทราบ เช่น 
- ห้ามใช้กับผู้ที่เคยมีประวัติแพ้ยาลิวโพรไลด์ รวมถึงสตรีมีครรภ์/ตั้งครรภ์ และสตรีใน  ภาวะให้นมบุตร  หรือ 
- ผู้ที่มีโรคประจำตัวบางอย่างอาจได้รับผลกระทบ/พิษ(ผลข้างเคียงรุนแรง)จากการใช้ยานี้  อาทิเช่น   ผู้ป่วยโรคเบาหวาน  ผู้ที่มีกระเพาะปัสสาวะอุดตัน   ผู้ป่วยโรคลมชัก   ผู้ที่มีหัวใจเต้นผิดปกติ   ผู้ป่วยโรคหลอดเลือด สมอง   ผู้ที่มีโรคของกระดูก     ผู้ที่มีภาวะเกลือแมกนีเซียม หรือเกลืออโปแตสเซียม/โพแทสเซียมในเลือดต่ำ  เป็นต้น 
ก่อนการใช้ยาลิวโพรไลด์ แพทย์จะต้องตรวจร่างกายและดูความผิดปกติของฮอร์โมนในกระแสเลือดของผู้ป่วย หากพิจารณาแล้วพบว่าผู้ป่วยเหมาะสมที่จะได้รับยานี้  แพทย์จะนัดผู้ป่วยมารับการฉีดยาเป็นระยะๆไป 
ยังมีข้อมูลความปลอดภัยของยาลิวโพรไลด์ที่ผู้บริโภค/ผู้ป่วยควรทราบเพื่อทำความเข้าใจและใช้เป็นแนวทางในการดูแลตนเอง  ใช้สื่อสารกับ แพทย์ พยาบาล เภสัชกร ระหว่างการรักษาได้อย่างถูกต้อง อย่างเช่น 
- ระหว่างที่ใช้ยาชนิดนี้ในช่วงสัปดาห์แรก อาจพบอาการ ปวดกระดูก  มีเลือดปนมากับปัสสาวะ/ปัสสาวะเป็นเลือด  หรือ ปัสสาวะขัด /ปัสสาวะลำบาก  จะต้องรีบปรึกษาแพทย์  ด้วยภาวะดังกล่าวเป็นผลข้างเคียงของตัวยาลิวโพรไลด์ 
- ยานี้มีฤทธิ์ทำให้ระดับฮอร์โมนต่างๆของร่างกายลดต่ำลง ส่งผลให้อวัยวะบางอย่างเปลี่ยนแปลง เช่น  หน้าอก/เต้านม   อัณฑะ   รังไข่  ส่งผลให้มีอาการร้อนวูบวาบ  เหงื่อออกในตอนกลางคืน  กรณีเหล่านี้ผู้ป่วยสามารถขอคำปรึกษาจากแพทย์เพื่อบำบัดอาการดังกล่าวได้ 
- ยานี้อาจทำให้มวลกระดูกของผู้ป่วยบางลง(โรคกระดูกบาง  โรคกระดูกพรุน)และเสี่ยงต่อการ้กิดกระดูกหักได้ง่าย  ดังนั้นหากรู้สึกปวดกระดูก ควรปรึกษาแพทย์โดยเร็ว เพื่อแพทย์พิจารณาปรับแนวทางการรักษา 
- อาจเกิดความเสี่ยงของภาวะหลอดเลือดสมองตีบ หรือเกิดปัญหาต่อการทำงาน                ของหัวใจ เช่น  มีอาการเจ็บหน้าอก/ แน่นหน้าอก    ชาแขน-ขา  พูดไม่ชัด  อาเจียน  ปวดศีรษะรุนแรง   ตาพร่า   ซึ่งหากมีอาการเหล่านี้ ต้องรีบปรึกษาแพทย์/มาโรงพยาบาลทันที/ฉุกเฉิน 
- ผู้ป่วยอาจมีภาวะเบาหวานเล่นงานหลังใช้ยานี้  สังเกตจากมีอาการ  กระหายน้ำ  ง่วงนอน  รู้สึกสับสน  ใบหน้าแดง  หายใจเร็ว  ลมหายใจคล้ายกลิ่นผลไม้  ซึ่งเมื่อมีอาการดังกล่าว  ผู้ป่วยควรรีบแจ้งให้ แพทย์ ทราบโดยเร็ว เพื่อแพทย์จะได้ให้การดูแลรักษาแต่เนิ่นๆ 
- หากพบอาการผิดปกติของต่อมใต้สมองซึ่งอาจเกิดขึ้นเมื่อใช้ยานี้ไปแล้วประมาณ 2 สัปดาห์  โดยสังเกตจากมีอาการ  ปวดศีรษะทันทีทันใด  อาเจียน  เป็นลม  การกลอกตาทำได้อย่างลำบาก  ผู้ป่วยจะรีบต้องแจ้งให้แพทย์ทราบ/มาโรงพยาบาลเพื่อทำการรักษาทันที/ฉุกเฉิน 
ยาลิวโพรไลด์ เป็นยาชนิดฉีดและมีการใช้งานแต่ในสถานพยาบาลเท่านั้น  เพื่อประสิทธิผลในการรักษา ผู้ป่วยต้องมารับการให้ยานี้อย่างสม่ำเสมอ และต้องอยู่ภายใต้การดูแลของแพทย์อย่างใกล้ชิด 
อนึ่ง หากมีข้อสงสัยการใช้ยาลิวโพรไลด์เพิ่มเติม ผู้ป่วยสามารถสอบถามได้จากแพทย์ผู้ที่ทำการรักษา หรือสอบถามจากเภสัชกรในสถานพยาบาลนั้นๆได้ตลอดเวลา 
 
 ///// ลิวโพรไลด์มีสรรพคุณ(คุณสมบัติ)อย่างไร? ///// 
ยาลิวโพรไลด์มีสรรพคุณ/ข้อบ่งใช้ เช่น 
- บำบัดรักษาโรคมะเร็งต่อมลูกหมาก 
- บำบัดอาการโรคเยื่อบุโพรงมดลูกเจริญผิดที่ 
- รักษาโรคเนื้องอกมดลูก 
- บำบัดเด็กที่มีภาวะเจริญพันธุ์ก่อนวัย 
 ///// ลิวโพรไลด์มีกลไกการออกฤทธิ์อย่างไร? ///// 
ยาลิวโพรไลด์เป็นฮอร์โมนสังเคราะห์ที่มีกลไกการออกฤทธิ์ ยับยั้งการสร้าง/การหลั่งฮอร์โมน Testosterone ของเพศชาย และยับยั้งการหลั่งฮอร์โมน Estrogen ในเพศหญิง   ฮอร์โมนทั้ง 2 ตัว มีผลกระตุ้นเซลล์มะเร็ง  หรือเซลล์เนื้องอก ให้โตขึ้น   จากการยับยั้งการหลั่งฮอร์โมนเพศดังกล่าว  ทำให้อาการ มะเร็งต่อมลูกหมาก  และภาวะเยื่อบุโพรงมดลูกเจริญผิดที่ เกิดการชะลอตัว และทำให้ผู้ป่วยมีอาการดีขึ้น 
 
 ///// ลิวโพรไลด์มีรูปแบบการจัดจำหน่ายอย่างไร? ///// 
ยาลิวโพรไลด์มีรูปแบบการจัดจำหน่าย เช่น 
- ยาฉีดที่ประกอบด้วยตัวยา Leuprolide ขนาด 3.75, 11.25, 15, 30, และ 45 มิลลิกรัม โดยบรรจุในหลอดฉีดยาที่มีรูปแบบพร้อมใช้ 
 
 ///// ลิวโพรไลด์มีขนาดการบริหารยาอย่างไร? ///// 
ยาลิวโพรไลด์ มีขนาดการบริหารยา/ใช้ยา เช่น 
ก.	สำหรับบำบัดรักษามะเร็งต่อมลูกหมาก: 
- ผู้ใหญ่: ฉีดยา 7.5 มิลลิกรัม เข้ากล้ามเนื้อหรือเข้าใต้ผิวหนังเดือนละ 1 ครั้ง, หรือ ฉีดยา 22.5 มิลลิกรัม เข้ากล้ามเนื้อทุกๆ 3 เดือน, หรือ ฉีดยา 30 มิลลิกรัม เข้ากล้ามเนื้อทุกๆ 4 เดือน,  หรือฉีดยา 45 มิลลิกรัม เข้าใต้ผิวหนังทุกๆ 6 เดือน 
ข.	สำหรับบำบัดเยื่อบุโพรงมดลูกเจริญผิดที่: 
- ผู้ใหญ่: ฉีดยาขนาด 3.75 มิลลิกรัม เข้ากล้ามเนื้อเดือนละ 1 ครั้ง อาจต้องใช้ยานี้ต่อเนื่องถึง 6 เดือน หรือ ฉีดยาขนาด 11.25 มิลลิกรัม เข้ากล้ามเนื้อทุก 3 เดือน 
อนึ่ง: 
- เด็ก: การใช้ยานี้ในเด็ก จะอยู่ในดุลพินิจของแพทย์ผู้รักษาเป็นกรณีๆไป 
- ผู้ป่วยควรมารับการฉีดยานี้ตามแพทย์นัดหมายทุกครั้ง 
- ระหว่างการใช้ยานี้กับสตรี อาจต้องได้รับการตรวจมวลกระดูก /ความหนาแน่นกระดูก ร่วมด้วยตามคำสั่งแพทย์ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่ง  เท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาลิวโพรไลด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ   โรคหลอดเลือดสมอง  โรคเบาหวาน  รวมทั้งกำลังกินยา/ใช้ยาอะไรอยู่ เพราะยาลิวโพรไลด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
หากลืมมารับการฉีดยาลิวโพรไลด์ ให้ทำการนัดหมายกับ แพทย์ พยาบาล หรือเจ้าหน้าที่ที่เกี่ยวข้อง เพื่อรับการให้ยานี้โดยเร็ว  ไม่ควรหยุดการรักษาไปเฉยๆโดยมิได้ขอคำปรึกษาจากแพทย์ผู้รักษา 
 
 ///// ลิวโพรไลด์มีผลไม่พึงประสงค์อย่างไร? ///// 
ยาลิวโพรไลด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด: เช่น โลหิตจาง   เม็ดเลือดขาวลดลง  เม็ดเลือดแดงต่ำ/ลดลง  และฮีโมโกลบินต่ำ 
- ผลต่อระบบทางเดินอาหาร:   เช่น  อาเจียน   ท้องอืด   เบื่ออาหาร   ระบบทางเดินอาหารอักเสบ(เช่น  กระเพาะอาหารอักเสบ)  เกิดแผลในกระเพาะอาหาร   ท้องผูกหรือท้องเสีย  คลื่นไส้ 
- ผลต่อระบบประสาท:  เช่น  วิงเวียน  ปวดศีรษะ 
- ผลต่อระบบหัวใจและหลอดเลือด:   เช่น  กล้ามเนื้อหัวใจขาดเลือด   หัวใจเต้นผิดจังหวะ   หัวใจวาย   ค่าECG เปลี่ยนไป  ความดันโลหิตสูง  หลอดเลือดดำอักเสบ                                     หัวใจเต้นผิดปกติ  เกิดลิ่มเลือดในหลอดเลือดที่ทำให้หลอดเลือดอุดตัน 
- ผลต่อระบบต่อมไร้ท่อ:  เช่น  รู้สึกร้อนวูบวาบ  เกิดเนื้องอกที่ต่อมใต้สมอง 
- ผลต่อผิวหนัง: เช่น  เกิดผื่นคัน  เกิดสิว   ผิวแห้ง   ผมร่วง  เหงื่อออกกลางคืน  เหงื่อออกมาก 
- ผลต่อกล้ามเนื้อและกระดูก:  เช่น  ปวดกระดูก   ปวดข้อ   ปวดกล้ามเนื้อ กระดูกหักง่าย    ปวดหลัง    กล้ามเนื้อฝ่อ 
- ผลต่อสภาพจิตใจ:  เช่น  ซึม   วิตกกังวล   นอนไม่หลับ   กระสับกระส่าย 
- ผลต่อระบบทางเดินหายใจ:  เช่น  หยุดหายใจ  แน่นหน้าอก   แน่นจมูก  ปอดบวม   หลอดลมอักเสบ 
- ผลต่อระบบสืบพันธุ์: เช่น  ในสตรี จะพบ ช่องคลอดแห้ง  มีประจำเดือนผิดปกติ            ในบุรุษ จะพบ ปวดลูกอัณฑะ  ลูกอัณฑะเล็กลง,  และอาการผิดปกติที่พบได้ในทั้ง 2 เพศ เช่น   เจ็บเต้านม   สมรรถภาพทางเพศถดถอย   ปัสสาวะบ่อย  ปัสสาวะมีเลือดปน/ปัสสาวะเป็นเลือด   ติดเชื้อในทางเดินปัสสาวะ/โรคติดเชื้อระบบทางเดินปัสสาวะ       สมรรถภาพทางเพศถดถอย     เต้านมขยาย 
- ผลต่อตับ: เช่น  ตับอักเสบ  ตับโต  ตับทำงานผิดปกติ/เอนไซม์การทำงานของตับในเลือดสูง 
 
 ///// มีข้อควรระวังการใช้ลิวโพรไลด์อย่างไร? ///// 
มีข้อควรระวังการใช้ยาลิวโพรไลด์ เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์  สตรีที่อยู่ในภาวะให้นมบุตร 
- ห้ามใช้ยาที่มีสภาพเปลี่ยนไปจากเดิม เช่น ยาขุ่ม ตกตะกอนแข็ง หรือ สียาเปลี่ยนไป 
- ระวังการใช้ยานี้กับผู้ป่วยโรคเบาหวาน  ผู้ทีมีภาวะมวลกระดูกต่ำ  ปัสสาวะขัด  ผู้ป่วยโรคลมชัก   ผู้ป่วยโรคหัวใจ    ผู้ที่มีภาวะแมกนีเซียม หรือโปแตสเซียมในเลือดต่ำ 
- หากเกิดอาการผิดปกติต่างๆกับร่างกาย เช่น แน่นหน้าอก  ปัสสาวะมีเลือดปน  อวัยวะเพศผิดปกติไป  ปวดกล้ามเนื้อ   ปวดกระดูก ฯลฯ ให้รีบมาพบแพทย์/มาโรงพยาบาลทันที ไม่ต้องรอถึงวันนัด 
- ปฏิบัติตามคำสั่งแพทย์อย่างเคร่งครัด และมาพบแพทย์/มาโรงพยาบาลตามแพทย์นัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาลิวโพรไลด์ด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง  ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ลิวโพรไลด์มีปฏิกิริยาระหว่างยากับยาตัวอื่นอย่างไร? ///// 
ยาลิวโพรไลด์มีปฏิกิริยาระหว่างยากับยาตัวอื่น เช่น 
- ห้ามใช้ยาลิวโพรไลด์ร่วมกับยา Anagrelide, Dolasetron , Sotalol, Clozapine,  Quinidine,  ด้วยจะทำให้เกิดภาวะหัวใจเต้นผิดปกติตามมา 
- ห้ามใช้ยาลิวโพรไลด์ร่วมกับยา Loperamide  เพราะอาจเกิดภาวะหัวใจเต้นผิดปกติจนถึงขั้นหัวใจหยุดเต้นตามมา 
- การใช้ยาลิวโพรไลด์ร่วมกับยา Glimepiride  อาจทำให้ระดับน้ำตาลในเลือด               ผิดปกติ  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาลิวโพรไลด์อย่างไร? ///// 
เก็บยาลิวโพรไลด์ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ลิวโพรไลด์มีชื่ออื่นอีกไหม? ผลิตจากบริษัทอะไรบ้าง? ///// 
ยาลิวโพรไลด์ ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Lupron Depot, Lupron Depot-Ped, Eligard, Lucrin depot, Leuprofact, Luprofact,  Lupride 
 ///// บรรณานุกรม ///// 
https://www.drugs.com/cdi/leuprolide.html[2017,April29] 
https://www.drugs.com/lupron.html[2017,April29] 
https://www.accessdata.fda.gov/drugsatfda_docs/label/2012/020011s040lbl.pdf[2017,April29] 
https://www.drugs.com/drug-interactions/leuprolide-index.html?filter=3&amp;generic_only=[2017,April29]
