อิพิลิมูแมบ (Ipilimumab)
 ///// บทนำ ///// 
ยาอิพิลิมูแมบ(Ipilimumab) เป็นยาในกลุ่มMonoclonal Antibodies  มีฤทธิ์กระตุ้นระบบภูมิคุ้มกัน/ระบบภูมิต้านทาน/ระบบภูมิคุ้มกันต้านทานโรคของร่างกายโดยมีเม็ดเลือดขาว ชนิด T Lymphocytes ที่เรียกว่า Cytotoxis T Lymphocytes หรือจะเขียนย่อๆว่า CTLs เป็นองค์ประกอบสำคัญ  เม็ดเลือดขาวชนิดนี้ทำหน้าที่คอย                 ทำลายเซลล์มะเร็ง  กรณีที่มีปัจจัยหรือสัญญาณอะไรก็ตามที่ยับยั้งการทำงานของ 
CLTs ก็จะทำให้เซลล์มะเร็งมีการขยายตัวและเจริญเติบโตลุกลาม  สำหรับยาอิพิลิมูแมบ
ได้ถูกนำมาใช้บำบัดรักษาโรคมะเร็งผิวหนัง ชนิดมะเร็งผิวหนังเมลาโนมา(Melanona)ที่ไม่สามารถรักษาโดยวิธีการผ่าตัด  นอกจากนี้ยังใช้ป้องกันการกลับมาเป็นใหม่ของมะเร็งผิวหนังนี้ หรือป้องกันการแพร่กระจายของเซลล์มะเร็งนี้ยังอวัยวะต่างๆอีกด้วย 
ยาอิพิลิมูแมบได้รับการขึ้นทะเบียนเมื่อปี ค.ศ.2011 (พ.ศ.2554) และมีจัดจำหน่ายในประเทศไทยภายใต้ชื่อการค้าว่า “Yervoy”  รูปแบบเภสัชภัณฑ์ของยาอิพิลิมูแมบเป็นยาฉีด   โดยทั่วไป ผู้ป่วยจะต้องได้รับยาอิพิลิมูแมบสูงสุดไม่เกิน 4 ครั้ง โดยเว้นระยะเวลาการให้ยานี้แต่ละครั้งทุกๆ 3 สัปดาห์ 
ยาอิพิลิมูแมบ สามารถใช้ได้กับผู้ใหญ่และเด็กที่มีอายุตั้งแต่ 12 ปีขึ้นไป  
ระหว่างที่ได้รับยาชนิดนี้ ผู้ป่วยยังต้องมารับการตรวจร่างกายจากแพทย์/มาโรงพยาบาลเป็นระยะๆเพื่อดูความก้าวหน้าของการรักษา  กรณีพบเห็นอาการบางอย่างที่เกิดขึ้นกับผู้ป่วย ก็สามารถบ่งบอกถึงพิษ(ผลข้างเคียงรุนแรง)จากยาอิพิลิมูแมบต่ออวัยวะภายในร่างกายได้แล้ว เช่น 
1. ความผิดปกติที่เกิดกับ ตับ/ตับอักเสบ  ผู้ป่วยจะมีอาการปัสสาวะมีสีคล้ำ  เหนื่อยง่าย  	เบื่ออาหาร   ปวดท้อง  อุจจาระมีสีซีดจาง  ตัวเหลืองตาเหลือง 	หรือ 
2. มีความผิดปกติอื่นๆต่อระบบทางเดินอาหาร เช่น อุจจาระมีสีคล้ำคล้ายมีเลือดปน  มีไข้  อุจจาระเป็นเมือก  อาจมีอาการท้องผูกหรือท้องเสียร่วมด้วย 
3. ความผิดปกติต่อระบบฮอร์โมนต่างๆของร่างกาย เช่น มีอาการรู้สึกหนาวเย็นตลอดเวลา  เกิดความเฉื่อยชาเหงาหงอย  อารมณ์ทางเพศถดถอย  ความจำแย่ลง  อารมณ์เปลี่ยนแปลง/อารมณ์แปรปรวน  ปวดศีรษะรุนแรง  และน้ำหนักตัวเพิ่ม 
4. ความผิดปกติของผิวหนัง เช่น เกิดภาวะ Steven-Johnson syndrome  	 	    ผิวหนังแดง  ผิวหนังลอก  ระคายเคืองบริเวณตา  เกิดแผลใน ช่องปาก-คอ-จมูก 
5. ความผิดปกติต่อระบบประสาท เช่น รู้สึกแสบร้อนร่างกาย  ตัวชาหรือเป็นเหน็บ  	 อ่อนเพลีย  การเคลื่อนไหวของร่างกายทำได้ลำบากคล้ายเป็นอัมพาต 
ซึ่งหากพบเห็นอาการดังกล่าวข้างต้น ไม่ว่าจะเป็นข้อใดก็ตาม  ควรรีบพาผู้ป่วยกลับมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด เพื่อแพทย์พิจารณาปรับเปลี่ยนแนวทางการรักษาให้เหมาะสม 
ทางคลินิก ยังมีการศึกษาการใช้ยาอิพิลิมูแมบเพื่อรักษามะเร็งต่อมลูกหมาก  มะเร็งกระเพาะอาหาร  และมะเร็งปอด  ซึ่งยังต้องรอผลยืนยันประสิทธิภาพการรักษามะเร็งเหล่านี้ในอนาคตอันใกล้ 
การใช้ยารักษามะเร็งไม่ว่าชนิดใดๆก็ตามรวมถึงยาอิพิลิมูแมบ แพทย์/พยาบาล/เภสัชกร จะอธิบายรายละเอียดของการใช้ยา อย่างเช่น ประโยชน์ของตัวยา  ผลข้างเคียง  ตลอดจนกระทั่งการดูแลตนเองระหว่างที่ได้รับยารักษามะเร็งนั้นๆ  ผู้ป่วยควรทำความเข้าใจและให้ความร่วมมือกับแพทย์/พยาบาล/เภสัชกร โดยมารับการให้ยาตามนัดหมาย  มีความคิดบวก และเชื่อมั่นว่าตนเองสามารถมีสุขภาพที่ดีขึ้นได้ 
ยาอิพิลิมูแมบเป็นยารักษามะเร็งผิวหนังเมลาโนมาอีกหนึ่งทางเลือกที่ประชาชนสามารถเข้าถึงได้ หากมีข้อสงสัยเพิ่มเติมเกี่ยวกับยาชนิดนี้ ผู้บริโภค/ผู้ป่วยสามารถสอบถามได้จาก แพทย์/พยาบาล/เภสัชกร ผู้ที่ทำการดูแลรักษา หรือสอบถามจากเภสัชกรในสถานพยาบาลที่เข้ารับการรักษาได้ 
 
 ///// อิพิลิมูแมบมีสรรพคุณ(คุณสมบัติ)อย่างไร? ///// 
ยาอิพิลิมูแมบมีสรรพคุณ/ข้อบ่งใช้ เช่น 
- บำบัดรักษาอาการมะเร็งของผิวหนังเมลาโนมาที่ไม่สามารถรักษาโดยการผ่าตัด 
- ใช้เป็นยาเสริมการรักษามะเร็งผิวหนังเมลาโนมา 
 
 ///// อิพิลิมูแมบมีกลไกการออกฤทธิ์อย่างไร? ///// 
T Lymphocytes เป็นเม็ดเลือดขาวชนิดที่สามารถทำลายเซลล์มะเร็งได้ ด้วยกลไกบางอย่างของระบบภูมิคุ้มกัน จึงทำให้ T Lymphocytes เล่นงานเซลล์มะเร็งเท่านั้น แต่จะไม่ทำอันตรายกับเซลล์ปกติของร่างกาย  กลไกดังกล่าวเป็นผลจาก T Lymphocytesได้รับสัญญาณให้เข้าทำลายเซลล์มะเร็งจากเซลล์ที่ช่วยแปรหรือส่งสัญญาณที่มีชื่อว่า Antigen-presenting cells/APC (หรือมีชื่อเรียกเฉพาะว่า Dendritic cells)  การแปรสัญญาณของ APC ต่อ T Lymphocytes จะทำให้มีการควบคุมการเจริญเติบโตของเซลล์มะเร็งได้เป็นอย่างดี  กรณีที่เกิดความผิดปกติทำให้ APC เข้าแปรสัญญาณต่อT Lymphocytes ผิดไปจากเดิม กล่าวคือ การเชื่อมต่อของ T Lymphocytes กับ APC เข้ากันผิดตำแหน่ง จะทำให้ T Lymphocytes หมดความสามารถจดจำเซลล์มะเร็ง และหยุดเล่นงานเซลล์มะเร็งดังกล่าว  เราเรียกความผิดปกติของ T Lymphocytes ในลักษณะนี้ว่า Cytotoxis T Lymphocyte-associated antigen 4 หรือ CTLA-4    ซึ่งยาอิพิลิมูแมบจะมีกลไกการออกฤทธิ์ที่ CTLA-4 โดยทำให้การเชื่อมต่อของ APC และT Lymphocytes กลับมาอยู่ในตำแหน่งที่เป็นปกติเหมือนเดิมและเกิดการส่งสัญญาณอย่างถูกต้อง เป็นผลให้ T Lymphocytes สามารถเล่นงานเซลล์มะเร็งได้เหมือนเดิม 
 
 ///// อิพิลิมูแมบมีรูปแบบการจัดจำหน่ายอย่างไร? ///// 
ยาอิพิลิมูแมบ มีรูปแบบการจัดจำหน่าย เช่น 
- ยาฉีด ที่บรรจุตัวยา Ipilimumab ขนาด 50 และ 200 มิลลิกรัม/ขวด(Vial) 
 
 ///// อิพิลิมูแมบมีขนาดการบริหารยาอย่างไร? ///// 
ยาอิพิลิมูแมบมีขนาดการบริหารยา/ใช้ยา เช่น 
ก. สำหรับยับยั้งมะเร็งผิวหนังเมลาโนมาที่ไม่สามารถรักษาโดยการผ่าตัด (Unresectable or Metastatic melanoma) เช่น 
- ผู้ใหญ่: ให้ยาทางหลอดเลือดดำขนาด 3 มิลลิกรัม/น้ำหนักตัว 1 กิโลกรัม โดยใช้ระยะเวลาการให้ยาผู้ป่วยแต่ละครั้งนานมากกว่า 90 นาทีขึ้นไป ผู้ป่วยอาจได้รับยาสูงสุดถึง 4 ครั้ง การให้ยาแต่ละครั้งให้เว้นระยะเวลาทุกๆ 3 สัปดาห์  ระยะเวลาที่ผู้ป่วยต้องรับยาจนครบเทอมของการรักษาอาจปรับเปลี่ยนเป็น 16 สัปดาห์ ทั้งนี้ขึ้นกับความสามารถในการทนพิษหรืออาการข้างเคียงที่เกิดกับผู้ป่วยแต่ละรายบุคคล 
ข. สำหรับเป็นยาเสริมการรักษามะเร็งผิวหนังเมลาโนมาหลังการผ่าตัด(Adjuvant treatment of melanoma) 
- ผู้ใหญ่: ให้ยาทางหลอดเลือดฯขนาด 10 มิลลิกรัม/น้ำหนักตัว 1 กิโลกรัม	โดยใช้เวลาให้ยานานมากกว่า 90 นาทีขึ้นไป ทุกๆ 3 สัปดาห์ ผู้ป่วยต้องได้รับยา 4 ครั้ง จึงถือว่าครบเทอมของการรักษา และแพทย์อาจจะให้ยาต่อที่ขนาด 10 มิลลิกรัม/น้ำหนักตัว 1 กิโลกรัม ทุกๆ 12 สัปดาห์ เป็นเวลาถึง 3 ปี 
อนึ่ง: 
- ผู้ป่วยควรมารับการให้ยาตามที่แพทย์นัดหมายทุกครั้ง 
- กรณีที่ผู้ป่วยได้รับผลข้างเคียงของยานี้จนส่งผลถึงการใช้ชีวิตประจำวัน
ควรรีบเข้ามาปรึกษาแพทย์/มาโรงพยาบาลทันที ไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษาให้เหมาะสม 
- เด็ก: การใช้ยานี้ในเด็ก อยู่ในดุลพินิจของแพทย์เป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอิพิลิมูแมบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- โรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาอิพิลิมูแมบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยา	 อื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
ยาอิพิลิมูแมบต้องใช้ต่อเนื่องกัน 4 ครั้ง แต่ละครั้งให้เว้นระยะเวลาห่างกันประมาณ 3–4 สัปดาห์ซึ่งขึ้นกับอาการของผู้ป่วย  กรณีที่ผู้ป่วยไม่สามารถมารับการให้ยานี้ครั้งใดก็ตาม ควรรีบติดต่อ แพทย์/พยาบาล/บุคลากรทางการแพทย์ที่เกี่ยวข้อง เพื่อขอรับการให้ยานี้ทดแทนโดยเร็ว  หากผู้ป่วยประสงค์ที่จะหยุดการรักษาโดยยานี้ ควรขอคำปรึกษาจากแพทย์ผู้ให้การรักษาเสมอ เพื่อแพทย์พิจารณาปรับเปลี่ยนแนวทางการรักษาด้วยวิธีอื่นๆ ตามความเหมาะสม 
 
 ///// อิพิลิมูแมบมีผลไม่พึงประสงค์อย่างไร? ///// 
ยาอิพิลิมูแมบอาจก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบภูมิคุ้มกันของร่างกาย:  เช่น  ติดเชื้อในกระแสเลือด  ติดเชื้อแคนดิดา/การติดเชื้อราในช่องปาก  มีอาการเนื้อเยื่อต่างๆอักเสบ 
- ผลต่อระบบทางเดินหายใจ:  เช่น  เกิดการติดเชื้อ/โรคติดเชื้อระบบทางเดินหายใจทั้งในระบบทางเดินหายใจส่วนบน และ ส่วนล่าง  มีอาการไอ  หายใจมีเสียงวี๊ด  คัด/แน่นจมูก  หายใจขัด/หายใจลำบาก 
- ผลต่อระบบประสาท: เช่น  ปวดศีรษะ  ตัวสั่น  สมองบวม  วิงเวียน 
- ผลต่อระบบทางเดินอาหาร:  เช่น  ท้องเสียหรือท้องผูก  อาเจียน  ปวดท้อง   คลื่นไส้   กรดไหลย้อน 
- ผลต่อระบบหัวใจและหลอดเลือด:  เช่น  ความดันโลหิตต่ำหรือไม่ก็สูง  ใบหน้าแดง  หลอดเลือดอักเสบ 
- ผลต่อผิวหนัง:  เช่น  มีผื่นคัน  ผมร่วง  ผิวแห้ง  ลมพิษ 
- ผลต่อตับ:  เช่น  ตับอักเสบ  บิลิรูบินในเลือดสูง  ตับวาย 
- ผลต่อระบบเลือด: เช่น  เกิดภาวะเม็ดเลือดขาวชนิด Eosinophil สูง(Eosinophilia)    เม็ดเลือดขาวต่ำ(Leucopenia)  เกล็ดเลือดต่ำ(Thrombocytopenia) 
- ผลต่อกล้ามเนื้อ: เช่น  มีอาการปวดกล้ามเนื้อ  ปวดข้อ  อาการกล้ามเนื้ออักเสบ 
- ผลต่อไต: เช่น  ไตล้มเหลว  กรวยไตอักเสบ  มีโปรตีนออกมากับปัสสาวะ/มีโปรตีนในปัสสาวะ   ปัสสาวะมีเลือดปน/ปัสสาวะเป็นเลือด 
- ผลต่อระบบการเผาผลาญพลังงานของร่างกาย: เช่น  เบื่ออาหาร  น้ำหนักตัวลดลง  โปแตสเซียมในเลือดต่ำ    น้ำตาลในเลือดต่ำ  อัลบูมิน(Albumin)ในเลือดต่ำ  ระดับโซเดียมในเลือดต่ำ 
- ผลต่อตา:  เช่น  ตาพร่า   เยื่อตาอักเสบ  กระจกตาอักเสบ  ปวดตา  ตาแห้ง 
- ผลต่อสภาวะทางจิตใจ: เช่น  นอนไม่หลับ  ซึมเศร้า  รู้สึกสับสน  อารมณ์ทางเพศถดถอย 
- ผลต่อระบบต่อมไร้ท่อ:  เช่น  ต่อมใต้สมองทำงานน้อยลง  ไทรอยด์ฮอร์โมนต่ำ/ภาวะขาดไทรอยด์ฮอร์โมน หรือไม่ก็ภาวะต่อมไทรอยด์ทำงานเกิน   ฮอร์โมนโปรแลกตินในเลือดมีระดับผิดปกติ 
- อื่นๆ: เช่น  ประจำเดือนขาดในสตรี 
 
 ///// มีข้อควรระวังการใช้อิพิลิมูแมบอย่างไร? ///// 
มีข้อควรระวังการใช้ยาอิพิลิมูแมบ เช่น 
- ห้ามใช้กับผู้ที่แพ้ยานี้ 
- การใช้ยากับสตรีมีครรภ์/ตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ  
ต้องอยู่ภายใต้คำสั่งแพทย์เท่านั้น 
- หากพบอาการข้างเคียงต่างๆจากยานี้ต่อร่างกายจนส่งผลกระทบต่อการใช้ชีวิตประจำวัน ให้รีบกลับมาพบแพทย์/มาโรงพยาบาลอีกครั้ง 
- ปฏิบัติตัวตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอิพิลิมูแมบด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพร ต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อิพิลิมูแมบมีปฏิกิริยาระหว่างยากับยาตัวอื่นอย่างไร? ///// 
ยาอิพิลิมูแมบมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอิพิลิมูแมบร่วมกับยา  Apixaban, Bivalirudin  ด้วยจะเสี่ยงต่อภาวะเลือดออกในทางเดินอาหาร 
- ห้ามใช้ยาอิพิลิมูแมบร่วมกับ ยาLeflunomide  ด้วยจะสร้างผลกระทบ(พิษ)ต่อการทำงานของตับตามมา 
- หลีกเลี่ยงการใช้ยาอิพิลิมูแมบร่วมกับ ยาAdalimumab  เพราะอาจทำให้ระบบ
ประสาทของผู้ป่วยได้รับความเสียหาย 
- การใช้ยาอิพิลิมูแมบร่วมกับ ยาMethotrexate  จะก่อให้เกิดปัญหาต่อการทำงาน
ของตับ/เป็นพิษต่อตับได้ง่าย  การจะใช้ยาร่วมกันหรือไม่ จึงขึ้นอยู่กับดุลยพินิจของแพทย์ผู้รักษาเท่านั้น 
 
 ///// ควรเก็บรักษาอิพิลิมูแมบอย่างไร? ///// 
ควรเก็บยาอิพิลิมูแมบ ในช่วงอุณหภูมิ 2–8 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// อิพิลิมูแมบมีชื่ออื่นอีกไหม? ผลิตจากบริษัทอะไรบ้าง? ///// 
ยาอิพิลิมูแมบ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Ipilimumab#Mechanism_of_action [2017,Dec2] 
http://www.mims.com/thailand/drug/info/yervoy [2017,Dec2] 
https://www.accessdata.fda.gov/drugsatfda_docs/label/2015/125377s073lbl.pdf [2017,Dec2] 
https://www.drugs.com/mtm/ipilimumab.html [2017,Dec2] 
https://www.drugs.com/cdi/ipilimumab.html [2017,Dec2] 
https://www.drugs.com/sfx/ipilimumab-side-effects.html [2017,Dec2] 
https://www.drugs.com/drug-interactions/ipilimumab- index.html?filter=3&amp;generic_only= [2017,Dec2] 
https://www.drugs.com/drug-interactions/ipilimumab-index.html?filter=2&amp;generic_only= [2017,Dec2]
