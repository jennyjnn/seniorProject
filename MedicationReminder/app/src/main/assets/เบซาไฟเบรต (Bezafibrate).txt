เบซาไฟเบรต (Bezafibrate)
 ///// บทนำ ///// 
ยาเบซาไฟเบรต (Bezafibrate)เป็นยาในกลุ่มไฟเบรต(Fibrate) ทางการแพทย์ใช้เป็นยาลดไขมันในเลือดประเภทแอลดีแอล (LDL cholesterol) และไขมันไตรกลีเซอไรด์(Triglyceride)   รูปแบบเภสัชภัณฑ์ของยาเบซาไฟเบรตเป็นยาชนิดรับประทาน  ตัวยามีการดูดซึมได้อย่างรวดเร็วจากระบบทางเดินอาหาร และสามารถอยู่ในร่างกายได้นานประมาณ 1–2 ชั่วโมงก่อนที่จะถูกกำจัดทิ้งไปกับปัสสาวะและมีส่วนน้อยที่ถูกกำจัดไปกับอุจจาระ  จากกลไกการกระจายตัวยาในร่างกายดังกล่าว  ทำให้ผู้ป่วยต้องรับประทานยานี้วันละ 3 ครั้ง หรือรับประทานยาเบซาไฟเบรตชนิดออกฤทธิ์นาน วันละ1ครั้งซึ่งน่าจะสะดวกกับผู้ป่วยมากกว่า 
ข้อจำกัดและข้อควรระวังบางประการของการใช้ยาเบซาไฟเบรต ที่ผู้บริโภค/ผู้ป่วยควรทราบดังนี้ เช่น 
 
- ห้ามใช้กับผู้ที่มีประวัติแพ้ยานี้ และแพ้ยาในกลุ่มยาไฟเบรต 
- ห้ามใช้ยานี้กับผู้ป่วย  โรคตับ  โรคนิ่วในถุงน้ำดี  ผู้ป่วยโรคไตระยะรุนแรง 
- ห้ามใช้ยานี้กับผู้ป่วยที่มีการใช้กลุ่มยา Statin 
- ระวังการใช้ยานี้กับผู้ป่วยโรคเบาหวาน  ผู้ป่วยที่มีอาการปวดกล้ามเนื้อ  ผู้ที่มีการติดเชื้ออย่างรุนแรง 
การใช้ยาเบซาไฟเบรตอย่างมีประสิทธิผล  ผู้ป่วยจะต้องควบคุมอาหารและออกกำลังกายอย่างเหมาะสมร่วมด้วย  นอกจากนี้ต้องรับประทานยานี้ตรงตามขนาดและเวลาที่แพทย์กำหนด 
*กรณีเกิดข้อผิดพลาดที่ผู้ป่วยรับประทานยาเบซาไฟเบรตเกินขนาด จะทำให้เกิดอาการปวดกล้ามเนื้อ  มีอาการบวมตามร่างกาย  ไตทำงานผิดปกติ(เช่น ปัสสาวะน้อยมาก)  หากพบเหตุการณ์ดังกล่าว ต้องรีบนำตัวผู้ป่วยส่งโรงพยาบาลทันที/ฉุกเฉิน 
ยาเบซาไฟเบรต อาจก่อให้เกิดอาการข้างเคียง(ผลข้างเคียง)ต่างๆตามมาได้ด้วย เช่น เบื่ออาหาร  คลื่นไส้  รู้สึกไม่สบายในท้อง  ปวดศีรษะ  วิงเวียน  เกิดผื่นแพ้แสงแดดง่าย เป็นต้น  มีอาการข้างเคียงบางอย่างที่อาจก่อให้เกิดอุปสรรคต่อการดำรงชีวิตประจำวัน อย่างเช่น  เกิดผื่นคันมาก  มีภาวะ Stevens-Johnsons syndrome  หรือปวดกล้ามเนื้อมาก  กรณีพบเห็นอาการข้างเคียงเหล่านี้ ควรรีบนำผู้ป่วยเข้ามาปรึกษาแพทย์/มาโรงพยาบาลโดยเร็ว ไม่ต้องรอจนถึงวันแพทย์นัด เพื่อแพทย์พิจารณาปรับแนวทางการใช้ยานี้ 
นอกจากนี้ ผู้ป่วยยังต้องระวังการรับประทานยาเบซาไฟเบรตร่วมกับยาชนิดอื่น ด้วย  ยาเบซาไฟเบรตสามารถก่อให้เกิดภาวะยาตีกัน(ปฏิกิริยาระหว่างยา)กับยาชนิดอื่นได้หลายประเภทโดยเฉพาะอย่างยิ่ง กลุ่มยาMAOIs   ยาต้านการแข็งตัวของเลือด  ยาลดน้ำตาลในเลือด(ยารักษาโรคเบาหวาน)   รวมถึงกลุ่มยาประเภทเรซิ่น/สารประกอบประเภทยาง(Rasin) อย่างเช่นยา Cholestryramine 
ประเทศไทยโดยคณะกรรมการอาหารและยา ได้กำหนดให้ยาเบซาไฟเบรตอยู่ในหมวดยาอันตราย  ผู้ป่วยไม่ควรซื้อหายานี้มารับประทานเอง ควรต้องได้รับการตรวจร่างกายจากแพทย์เสียก่อนและให้แพทย์เป็นผู้สั่งการใช้ยานี้ 
อนึ่ง ผู้บริโภค สามารถพบเห็นการจัดจำหน่ายยาเบซาไฟเบรตได้ ตามร้านขายยาแผนปัจจุบัน และมีการใช้ในสถานพยาบาลทั่วไป 
 ///// เบซาไฟเบรตมีสรรพคุณ(คุณสมบัติ)อย่างไร? ///// 
ยาเบซาไฟเบรตมีสรรพคุณ/ข้อบ่งใช้ เช่น 
- รักษาภาวะ/โรคไขมันในเลือดสูง (Hyperlipidaemias) โดยจะออกฤทธิ์ลดไขมันชนิด LDL cholesterol , Triglyceride  แต่จะทำให้ไขมันดีอย่าง HDL เพิ่มมากขึ้น 
 
 ///// เบซาไฟเบรตมีกลไกการออกฤทธิ์อย่างไร? ///// 
กลไกการออกฤทธิ์ของยาเบซาไฟเบรตคือ ตัวยาจะสนับสนุนกรทำงานของเอนไซม์ในร่างกายชื่อ Triglyceride lipases ส่งผลให้ไขมัน Triglyceride ถูกย่อยทำลายและมีปริมาณลดลง  นอกจากนี้ยังออกฤทธิ์กระตุ้นการสลายไขมันชนิดแอลดีแอล (LDL) ในร่างกาย โดยผ่านกระบวนการที่นักวิทยาศาสตร์เรียกกันว่า LDL-receptor-mediated lipoprotein catabolism  จากกลไกเหล่านี้เองจึงทำให้เกิดฤทธิ์ของการรักษาตามสรรพคุณ 
 
 ///// เบซาไฟเบรตมีรูปแบบการจัดจำหน่ายอย่างไร? ///// 
เบซาไฟเบรตมีรูปแบบการจัดจำหน่าย เช่น 
- ยาเม็ดชนิดรับประทานแบบออกฤทธิ์ทันที ที่ประกอบด้วย Bezafibrate 200 มิลลิกรัม/เม็ด 
- ยาเม็ดชนิดรับประทานแบบออกฤทธิ์นาน ที่ประกอบด้วย  Bezafibrate 400 มิลลิกรัม/เม็ด 
 
 ///// เบซาไฟเบรตมีขนาดรับประทานอย่างไร? ///// 
ยาเบซาไฟเบรตมีขนาดรับประทาน เช่น 
 
- ผู้ใหญ่: รับประทานยาครั้งละ 200 มิลลิกรัม วันละ 3 ครั้ง พร้อมอาหาร                             กรณีที่ผู้ป่วยมีการตอบสนองการใช้ยาได้ดีโดยทำให้ไขมัน Triglyceride  ลดลงมาเป็นปกติ แพทย์อาจสั่งลดการใช้ยาเป็น 200 มิลลิกรัม วันละ 2 ครั้ง, 	กรณีใช้ยานี้ชนิดออกฤทธิ์นานให้รับประทาน 400 มิลลิกรัม วันละ1ครั้ง 
- เด็กและวัยรุ่น: ห้ามใช้ยากับเด็ก/เด็กวัยรุ่น 
อนึ่ง: 
- ผู้ป่วยต้องมารับการตรวจไขมันในเลือดตามที่แพทย์นัดทุกครั้ง 
- ระยะเวลาในการใช้ยานี้จะขึ้นอยู่กับดุลยพินิจของแพทย์ 
- หากพบว่าระหว่างที่ใช้ยานี้แล้วมีอาการผิดปกติ อย่างเช่น ปวดตามร่างกายอย่างมาก  มีลมพิษ  เกิดผื่นคัน  ควรหยุดใช้ยานี้ แล้วรีบนำผู้ป่วยมาพบแพทย์/มาโรงพยาบาลโดยทันที 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                      ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยา ยาเบซาไฟเบรต ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  เช่น  โรคตับ  โรคนิ่วในถุงน้ำดี  โรคไต  รวมทั้งกำลังกินยา/ใช้ยาอะไรอยู่ เพราะยาเบซาไฟเบรต อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเบซาไฟเบรต  สามารถรับประทานยานี้ได้ทันทีที่นึกขึ้นได้กรณีเวลาใกล้เคียงกับการรับประทานยาในครั้งถัดไป ไม่จำเป็นต้องเพิ่มขนาดรับประทานเป็น 2 เท่า ให้รับประทานยาในขนาดปกติ 
อย่างไรก็ดี เพื่อประสิทธิผลของการลดไขมันในเลือด  ผู้ป่วยควรรับประทานยาเบซาไฟเบรต ตรงตามขนาดและเวลาที่แพทย์แนะนำ 
 ///// เบซาไฟเบรตมีผลไม่พึงประสงค์อย่างไร? ///// 
ยาเบซาไฟเบรตสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  เบื่ออาหาร  รู้สึกไม่สบายในระบบทางเดินอาหาร  ปวดท้อง  ท้องผูกหรือไม่ก็ท้องเสีย  อาหารไม่ย่อย  คลื่นไส้   ตับอ่อนอักเสบ 
- ผลต่อตับ:  เช่น  มีภาวะคั่งของน้ำดีในถุงน้ำดี 
- ผลต่อผิวหนัง:  เช่น  เกิดผื่นคัน ลมพิษ  ผื่นแพ้แสงแดด  ผมร่วง  Stevens-Johnsons syndrome 
- ผลต่อกล้ามเนื้อ:  เช่น  กล้ามเนื้ออ่อนแรง  ปวดกล้ามเนื้อ  เป็นตะคริว  กล้ามเนื้อลายสลาย 
- ผลต่อไต:  เช่น  เกิดภาวะไตวายเฉียบพลัน 
- ผลต่อระบบสืบพันธุ์:  เช่น  สมรรถภาพทางเพศถดถอย 
- ผลต่อสภาพจิตใจ:  เช่น  ซึม  นอนไม่หลับ 
 
 ///// มีข้อควรระวังการใช้เบซาไฟเบรตอย่างไร? ///// 
มีข้อควรระวังการใช้ยาเบซาไฟเบรต เช่น 
- ห้ามใช้กับผู้ที่แพ้ยานี้ และ/หรือแพ้ยากลุ่มไฟเบรต 
- ห้ามใช้ยานี้กับหญิงมีครรภ์  หญิงในภาวะให้นมบุตร  และเด็ก 
- ห้ามใช้ยานี้กับผู้ป่วย  โรคตับ  โรคไตระยะรุนแรง  ผู้ป่วยที่เป็นนิ่วในถุงน้ำดี 
- ห้ามปรับขนาดรับประทานโดยมิได้ขอความเห็นจากแพทย์ 
- ระวังการใช้ยานี้กับผู้สูงอายุตั้งแต่อายุ 65 ปีขึ้นไป 
- หากพบผลข้างเคียงเรื่องการทำงานของกล้ามเนื้อผิดปกติ เช่น  ปวดกล้ามเนื้อ  เป็นตะคริว  ให้หยุดการใช้ยนี้ทันที  แล้วรีบนำตัวผู้ป่วยมาพบแพทย์/มาโรงพยาบาลโดยเร็ว 
- กรณีใช้ยานี้ตามระยะเวลาที่เหมาะสมตามแพทย์แนะนำ แต่ผลการรักษาไม่ดีขึ้น  ควรหยุดการใช้ยานี้ แล้วรีบกลับไปพบแพทย์/ไปโรงพยาบาล โดยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเบซาไฟเบรตด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร   และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เบซาไฟเบรตมีปฏิกิริยาระหว่างยากับยาตัวอื่นอย่างไร? ///// 
ยาเบซาไฟเบรตมีปฏิกิริยาระหว่างยากับยาตัวอื่น เช่น 
- การใช้ยาเบซาไฟเบรตร่วมกับ ยาต้านการแข็งตัวของเลือด เช่น  Warfarin อาจก่อให้เกิดภาวะเลือดออกง่าย  หากมีความจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีไป 
- ห้ามรับประทานยาเบซาไฟเบรตร่วมกับยากดภูมิคุ้มกัน(Immunosuppressants)
ชนิดต่างๆ ด้วยจะก่อให้เกิดพิษ(ผลข้างเคียงรุนแรง)กับไตของผู้ป่วย 
- หลีกเลี่ยง/ห้ามรับประทานยาเบซาไฟเบรตร่วมกับยา Cholestyramine  ด้วยจะ                         ทำให้การดูดซึมของยาเบซาไฟเบรตจากระบบทางเดินอาหารน้อยลง 
- ห้ามใช้ยาเบซาไฟเบรตร่วมกับกลุ่มยา MAOIs  ด้วยจะก่อให้เกิดพิษต่อตับ 
 ///// ควรเก็บรักษาเบซาไฟเบรตอย่างไร? ///// 
ควรเก็บยาเบซาไฟเบรต ภายใต้อุณหภูมิ 30 องศาเซลเซียส(Celsius) ไม่เก็บยาในช่องแช่แข็งตู้เย็น   เก็บยาในภาชนะที่ปิดมิดชิด พ้นแสง/แสงแดด ความร้อน และความชื้น                                              เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำหรือในรถยนต์ 
 ///// เบซาไฟเบรตมีชื่ออื่นอีกไหม? ผลิตจากบริษัทอะไรบ้าง? ///// 
ยาเบซาไฟเบรต ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/bezafibrate/?type=brief&amp;mtype=generic[2017,May27] 
https://www.drugs.com/uk/pdf/leaflet/864908.pdf[2017,May27] 
http://www.medsafe.govt.nz/profs/Datasheet/b/Bezaliptab.pdf[2017,May27] 
https://en.wikipedia.org/wiki/Bezafibrate[2017,May27]
