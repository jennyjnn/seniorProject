ไรโบฟลาวิน หรือวิตามิน บี2 (Riboflavin or Vitamin B2)
 ///// บทนำ ///// 
ยาไรโบฟลาวิน (Riboflavin) หรือ วิตามินบี 2 (Vitamin B2) มีลักษณะเป็นของแข็งสีเหลืองส้ม ละลายน้ำได้ ทนความร้อนได้ในระดับหนึ่ง ผู้ที่รับประทานวิตามินชนิดนี้จะทำให้ปัสสาวะออกมาเป็นสีเหลือง โดยอาจจำแนกหน้าที่สำคัญๆของยาไรโบฟลาวินในร่างกายได้ดังนี้เช่น 
- เป็นสารตั้งต้นที่คอยทำหน้าที่ช่วยเหลือเอนไซม์บางชนิดของร่างกายในกระบวนการขนส่งประจุไฟฟ้าลบหรืออิเล็กตรอน (Electron) หรือที่เราเรียกกันว่าปฏิกิริยาออกซิเดชัน-รีดักชั่น(Oxidation reduction reaction) นั่นเอง ปฏิกิริยาดังกล่าวจะช่วยให้ร่างกายมีการผลิตพลังงานของการดำรงชีวิตและกระบวนการเผาผลาญสารอาหารในร่างกายมนุษย์ 
- ไรโบฟลาวินจะเป็นองค์ประกอบหนึ่งในกระบวนการเผาผลาญทางชีวเคมีของวิตามินบี 6, โฟเลต (กรดโฟลิก), ไนอะซิน และธาตุเหล็ก 
- ช่วยป้องกันภาวะครรภ์เป็นพิษในหญิงที่ตั้งครรภ์ 
- ช่วยป้องกันการเสื่อมของเลนส์ตา (แก้วตา) ซึ่งเป็นที่มาของต้อกระจก 
- ทางคลินิกมีงานวิจัยและสรุปผลได้ว่าไรโบฟลาวินช่วยป้องกันการกำเริบของการปวดศีรษะ             ไมเกรนทั้งในเด็กและผู้ใหญ่ 
เมื่อทราบประโยชน์อย่างคร่าวๆของไรโบฟลาวินแล้ว การจะหาไรโบฟลาวินมารับประทานไม่ใช่เรื่องยากแต่อย่างใด เพราะวิตามินชนิดนี้พบได้ในนม ผักใบเขียว ถั่ว เนื้อ เครื่องในสัตว์เช่น ตับ ไต ในเห็ด อัลมอนด์ และสารสกัดจากยีสต์ (Yeast, เชื้อราชนิดหนึ่งที่เป็นเชื้อรากลุ่มมีเซลล์เดียว) ประชาชนโดยทั่วไปทั้งหญิงและชายควรได้รับไรโบฟลาวินขนาดเฉลี่ย 1.2 มิลลิกรัม/วัน แต่สำหรับสตรีที่ตั้งครรภ์และสตรีที่อยู่ในภาวะให้นมบุตรควรได้รับไรโบฟลาวิน 1.4 และ 1.6 มิลลิกรัม/วันตาม ลำดับ 
อาการที่ร่างกายขาดวิตามินบี 2 อาจแสดงออกมาในลักษณะมีกระเพาะอาหารอักเสบ ลิ้นเป็นสีแดง มีอาการเจ็บคอ มีแผลอักเสบที่มุมปากหรือที่ชาวบ้านเรียกกันว่า “โรคปากนกกระจอก” นอก จากนี้อาจพบอาการคันตา แพ้แสง และยังส่งผลให้เกิดอาการโลหิตจาง เกิดการขาดวิตามินบี 9 (กรดโฟลิก) ติดตามมาได้ด้วย ปัจจุบันยังมีงานวิจัยที่ระบุว่าการขาดไรโบฟลาวินหรือวิตามินบี 2 อาจมีความเชื่อมโยงกับการเกิดโรคมะเร็ง 
ได้มีการศึกษาถึงการบริโภคไรโบฟลาวินเป็นปริมาณมากจะก่อพิษ (ผลข้างเคียง) กับร่างกายได้มากน้อยเพียงใด โดยได้ติดตามผู้ที่บริโภคไรโบฟลาวินเพื่อป้องกันอาการไมเกรนในขนาด 400 มิลลิกรัม/วันเป็นเวลา 3 เดือน พบว่าไรโบฟลาวินไม่ได้ก่อให้เกิดอาการข้างเคียง (ผลข้างเคียง) แต่อย่างใดจะมีก็แต่เรื่องปัสสาวะมีสีเหลืองเท่านั้น 
ทั้งนี้มนุษย์ได้ใช้ประโยชน์จากไรโบฟลาวินมาเป็นเวลานานมากกว่า 30 ปีแล้วเช่น 
- บำบัดอาการตัวเหลืองของทารกแรกเกิด (อ่านเพิ่มเติมในเว็บ haamor.com บทความเรื่อง ภาวะตัวเหลืองในเด็กแรกเกิดและเด็กเล็ก) 
- ป้องกันการปวดศีรษะไมเกรน 
- บำบัดรักษาอาการ Brown’s syndrome (การกลอกตาผิดปกติจากโรคของเอ็นกล้ามเนื้อตา) 
- บำบัดอาการขาดวิตามินบี 2 ของร่างกาย 
อนึ่ง รูปแบบจำหน่ายของยาไรโบฟลาวินที่พบบ่อยจะเป็นประเภทยาชนิดรับประทาน หลังการดูดซึมยานี้จากลำไส้เล็ก ยาไรโบฟลาวินจะเข้าจับกับพลาสมาโปรตีนในกระแสเลือดได้ประมาณ 60% ตัวยาจะกระจายเข้าสู่เนื้อเยื่อส่วนต่างๆของร่างกายรวมถึงน้ำนมของมารดา ยาไรโบฟลาวินบางส่วนจะถูกสะสมอยู่ในตับ ม้าม ไต และหัวใจ ยาไรโบฟลาวินอีกจำนวนหนึ่งจะถูกเปลี่ยนโครงสร้างทาง     เคมีที่ตับไปเป็นสารผลิตภัณฑ์ที่ร่างกายสามารถนำไปใช้ประโยชน์ได้อีกเช่นสารต้านอนุมูลอิสระ ร่างกายต้องใช้เวลาประมาณ 66 - 84 นาทีที่จะกำจัดยาไรโบฟลาวินจำนวน 50% ออกจากกระแสเลือดโดยผ่านทิ้งไปกับปัสสาวะและมีบางส่วนที่ถูกขับออกไปกับอุจจาระ 
ปัจจุบันในอุตสาหกรรมการผลิตไรโบฟลาวินนักวิทยาศาสตร์จะใช้จุลินชีพ/จุลชีพหลายชนิด ทั้งเชื้อราและแบคทีเรียในการสังเคราะห์ยาไรโบฟลาวินขึ้นมา 
เราสามารถพบเห็นการใช้วิตามินบี 2 หรือไรโบฟลาวินได้จากสถานพยาบาลของรัฐและเอกชน อีกทั้งมีจำหน่ายตามร้านขายยาโดยทั่วไป 
 ///// ไรโบฟลาวินมีสรรพคุณ (คุณสมบัติ) อย่างไร? ///// 
ยาไรโบฟลาวินมีสรรพคุณ/ข้อบ่งใช้เช่น 
- บำบัดป้องกันอาการปวดศีรษะไมเกรน 
- ใช้บำบัดรักษาอาการขาดไรโบฟลาวิน (วิตามินบี 2) 
 ///// ไรโบฟลาวินมีกลไกการออกฤทธิ์อย่างไร? ///// 
กลไกการออกฤทธิ์ของยาไรโบฟลาวินคือ เมื่อตัวยาเข้าสู่ร่างกายจะถูกเปลี่ยนโครงสร้างทางเคมีไปเป็นสารที่ออกฤทธิ์ที่เป็นคุณประโยชน์ต่อร่างกายที่มีชื่อว่า Flavin mononucleotide และ Flavin adenine dinucleotide (FMN และ FAD) จากนั้นจะส่งผลให้มีการผลิตวิตามินชนิดอื่นขึ้นในร่างกายเช่น วิตามินบี 6, โฟเลต (กรดโฟลิก), วิตามินบี 3, วิตามินเอ กลุ่มวิตามินดังกล่าวรวมถึงตัวไรโบฟลาวินเองจะส่งผลต่อกระบวนการทางชีวภาพของร่างกายอย่างมีสมดุลและทำให้การทำงานของอวัยวะต่างๆเป็นไปอย่างปกติ 
 ///// ไรโบฟลาวินมีรูปแบบการจัดจำหน่ายอย่างไร? ///// 
ยาไรโบฟลาวินมีรูปแบบการจัดจำหน่ายเช่น 
- ยาแคปซูลชนิดรับประทาน ขนาด 100 มิลลิกรัม/แคปซูล 
- ยาเม็ดชนิดรับประทาน ขนาด 5, 25, 50 และ 100 มิลลิกรัม/เม็ด 
 ///// ไรโบฟลาวินมีขนาดรับประทาน/การบริหารยาอย่างไร? ///// 
ไรโบฟลาวินมีขนาดรับประทานเช่น 
ก.สำหรับการขาดวิตามินบี 2: 
- ผู้ใหญ่: รับประทาน 5 - 30 มิลลิกรัมโดยแบ่งรับประทาน 
ข.สำหรับป้องกันการปวดศีรษะไมเกรน: 
- ผู้ใหญ่:รับประทาน 400 มิลลิกรัม/วันติดต่อกัน 3 เดือนเป็นอย่างต่ำ 
*อนึ่ง: 
- ในเด็ก: การใช้ยานี้กับเด็กต้องให้กุมารแพทย์เป็นผู้แนะนำและสั่งจ่ายขนาดการใช้ยาที่ปลอดภัยและเหมาะสม 
- ควรรับประทานยานี้พร้อมหรือหลังอาหาร 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาไรโบฟลาวิน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไรโบฟลาวินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไรโบฟลาวินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาไรโบฟลาวินให้ตรงเวลา 
 ///// ไรโบฟลาวินมีผลไม่พึงประสงค์อย่างไร? ///// 
ทางคลินิกพบว่าไม่ค่อยมีผลไม่พึงประสงค์ (ผลข้างเคียง/อาการข้างเคียง) ต่างๆจากการใช้ยาไรโบฟลาวิน นอกจากจะทำให้มีอาการปัสสาวะเป็นสีเหลืองเท่านั้น อย่างไรก็ตามหากพบอาการผิด ปกติของร่างกายหลังการรับประทานยาไรโบฟลาวิน ไม่ว่าจะมาจากสูตรตำรับใดก็ตาม หรือเกิดอาการแพ้ยานี้ ควรต้องรีบนำตัวผู้ป่วยมาพบแพทย์/มาโรงพยาบาลทันที/ฉุกเฉิน 
 ///// มีข้อควรระวังการใช้ไรโบฟลาวินอย่างไร? ///// 
มีข้อควรระวังการใช้ยาไรโบฟลาวินเช่น 
- ห้ามใช้กับผู้ที่แพ้ยานี้หรือแพ้องค์ประกอบต่างๆในสูตรตำรับยานี้ 
- การใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ ควรต้องอยู่ภายใต้คำสั่งของแพทย์เท่านั้น 
- ผู้ป่วยไม่ควรใช้ยานี้นอกเหนือจากคำสั่งแพทย์และไม่ควรปรับขนาดการใช้ยานี้ด้วยตนเอง 
- หลังรับประทานยานี้จะพบว่าปัสสาวะมีสีเหลืองซึ่งเป็นลักษณะของยาที่ถูกขับออกจากร่าง  กายมาพร้อมกับปัสสาวะ 
- ควรบริโภคอาหารต่างๆที่ถูกหลักโภชนาการ (อาหารมีประโยชน์ 5 หมู่) เพื่อให้ร่างกายได้สารอาหารรวมถึงไรโบฟลาวินอย่างเพียงพอโดยไม่ต้องพึ่งยาชนิดรับประทาน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไรโบฟลาวินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไรโบฟลาวินมีปฏิกิริยาระหว่างยากับยาตัวอื่นอย่างไร? ///// 
ยาไรโบฟลาวินมีปฏิกิริยาระหว่างยากับยาตัวอื่นเช่น 
- การใช้ยาไรโบฟลาวินร่วมกับยา Tetracycline จะก่อให้เกิดการรบกวนการดูดซึมของยา Tetracycline จนส่งผลต่อประสิทธิภาพของการรักษา หากจำเป็นต้องใช้ยาร่วมกันแพทย์จะปรับ ขนาดการใช้ยาให้เหมาะสมเป็นกรณีไป 
- การใช้ยาไรโบฟลาวินร่วมกับยารักษาอาการทางจิตประสาทเช่น Chlorpromazine อาจทำให้ระดับยาไรโบฟลาวินในร่างกายต่ำลง หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- ยาไรโบฟลาวินสามารถลดฤทธิ์การรักษาของยาบางตัวที่นำมาใช้รักษาโรคมะเร็งได้เช่น Doxorubicin และ Methotrexate หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาไรโบฟลาวินร่วมกับยาขับปัสสาวะกลุ่ม Thiazide สามารถเพิ่มการขับตัวยาไรโบฟลาวินออกจากร่างกายโดยผ่านไปกับปัสสาวะได้มากขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาไรโบฟลาวินอย่างไร? ///// 
สามารถเก็บยาไรโบฟลาวินภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไรโบฟลาวินมีชื่ออื่นอีกไหม? ผลิตจากบริษัทอะไรบ้าง? ///// 
ยาไรโบฟลาวินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Riboflavin  [2015,Nov28] 
http://lpi.oregonstate.edu/mic/vitamins/riboflavin  [2015,Nov28] 
http://www.webmd.com/vitamins-supplements/ingredientmono-957-riboflavin%20(vitamin%20b2).aspx?activeingredientid=957&amp;activeingredientname=riboflavin%20(vitamin%20b2) [2015,Nov28] 
http://www.drugs.com/ppa/riboflavin-vitamin-b2.html  [2015,Nov28] 
http://www.mims.com/Thailand/drug/info/Biovit%20B2/  [2015,Nov28] 
https://umm.edu/health/medical/altmed/supplement-interaction/possible-interactions-with-vitamin-b2-riboflavin  [2015,Nov28] 
http://www.bddrugs.com/product5.php?idn=719&amp;prev=&amp;prev1=&amp;prev2= [2015,Nov28]
