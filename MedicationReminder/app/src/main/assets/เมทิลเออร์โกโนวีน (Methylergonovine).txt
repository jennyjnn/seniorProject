เมทิลเออร์โกโนวีน (Methylergonovine)
 ///// บทนำ ///// 
ยาเมทิลเออร์โกโนวีน (Methylergonovine) หรือในชื่ออื่นเช่น Methyergometrine หรือ Methylergobasin หรือ Methergine เป็นตัวยาที่นักวิทยาศาสตร์สังเคราะห์ขึ้นโดยมีโครงสร้างทางเคมีคล้ายกับยา Ergonovine ประโยชน์ทางคลินิกของยาเมทิลเออร์โกโนวีนที่นำไปใช้ได้แก่ เป็นยาลดการเสียเลือดจากโพรงมดลูกหลังการคลอดบุตรจากช่วยให้มดลูกหดบีบตัว นอกจากนี้ฤทธิ์ของยาเมทิลเออร์โกโนวีนที่ทำให้มดลูกหดตัวยังช่วยขับรกออกจากโพรงมดลูกอีกด้วย บางกรณีก็ถูกนำไปใช้เป็นยาป้องกันหรือใช้บำบัดอาการปวดศีรษะไมเกรน 
ยาเมทิลเออร์โกโนวีนมีข้อห้ามใช้กับสตรีตั้งครรภ์ ผู้ป่วยความดันโลหิตสูง รวมถึงผู้ป่วยโรคเอดส์ที่มีการใช้ยาต้านไวรัส Delavirdine และ Efavirenz อยู่ก่อน และมียาอีกหลายตัวที่สามารถเกิดปฏิกิริยาระหว่างยากับยาเมทิลเออร์โกโนวีนเช่น Itraconazole, Ketoconazole, Voriconazole, Beta-blockers, Clotrimazole, Cobicistat, Fluoxetine, Fluvoxamine, Ketolide antibiotics, Nefazodone, Macrolide antibiotics, Protease inhibitors, Rtranscriptase inhibitors และTriptans 
ทั้งนี้ยังมีสภาวะสุ่มเสี่ยงอีกบางประการที่แพทย์จะต้องนำมาประกอบการพิจารณาก่อนที่จะสั่งจ่ายยาเมทิลเออร์โกโนวีนให้กับผู้ป่วยเช่น 
- เป็นผู้ที่มีประวัติการติดเชื้อในกระแสเลือด (ภาวะพิษเหตุติดเชื้อ) หรือไม่ หรือมีประวัติหลอดเลือดสมองตีบ หรือป่วยด้วยโรคหัวใจอยู่ก่อนแล้ว 
- เป็นผู้ที่ติดบุหรี่หรือสูบบุหรี่จัด หรือมีน้ำหนักตัวสูง/โรคอ้วน หรือมีโรคเบาหวาน และโรคไขมันในเลือดสูง หรือไม่ 
- ผู้ป่วยมีการรับประทานยารักษาภาวะกล้ามเนื้อหัวใจขาดเลือด หรือรับประทานยาประเภท  เออร์กอต (Ergot medicine) อยู่ก่อนแล้วหรือไม่ 
- หากเป็นผู้ป่วยที่อายุน้อยหรือเด็ก แพทย์จะพิจารณาเป็นกรณีๆไปด้วยยังไม่มีการจัดทำมาตรฐานการใช้ยานี้กับผู้ป่วยเด็ก 
อนึ่งอาการข้างเคียง (ผลข้างเคียง) ที่อาจพบได้หลังที่ใช้ยาเมทิลเออร์โกโนวีนเช่น ปวดศีรษะ คลื่นไส้ อาเจียน เป็นต้น 
รูปแบบของยาแผนปัจจุบันของยาเมทิลเออร์โกโนวีนจะมีทั้งยารับประทานและยาฉีด ระยะเวลาของการออกฤทธิ์สำหรับยารับประทานอยู่ที่ประมาณ 5 - 15 นาทีหลังรับประทาน ในขณะที่ยาฉีดมีระยะเวลาของการออกฤทธิ์อยู่ที่ประมาณ 2 - 5 นาที โดยตัวยาสามารถกระจายเข้าไปในเนื้อเยื่อส่วนต่างๆของร่างกายได้เป็นอย่างดีรวมถึงในน้ำนมของมารดา ตับจะคอยทำหน้าที่เปลี่ยนแปลงโครงสร้างของยานี้อย่างต่อเนื่องก่อนที่ตัวยาจะถูกขับออกไปกับอุจจาระและปัสสาวะ ซึ่งเราสามารถพบเห็นการใช้ยานี้ได้ทั้งในสถานพยาบาลของรัฐและของเอกชน 
 ///// เมทิลเออร์โกโนวีนมีสรรพคุณ (คุณสมบัติ) อย่างไร? ///// 
ยาเมทิลเออร์โกโนวีนมีสรรพคุณ/ข้อบ่งใช้เช่น 
- รักษาอาการตกเลือดหลังคลอดบุตร 
 ///// เมทิลเออร์โกโนวีนมีกลไกการออกฤทธิ์อย่างไร? ///// 
กลไกการออกฤทธิ์ของยาเมทิลเออร์โกโนวีนคือ ตัวยาจะออกฤทธิ์โดยทำให้กล้ามเนื้อของมดลูกหดตัว นอกจากนี้ยังมีฤทธิ์ทำให้หลอดเลือดที่ไปหล่อเลี้ยงอวัยวะต่างๆหดแคบตัวลงอีกด้วย จากกลไกดังกล่าวจึงทำให้มีฤทธิ์ของการรักษาตามสรรพคุณ 
 ///// เมทิลเออร์โกโนวีนมีรูปแบบการจัดจำหน่ายอย่างไร? ///// 
ยาเมทิลเออร์โกโนวีนมีรูปแบบการจัดจำหน่ายเช่น 
- ยาฉีด ขนาด 0.2 มิลลิกรัม/มิลลิลิตร 
- ยาเม็ดชนิดรับประทาน ขนาด 0.2 มิลลิกรัม/เม็ด 
 ///// เมทิลเออร์โกโนวีนมีขนาดการบริหารยาอย่างไร? ///// 
ยาเมทิลเออร์โกโนวีนมีขนาดการบริหารยา/ใช้ยาสำหรับรักษาอาการตกเลือดหลังคลอดเช่น 
- ผู้ใหญ่: ฉีดยาเข้ากล้ามเนื้อหรือเข้าหลอดเลือดดำขนาด 0.2 มิลลิกรัม หากอาการยังไม่ดีขึ้น อาจฉีดซ้ำอีกครั้งโดยเว้นระยะเวลาห่างจากการฉีดยาเข็มแรกประมาณ 2 - 4 ชั่วโมง หรือรับประทานยานี้ครั้งละ 0.2 มิลลิกรัมวันละ 3 - 4 ครั้งเป็นเวลา 1 สัปดาห์หลังจากการคลอดบุตร 
- เด็ก: แพทย์จะพิจารณาเป็นกรณีๆไปในผู้ป่วยเด็กด้วยยังไม่มีการจัดทำมาตรฐานการใช้ยานี้กับผู้ป่วยเด็ก 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเมทิลเออร์โกโนวีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเมทิลเออร์โกโนวีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมทิลเออร์โกโนวีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาเมทิลเออร์โกโนวีนให้ตรงเวลา 
 ///// เมทิลเออร์โกโนวีนมีผลไม่พึงประสงค์อย่างไร? ///// 
ยาเมทิลเออร์โกโนวีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดัง นี้เช่น มีอาการปวดท้อง ปวดศีรษะ ความดันโลหิตสูง บางกรณีอาจพบมีเลือดปนกับปัสสาวะ/ปัสสาวะเป็นเลือด สีผิวหนังเปลี่ยนไป เจ็บหน้าอก อึดอัด/หายใจลำบาก กลืนลำบาก ชีพจรเต้นเร็ว วิงเวียน ปวดแขน-กราม-หลัง-ลำคอ ขา-เท้ามีอาการบวม หัวใจเต้นช้าหรือไม่ก็เร็ว มีผื่นคัน เหงื่อออกมาก 
ทั้งนี้อาการข้างเคียงดังกล่าวที่อาการไม่รุนแรงไม่จำเป็นต้องใช้ยาในการรักษา แต่ร่างกายจะค่อยๆปรับตัวจนเข้าสู่สภาวะปกติได้เอง 
 ///// มีข้อควรระวังการใช้เมทิลเออร์โกโนวีนอย่างไร? ///// 
มีข้อควรระวังการใช้ยาเมทิลเออร์โกโนวีนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคความดันโลหิตสูง สตรีตั้งครรภ์ เด็ก 
- หลีกเลี่ยงการใช้ยาเมทิลเออร์โกโนวีนชนิดฉีดเท่าที่ทำได้ ด้วยการใช้ยาชนิดฉีดสามารถกระตุ้นให้มีภาวะความดันโลหิตสูงติดตามมา รวมถึงหลีกเลี่ยงการใช้ยานี้กับผู้ป่วยที่ได้รับบาดเจ็บทางสมองหรือมีอุบัติเหตุที่เกี่ยวข้องกับสมอง การฉีดยาเข้าหลอดเลือดดำให้กับผู้ป่วยจะต้องใช้ระยะเวลาฉีดยาช้าๆไม่ต่ำกว่า 60 วินาทีขึ้นไปทั้งนี้เพื่อหลีกเลี่ยงความผิดปกติของความดันโลหิตในร่างกาย 
- หลีกเลี่ยงการให้นมบุตรหากมารดาได้รับยาเมทิลเออร์โกโนวีน แต่เมื่อมีความประสงค์ที่จะให้นมของตนเองกับบุตรจะต้องรอประมาณ 12 ชั่วโมงหลังการใช้ยานี้เป็นอย่างต่ำเพื่อให้ร่างกายกำจัดยาเมทิลเออร์โกโนวีนในเลือดออกไปให้มากที่สุด 
- ระวังการใช้ยาเมทิลเออร์โกโนวีนกับผู้ที่สูบบุหรี่จัด ผู้ป่วยเบาหวาน ผู้ป่วยไขมันในเลือดสูง ด้วยผู้ป่วยกลุ่มนี้จะมีความเสี่ยงภาวะกล้ามเนื้อหัวใจขาดเลือดได้สูง เมื่อร่างกายได้รับยานี้ 
- ห้ามปรับขนาดการใช้ยา (ชนิดรับประทาน) นี้ด้วยตนเอง 
- ห้ามใช้ยาที่มีสภาพชำรุดและเปลี่ยนแปลงสภาพไปจากเดิม 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเมทิลเออร์โกโนวีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เมทิลเออร์โกโนวีนมีปฏิกิริยาระหว่างยากับยาตัวอื่นอย่างไร? ///// 
ยาเมทิลเออร์โกโนวีนมีปฏิกิริยาระหว่างยากับยาตัวอื่นเช่น 
- การใช้ยาเมทิลเออร์โกโนวีนร่วมกับผู้ที่สูบบุหรี่จัดจะเกิดความเสี่ยงของหลอดเลือดตีบทำให้ลดการไหลเวียนเลือดทั่วร่างกาย ส่งผลต่อสมองและอวัยวะต่างๆมีเลือดไปเลี้ยงน้อยจนอาจเป็นอันตรายกับอวัยวะดังกล่าว จึงถือเป็นข้อห้ามใช้เมทิลเออร์โกโนวีนกับผู้ที่ติดบุหรี่ 
- การใช้ยาเมทิลเออร์โกโนวีนร่วมกับการรับประทานน้ำผลไม้บางประเภทเช่น Grapefruit juice สามารถทำให้ระดับยาเมทิลเออร์โกโนวีนในกระแสเลือดเพิ่มสูงขึ้นจนเป็นเหตุให้ร่างกายได้รับผลข้าง เคียงต่างๆของยาฯตามมา เพื่อเป็นการป้องกันภาวะดังกล่าวจึงควรหลีกเลี่ยงการรับประทานร่วมกัน 
- ห้ามรับประทานยาเมทิลเออร์โกโนวีนร่วมกับยา Clarithromycin ด้วยจะทำให้ระดับยาเมทิลเออร์โกโนวีนในร่างกายเพิ่มสูงขึ้นจนเป็นเหตุให้เกิดภาวะความดันโลหิตสูง กล้ามเนื้อหัวใจขาดเลือด หัวใจล้มเหลว หรืออวัยวะของร่างกายเกิดการตายและเสื่อมสภาพลง 
- การใช้ยาเมทิลเออร์โกโนวีนร่วมกับยา Pentobarbital อาจทำให้ระดับของยาเมทิลเออร์โกโนวีนในร่างกายลดต่ำลงจนส่งผลต่อการรักษา กรณีที่จำเป็นต้องใช้ยาร่วมกันแพทย์อาจต้องปรับขนาดรับประทานให้เหมาะสมเป็นกรณีบุคคลไป 
 ///// ควรเก็บรักษาเมทิลเออร์โกโนวีนอย่างไร? ///// 
ควรเก็บรักษายาเมทิลเออร์โกโนวีนดังนี้เช่น 
- ยาชนิดรับประทานให้เก็บภายในอุณหภูมิ 25 องศาเซลเซียส (Celsius) 
- หากเป็นยาฉีดให้เก็บที่อุณหภูมิ 2 - 8 องศาเซลเซียส 
ทั้งนี้ห้ามเก็บยาทั้ง 2 ชนิดในช่องแช่แข็งของตู้เย็น เก็บยาในภาชนะที่ปิดมิดชิดพ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เมทิลเออร์โกโนวีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเมทิลเออร์โกโนวีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Methylergometrine  [2015,Dec19] 
http://www.drugs.com/cdi/methylergonovine.html  [2015,Dec19] 
http://www.mims.com/THAILAND/Home/GatewaySubscription/?generic=Methylergometrine  [2015,Dec19] 
http://www.drugs.com/drug-interactions/methylergonovine-index.html?filter=3&amp;generic_only=  [2015,Dec19] 
http://www.drugs.com/pro/methylergonovine-maleate-tablets.html  [2015,Dec19]
