มิราเบกรอน (Mirabegron)
 ///// บทนำ ///// 
ยามิราเบกรอน(Mirabegron)เป็นยาในกลุ่มอะดรีเนอร์จิก อะโกนิสต์(Adrenergic agonist) มีฤทธิ์กระตุ้นตัวรับ(Receptor)กลุ่มเบต้า3 (Beta3 adrenergic receptor) ที่ผนังกล้ามเนื้อเรียบของกระเพาะปัสสาวะ ทำให้กระเพาะปัสสาวะเกิดการคลายตัวและทำให้เพิ่มปริมาตรในการรองรับน้ำปัสสาวะได้มากขึ้น   ทางคลินิก ใช้ยามิราเบกรอนเป็นยารักษาอาการปัสสาวะบ่อยและกลั้นปัสสาวะไม่อยู่หรือที่เรียกว่ากระเพาะปัสสาวะทำงานไวเกิน (Overactive bladder) 
ยามิราเบกรอน มีรูปแบบเภสัชภัณฑ์เป็นยาชนิดรับประทาน สามารถดูดซึมจากระบบทางเดินอาหารและเข้าสู่กระแสเลือดได้ประมาณ 29-35% ร่างกายต้องใช้เวลา ประมาณ 50 ชั่วโมงเพื่อกำจัดยานี้ทิ้งไปกับปัสสาวะและอุจจาระ  ด้วยช่วงเวลาที่ตัวยาอยู่ในร่างกายได้นานนี้เอง  ทำให้ผู้ป่วยรับประทานยานี้เพียงวันละ 1 ครั้งก็เพียงพอต่อการควบคุมอาการกระเพาะปัสสาวะทำงานไวเกินได้แล้ว 
มีข้อจำกัดของการใช้ยามิราเบกรอนที่ผู้ป่วยควรทราบและสามารถระบุออกมาเป็นลำดับ/ข้อๆได้ดังต่อไปนี้ เช่น 
- ห้ามใช้กับผู้แพ้ยานี้ 
- ยาชนิดนี้ถูกออกแบบมาสำหรับผู้ใหญ่ที่อายุตั้งแต่ 18 ปีขึ้นไปเท่านั้น ยังไม่มีข้อมูลทางคลินิกยืนยันประสิทธิภาพและความปลอดภัยในการใช้ยานี้กับเด็ก หรือกับผู้ที่อายุต่ำกว่า 18 ปีลงมา 
- ห้ามใช้ยานี้กับผู้ที่มีภาวะของ โรคไต  โรคตับ  ระยะสุดท้าย  ผู้ที่ป่วยด้วยโรคความดันโลหิตสูงขั้นรุนแรงที่ยังไม่สามารถควบคุมอาการของโรคได้  ด้วยตัวยานี้อาจ
อาจทำให้อาการของโรคต่างๆดังกล่าวรุนแรงขึ้น 
- สตรีมีครรภ์/ตั้งครรภ์   สตรีที่อยู่ในภาวะให้นมบุตร  เป็นอีกหนึ่งกลุ่มเสี่ยงต่อการใช้ยาหลายชนิดที่จะเกิดผลข้างเคียงจากยาที่รุนแรง ซึ่งรวมถึงยามิราเบกรอนด้วยเช่นกัน 
- ระวังการใช้ยานี้กับผู้ที่มีกระเพาะปัสสาวะอุดตัน หรือผู้ที่มีภาวะปัสสาวะลำบาก/ปัสสาวะขัด 
- ระวังการใช้ร่วมกับยาชนิดอื่นๆ โดยเฉพาะยา  Chlorpromazine, Desipramine,  Digoxin, Encainide, Flecainide, Metoprolol, Nortriptyline, Pimozide, Propafenone, Tetrabenazine, Thioridazine,  ด้วยจะทำให้ผู้ป่วยได้รับอาการข้างเคียง(ผลข้างเคียง)ของยามิราเบกรอนสูงขึ้นตามมา 
นอกจากนี้ ยังมีข้อมูลสำคัญของอาการข้างเคียงที่ผู้ป่วยควรได้รับการแจ้งเตือนจาก แพทย์ เภสัชกร เมื่อใช้ยามิราเบกรอน  การรู้เท่าทันอาการข้างเคียงจากยานี้ จะช่วยให้ผู้ป่วยปรับตัวต่อการใช้ยานี้ได้เร็ว และป้องกันอาการข้างเคียงดังกล่าวได้ดีขึ้น เช่น  ยามิราเบกรอนอาจทำให้เกิดอาการความดันโลหิตสูงที่สามารถสังเกตได้จากมีอาการปวดศีรษะและวิงเวียน  ดังนั้น ระหว่างการใช้ยานี้  ควรต้องหมั่นตรวจสอบความดันโลหิตร่วมด้วยสม่ำเสมอตามคำแนะนำของแพทย์ เภสัชกร 
กรณีมีข้อผิดพลาดของการใช้ยามิราเบกรอนเกิดขึ้น และทำให้ผู้ป่วยได้รับยานี้เกินขนาด  ซึ่งจะส่งผลให้ชีพจรเต้นผิดปกติ  อัตราการเต้นของหัวใจ  และความดันโลหิตสูงขึ้น  หากพบกรณีดังกล่าว ต้องรีบนำตัวผู้ป่วยส่งโรงพยาบาลโดยทันที/ฉุกเฉิน 
คณะกรรมการอาหารและยาของไทยได้ระบุให้ยามิราเบกรอนเป็นยาประเภท                     ยาควบคุมพิเศษ และการใช้ยานี้ต้องอยู่ภายใต้คำสั่งของแพทย์เท่านั้น  ซึ่งหากผู้ป่วยมีข้อสงสัยการใช้ยาชนิดนี้เพิ่มเติม  ผู้ป่วยสามารถสอบถามได้จากแพทย์ผู้รักษา หรือขอคำแนะนำได้จากเภสัชกรตามร้านขายยาได้ทั่วไป 
 
 ///// มิราเบกรอนมีสรรพคุณ(คุณสมบัติ)อย่างไร? ///// 
ยามิราเบกรอนมีสรรพคุณ/ข้อบ่งใช้ เพื่อ 
- บำบัดรักษาภาวะกระเพาะปัสสาวะทำงานไวเกิน (Overactive bladder) 
- บรรเทาอาการปัสสาวะบ่อย หรือปัสสาวะเล็ดกระปริบกระปรอย 
 ///// มิราเบกรอนมีกลไกการออกฤทธิ์อย่างไร? ///// 
ตัวยามิราเบกรอนเป็นยาประเภท อะดรีเนอร์จิก อะโกนิสต์  โดยมีกลไกการออกฤทธิ์ ที่สามารถกระตุ้นตัวรับ ชนิด Beta3 adrenergic receptor ที่บริเวณผนังกระเพาะปัสสาวะ  ทำให้กระเพาะปัสสาวะเกิดการขยายตัวและมีปริมาตรรองรับปริมาณน้ำปัสสาวะได้มากขึ้น ด้วยกลไกนี้เองที่ทำให้ภาวะกระเพาะปัสสาวะทำงานไวเกินทุเลาลงได้ตามสรรพคุณ 
 
 ///// มิราเบกรอนมีรูปแบบการจัดจำหน่ายอย่างไร? ///// 
ยามิราเบกรอน มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยยา Mirabegron ขนาด 25 และ 50 มิลลิกรัม/เม็ด 
 
 ///// มิราเบกรอนมีขนาดรับประทานอย่างไร? ///// 
ยามิราเบกรอนมีขนาดรับประทาน เช่น 
 
- ผู้ใหญ่ที่อายุตั้งแต่ 18 ปีขึ้นไป: รับประทานยาขนาด 25 มิลลิกรัม วันละ1ครั้ง ก่อนหรือพร้อมอาหารก็ได้  ขนาดรับประทานที่ใช้คงระดับการรักษาอยู่ที่ 25-50 มิลลิกรัม/วัน 
- ผู้อายุต่ำกว่า 18 ปี: ยานี้ถูกออกแบบมาสำหรับผู้ใหญ่ที่อายุตั้งแต่ 18 ปีขึ้นไปเท่านั้น ยังไม่มีข้อมูลทางคลินิกยืนยันประสิทธิภาพและความปลอดภัยในการใช้ยานี้กับเด็ก หรือกับผู้ที่อายุต่ำกว่า 18 ปีลงมา 
อนึ่ง: 
- ห้ามใช้ยานี้กับผู้ป่วยโรคไตระยะรุนแรง 
- ห้ามใช้ยาเกิน  25 มิลลิกรัม/วัน กับผู้ป่วยที่มีค่าครีเอตินินเคลียแรนซ์(Creatinine clearance, CrCl) ระหว่าง 15-29 มิลลิลิตร/นาที (CrCl to 15-29 mL/min) 
- ห้ามใช้ยานี้กับผู้ป่วยที่มีค่าครีเอตินินเคลียแรนซ์น้อยกว่า 15 มิลลิลิตร/นาที 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยามิราเบกรอน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต   โรคตับ  โรคความดันโลหิตสูง รวมทั้งกำลังกินยา/ใช้ยาอะไรอยู่ เพราะยามิราเบกรอน  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยามิราเบกรอน  สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า ให้รับประทานยาในขนาดปกติ 
อย่างไรก็ดี เพื่อประสิทธิผลของการรักษา จะต้องรับประทานยามิราเบกรอน  ต่อเนื่อง ตรงตามขนาด และเวลาในแต่ละวัน ตามแพทย์สั่ง 
 
 ///// มิราเบกรอนมีผลไม่พึงประสงค์อย่างไร? ///// 
ยามิราเบกรอนสามารถก่อให้เกิดผลไม่พีงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น   คลื่นไส้  ท้องผูกหรือไม่ก็ท้องเสีย  ปวดท้อง เบื่ออาหาร   กระเพาะอาหารอักเสบ 
- ผลต่อระบบประสาท: เช่น   ปวดศีรษะ   วิงเวียน 
- ผลต่อระบบหัวใจและหลอดเลือด:  เช่น  เกิดความดันโลหิตสูง  หัวใจเต้นเร็ว  หัวใจเต้นผิดจังหวะ 
- ผลต่อตับ:  เช่น  เอนไซม์การทำงานของตับในเลือดสูงขึ้น 
- ผบลต่อผิวหนัง:  เช่น  เกิดผื่นคัน  ลมพิษ   ริมฝีปากบวม 
- ผลต่อระบบทางเดินปัสสาวะ:   เช่น   ท่อปัสสาวะอักเสบ   ปวดกระเพาะปัสสาวะ  ปัสสาวะขัด 
- ผลต่อการเกิดเนื้องอก/ มะเร็ง:  โดยอาจเป็นปัจจัยเสี่ยงเกิดมะเร็งต่อลูกหมาก 
- ผลต่อข้อ:  เช่น  ปวดข้อ   ข้อบวม 
- ผลต่อตา:  เช่น   เกิดต้อหิน    ตาพร่า 
- ผลต่อระบบทางเดินหายใจ:  เช่น  ทางเดินหายใจส่วนบนอักเสบ(โรคติดเชื้อทางเดินหายใจ)     ไซนัสอักเสบ    เยื่อจมูกอักเสบ 
- อื่นๆ: เช่น  ติดเชื้อที่ช่องคลอด(ช่องคลอดอักเสบ) 
 
 ///// มีข้อควรระวังการใช้มิราเบกรอนอย่างไร? ///// 
มีข้อควรระวังการใช้ยามิราเบกรอน เช่น 
- ห้ามใช้กับผู้ที่มีประวัติแพ้ยาชนิดนี้ 
- ห้ามใช้กับผู้ป่วย โรคไต  โรคตับ  ในระยะรุนแรง  ผู้ป่วยโรคความดันโลหิตสูงที่ไม่สามารถคุมอาการได้ และเลี่ยงการใช้ยานี้กับผู้ที่มีภาวะกระเพาะปัสสาวะอุดตัน 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก  โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง ด้วยจะกระทบต่อประสิทธิภาพการรักษาหรือได้รับผลข้างเคียงตามมา 
- ห้ามใช้ยาที่มีสภาพเปลี่ยนไปจากเดิมด้วยจะพิษต่อร่างกายได้ เช่น เม็ดยาแตกหัก  สีเม็ดยาเปลี่ยนไป 
- ห้ามรับประทานยานี้กับสุราหรือเครื่องดื่มที่มีแอลกอฮอล์เป็นส่วนประกอบเพราะจะเกิดอาการวิงเวียนได้มากขึ้น 
- ระวังการใช้ยานี้กับผู้ป่วยโรคไต แพทย์อาจต้องนำค่า Creatinine clearance
มาพิจารณาการปรับขนาดรับประทานของยานี้ 
- รับประทานยานี้ต่อเนื่อง ตรงตามขนาด และเวลาในแต่ละวัน ตามคำสั่งแพทย์ 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายจากแพทย์ เพื่อประเมินผลการรักษา 
- หลีกเลี่ยงการหยุดใช้ยานี้ด้วยตนเอง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยามิราเบกรอนด้วย) ยาแผนโบราณทุกชนิด  อาหารเสริม ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// มิราเบกรอนมีปฏิกิริยาระหว่างยากับยาตัวอื่นอย่างไร? ///// 
ยามิราเบกรอนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยามิราเบกรอนร่วมกับยา Pimozide เพราะทำให้ระดับยา 
Pimozide ในกระแสเลือดเพิ่มมากขึ้นจนเป็นเหตุให้ผู้ป่วยมีอาการหัวใจเต้นผิดปกติตามมา หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีบุคคลไป 
- ห้ามใช้ยามิราเบกรอนร่วมกับยารักษากระเพาะปัสสาวะทำงานไวเกินตัวอื่นๆ เช่น Solifenacin, Tolterodine,  ด้วยจะก่อให้เกิดอาการปัสสาวะลำบาก/ปัสสาวะขัดตามมา 
- หลีกเลี่ยงการใช้ยามิราเบกรอนร่วมกับยา Tamoxifen เพราะจะทำให้ประสิทธิผลการรักษาของยา Tamoxifen ลดลง หากจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมเป็นกรณีไป 
- หลีกเลี่ยงการใช้ยามิราเบกรอนร่วมกับยา Brexpiprazole (ยารักษาทางจิตเวช) ด้วยจะทำให้ระดับยาBrexpiprazole ในกระแสเลือดเพิ่มมากขึ้นจนเป็นเหตุให้ผู้ป่วยได้รับอาการข้างเคียงจากยาBrexpiprazole สูงขึ้นตามมา เช่น ง่วงนอน เกิดลมชัก  มีอาการคล้ายโรคพาร์กินสัน  และมีความดันโลหิตต่ำ  กรณีที่จำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษามิราเบกรอนอย่างไร? ///// 
ควรเก็บยามิราเบกรอนในช่วงอุณหภูมิ 15-30 องศาเซลเซียส(Celsius) หรือเก็บยาตามคำแนะนำในเอกสารกำกับยา  ห้ามเก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// มิราเบกรอนมีชื่ออื่นอีกไหม? ผลิตจากบริษัทอะไรบ้าง? ///// 
ยามิราเบกรอนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.cmsastellas.ca/uploads/pdf/2016-06-02%20Myrbetriq%20English.pdf[2017,April8] 
http://www.mims.com/thailand/drug/info/betmiga/?type=brief[2017,April8] 
https://en.wikipedia.org/wiki/Mirabegron[2017,April8] 
https://www.drugs.com/cdi/mirabegron.html[2017,April8] 
https://www.drugs.com/drug-interactions/mirabegron-index.html?filter=3&amp;generic_only=[2017,April8]
