ไนฟูร็อกซาไซด์ (Nifuroxazide)
 ///// บทนำ ///// 
ยาไนฟูร็อกซาไซด์ (Nifuroxazide) เป็นยาปฏิชีวนะชนิดรับประทานอยู่ในกลุ่มยา Nitrofuran ได้รับการจดลิขสิทธิ์ยาเมื่อ ปี ค.ศ. 1966 (พ.ศ. 2509) นำมาใช้รักษาอาการลำไส้ใหญ่อักเสบ (Colitis) และอาการท้องเสีย (Diarrhea) ทั้งกับมนุษย์และสัตว์ โดยมีชื่อการค้าต่างๆมากมายในท้องตลาดยา รูปแบบผลิตภัณฑ์จะเป็นยาชนิดรับประทานชนิดแคปซูลและยาน้ำแขวนตะกอน อดีตเคยมีข้อพิพาทเกี่ยวกับสรรพคุณที่ขาดข้อมูลทางวิทยาศาสตร์มาสนับสนุนระหว่างบริษัทยากับองค์กรอิสระบางองค์กร อย่างไรก็ตามยาไนฟูร็อกซาไซด์ถือได้ว่าเป็นยาที่มีประโยชน์ทางคลินิก และยังมีการใช้มาจนถึงปัจจุบัน ซึ่งยาไนฟูร็อกซาไซด์ได้รับการขึ้นทะเบียนอย่างถูกต้องตามกฎกระทรวงสาธารณสุขของประเทศไทยเช่นกัน 
หากผู้ป่วยมีประวัติแพ้ยาไนฟูร็อกซาไซด์ก็จะถือเป็นข้อจำกัดที่ทำให้ไม่สามารถใช้ยานี้ได้ นอกนั้นจะเป็นเรื่องความเห็นของแพทย์ว่าเห็นเหมาะสมปลอดภัยในการใช้ยานี้กับผู้ป่วยแต่ละรายบุคคลหรือไม่ ระหว่างที่มีการใช้ยานี้หากพบอาการดังต่อไปนี้ต้องไม่เพิกเฉยที่จะรีบพาผู้ป่วยกลับมาพบแพทย์/มาโรงพยาบาลโดยเร็วก่อนวันนัดเช่น 
- ใช้ยาไปแล้ว 3 วันอาการท้องเสียหรือภาวะลำไส้อักเสบไม่ทุเลาเลย 
- มีไข้สูงร่วมกับอาเจียน 
- มีเลือดปนมากับอุจจาระหรือมีการถ่ายอุจจาระเป็นเมือก/มูกปนออกมา 
- เกิดภาวะขาดน้ำของร่างกายโดยสังเกตได้จากอาการกระหายน้ำ ลิ้นแห้ง 
กรณีที่ไม่มีอาการดังกล่าวข้างต้นผู้ป่วยยังคงต้องปฏิบัติตามคำแนะนำของแพทย์เช่น การรับประทานอาหารที่เหมาะสมในระหว่างที่ป่วยและงดเว้นอาหารรสจัด อาหารประเภทผักและผลไม้ รวมถึงอาจต้องดื่มน้ำเฉลี่ยเพิ่มขึ้นในระหว่างวัน และเช่นกันการใช้ยากับสตรีตั้งครรภ์หรือสตรีที่อยู่ในภาวะให้นมบุตร เด็กที่อายุต่ำกว่า 6 ปี ถือเป็นข้อห้ามนอกจากจะมีคำสั่งจากแพทย์เท่านั้น ทั้งนี้ระยะเวลาของการใช้ยานี้ไม่ควรเกิน 7 วัน 
ผลข้างเคียงที่อาจพบได้จากยาไนฟูร็อกซาไซด์คืออาการทางผิวหนังเช่น ลมพิษและผื่นคันที่สามารถเกิดขึ้นได้ ปัจจุบันมีการนำยาไนฟูร็อกซาไซด์มารักษาโรคมะเร็งและยับยั้งการเจริญเติบโตของเนื้องอก ซึ่งยังต้องรอข้อสรุปและยืนยันในทางคลินิกกันต่อไป 
 ///// ไนฟูร็อกซาไซด์มีสรรพคุณ (คุณสมบัติ) อย่างไร? ///// 
ยาไนฟูร็อกซาไซด์มีสรรพคุณ/ข้อบ่งใช้เพื่อรักษาอาการท้องเสียที่มีสาเหตุจากการติดเชื้อ แบคทีเรีย 
 ///// ไนฟูร็อกซาไซด์มีกลไกการออกฤทธิ์อย่างไร? ///// 
กลไกการออกฤทธิ์ของยาไนฟูร็อกซาไซด์คือ ตัวยาจะออกฤทธิ์ฆ่าเชื้อแบคทีเรียได้กว้าง ขวางหลายชนิดที่เป็นสาเหตุของอาการท้องเสีย ส่งผลให้เชื้อโรคเหล่านั้นหยุดแพร่พันธุ์และตายลงในที่สุด 
 ///// ไนฟูร็อกซาไซด์มีรูปแบบการจัดจำหน่ายอย่างไร? ///// 
ยาไนฟูร็อกซาไซด์มีรูปแบบการจัดจำหน่ายเช่น 
- ยาแคปซูลชนิดรับประทานขนาด 200 มิลลิกรัม/แคปซูล 
- ยาน้ำแขวนตะกอนสำหรับรับประทานขนาด 218 มิลลิกรัม/5 มิลลิลิตร 
 ///// ไนฟูร็อกซาไซด์มีขนาดรับประทานอย่างไร? ///// 
ยาไนฟูร็อกซาไซด์มีขนาดรับประทานเช่น 
- ผู้ใหญ่: รับประทานครั้งละ 200 มิลลิกรัมวันละ 4 ครั้ง 
- เด็กอายุตั้งแต่ 6 ปีขึ้นไป: รับประทานครั้งละ 200 มิลลิกรัมวันละ 3 - 4 ครั้ง 
- เด็กอายุต่ำกว่า 6 ปี: ทางคลินิกยังไม่ทราบแน่ชัดถึงผลข้างเคียงจากยานี้ในเด็กวัยนี้ การใช้ยานี้ในเด็กวัยนี้จึงอยู่ในดุลพินิจของแพทย์ผู้รักษาเป็นกรณีไป 
*อนึ่งรับประทานยานี้ก่อนหรือหลังอาหารก็ได้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาไนฟูร็อกซาไซด์ ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไนฟูร็อกซาไซด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไนฟูร็อกซาไซด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาไนฟูร็อกซาไซด์ตรงเวลา 
 ///// ไนฟูร็อกซาไซด์มีผลไม่พึงประสงค์อย่างไร? ///// 
ยาไนฟูร็อกซาไซด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) เช่น มีอาการทางผิวหนังเช่น ผื่นคัน ลมพิษ และหากพบอาการแพ้ยานี้จะมีอาการบวมตามร่างกาย แน่นหน้าอก เป็นต้น ซึ่งเมื่อมีอาการแพ้ยานี้ต้องรีบนำผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้ไนฟูร็อกซาไซด์อย่างไร? ///// 
มีข้อควรระวังการใช้ยาไนฟูร็อกซาไซด์เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็กที่มีอายุต่ำกว่า 6 ปี 
- ห้ามปรับขนาดรับประทานด้วยตนเอง 
- ระหว่างการใช้ยานี้แล้วอาการไม่ดีขึ้นเช่น ยังมีไข้สูง ถ่ายมีเลือดปนกับอุจจาระ ให้รีบพาผู้ป่วยมาพบแพทย์/มาโรงพยาบาล 
- หยุดการใช้ยานี้ทันทีถ้าพบอาการแพ้ยานี้เกิดขึ้นเช่น หัวใจเต้นเร็ว แน่นหน้าอก ผื่นคันขึ้นเต็มตัว หายใจไม่ออก/หายใจลำบาก ใบหน้าบวม ตัวบวม หากพบอาการเหล่านี้ต้องรีบนำตัวผู้ป่วยส่งโรงพยาบาลโดยเร็วทันที/ฉุกเฉิน 
- เลี่ยงการรับประทานอาหารประเภทผักผลไม้ในช่วงที่มีอาการท้องเสีย ดื่มน้ำสะอาดอย่างเพียงพอตามคำแนะนำของแพทย์เพื่อป้องกันภาวะขาดน้ำของร่างกาย 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไนฟูร็อกซาไซด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ไนฟูร็อกซาไซด์มีปฏิกิริยาระหว่างยากับยาตัวอื่นอย่างไร? ///// 
ข้อมูลทางคลินิกพบปฏิกิริยาระหว่างยาไนฟูร็อกซาไซด์กับยาอื่นค่อนข้างน้อย อย่างไรก็ตาม หากพบอาการผิดปกติหลังการใช้ยาไนฟูร็อกซาไซด์ร่วมกับยาใดๆก็ตาม ผู้ป่วยสามารถขอคำปรึกษาจากแพทย์/เภสัชกรเพื่อใช้ยาต่างๆได้อย่างถูกต้อง 
 ///// ควรเก็บรักษาไนฟูร็อกซาไซด์อย่างไร? ///// 
ควรเก็บยาไนฟูร็อกซาไซด์ภายในอุณหภูมิไม่เกิน 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ไนฟูร็อกซาไซด์มีชื่ออื่นอีกไหม? ผลิตจากบริษัทอะไรบ้าง? ///// 
ยาไนฟูร็อกซาไซด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Nifuroxazide  [2016,Feb20] 
http://www.mims.com/Thailand/drug/info/Erfuzide/  [2016,Feb20] 
http://pharmacybook.net/nifuroxazide/  [2016,Feb20] 
http://www.nature.com/cddis/journal/v6/n3/full/cddis201563a.html  [2016,Feb20] 
http://www.mims.com/India/drug/info/nifuroxazide/nifuroxazide?type=full&amp;mtype=generic  [2016,Feb20] 
http://www.druginfosys.com/Drug.aspx?drugCode=1768&amp;  [2016,Feb20] 
https://www.moncoinsante.co.uk/ercefuryl-nifuroxazide-200-mg-sanofi-aventis-boite-de-12-gelules.html  [2016,Feb20]
