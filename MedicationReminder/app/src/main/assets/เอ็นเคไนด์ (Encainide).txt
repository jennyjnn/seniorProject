เอ็นเคไนด์ (Encainide)
 ///// บทนำ ///// 
ยาเอ็นเคไนด์(Encainide หรือ Encainide hydrochloride หรือ Encainide HCl)  เป็นยารักษาอาการหัวใจเต้นผิดจังหวะ ชนิด Atrial fibrillation   หัวใจเต้นเร็วชนิด Ventricular tachycardia/Ventricular fibrillation  โดยตัวยามีกลไกปิดกั้นช่องทางการส่งผ่านประจุไฟฟ้าที่มีชื่อเรียกว่า Sodium channel blocker  ส่งผลลดภาวะกระตุ้นการทำงานของหัวใจเกินปกติ  ทำให้หัวใจกลับมีการทำงานช้าลงจนมีการเต้นที่เป็นปกติ 
ยาเอ็นเคไนด์มีรูปแบบเภสัชภัณฑ์เป็นยาชนิดรับประทาน หลังการดูดซึมจากระบบทางเดินอาหาร ร่างกายจะใช้เวลาประมาณ 1–2 ชั่วโมงเพื่อขับยานี้ออกจากกระแสเลือดโดยผ่านทิ้งไปกับปัสสาวะและอุจจาระ 
โดยทั่วไป ผู้ป่วยที่จะได้รับยาเอ็นเคไนด์ ต้องได้รับการตรวจยืนยันสภาพการทำงานของหัวใจจากแพทย์ซึ่งการตรวจต้องกระทำในสถานพยาบาลเท่านั้น  ในระยะเริ่มต้นของการรักษา แพทย์อาจสั่งจ่ายยานี้ให้ผู้ป่วยรับประทานครั้งละ 25 มิลลิกรัม วันละ 3 ครั้งเพื่อควบคุมอาการของหัวใจที่เต้นผิดปกติ หลังการใช้ยานี้ไปแล้ว 3–5 วัน แพทย์อาจปรับขนาดการให้ยานี้เพิ่มเป็นครั้งละ 35 มิลลิกรัม วันละ 3 ครั้ง  จากนั้นอีก 3–5 วัน แพทย์จะประเมินอาการเต้นของหัวใจ หากยังไม่ดีขึ้น แพทย์อาจจะปรับเพิ่มขนาดรับประทานเป็นครั้งละ 50 มิลลิกรัม วันละ 3 ครั้ง  ในทางคลินิก  การปรับขนาดรับประทานยาชนิดนี้ ต้องกระทำแบบค่อยเป็นค่อยไปและต้องเป็นไปตามคำสั่งแพทย์  การปรับขนาดการใช้ยานี้ขึ้นอย่างกะทันหัน จะส่งผลเสียต่อผู้ป่วยมากขึ้น  ในทางปฏิบัติ เคยมีรายงานว่าผู้ป่วยอาจใช้ยาเอ็นเคไนด์ ได้มากกว่า 200 มิลลิกรัม/วัน จึงจะทำให้หัวใจของผู้ป่วยตอบสนองต่อการใช้ยานี้ได้เป็นอย่างดี   สิ่งสำคัญ ผู้ป่วยจะต้องใช้ยาเอ็นเคไนด์ตามคำสั่งแพทย์อย่างเคร่งครัด 
อนึ่ง ในท้องตลาดยาแผนปัจจุบัน เราจะพบเห็นการจัดจำหน่ายยาเอ็นเคไนด์ ภายใต้ชื่อการค้าว่า “Enkaid” 
 
 ///// เอ็นเคไนด์มีสรรพคุณ(คุณสมบัติ)อย่างไร? ///// 
ยาเอ็นเคไนด์มีสรรพคุณ/ข้อบ่งใช้ เช่น 
- บำบัดรักษา อาการหัวใจเต้นผิดจังหวะ  ภาวะหัวใจเต้นเร็ว 
 
 ///// เอ็นเคไนด์มีกลไกการออกฤทธิ์อย่างไร? ///// 
ยาเอ็นเคไนด์มีกลไกการออกฤทธิ์  โดยตัวยาจะปิดกั้นการนำกระแสไฟฟ้าที่มีความผิดปกติในหัวใจ จึงส่งผลต่อการทำงานของกล้ามเนื้อหัวใจ ทำให้หัวใจมีการเต้นช้าลงและเป็นปกติมากขึ้น 
 
 ///// เอ็นเคไนด์มีรูปแบบการจัดจำหน่ายอย่างไร? ///// 
ยาเอ็นเคไนด์มีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วย Encainide HCl 25 และ 35 มิลลิกรัม/แคปซูล 
 
 ///// เอ็นเคไนด์มีขนาดรับประทานอย่างไร? ///// 
ยาเอ็นเคไนด์ มีขนาดรับประทาน เช่น 
- ผู้ใหญ่: เริ่มต้นรับประทานยาครั้งละ 25 มิลลิกรัม วันละ 3 ครั้ง หรือทุก 8 ชั่วโมง
หากอาการไม่ดีขึ้นภายใน 3–5 วัน แพทย์จะปรับขนาดการใช้ยาเป็น 35 มิลลิกรัม วันละ 3 ครั้ง  การปรับขนาดการใช้ยาแพทย์จะอาศัยข้อมูลการตอบสนองของหัวใจต่อยานี้  ซึ่งบางกรณี แพทย์อาจต้องปรับขนาดการใช้ยากับผู้ป่วย เป็นรับประทานครั้งละ 	 75 มิลลิกรัม วันละ 4 ครั้ง 
อนึ่ง: 
•	 ห้ามปรับขนาดรับประทานยานี้เอง/เพิ่มขึ้นอย่างกะทันหัน  การใช้ยานี้ต้องให้แพทย์เป็นผู้ปรับขนาดรับประทานเท่านั้น 
•	 ควรกินยานี้ตรงเวลาทุกวันตามแพทย์สั่ง ซึ่งอาจเป็นก่อนหรือ หลังอาหารก็ได้ 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเอ็นเคไนด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคไต  โรคความดันโลหิตสูง  โรคความดันโลหิตต่ำ   รวมทั้งกำลังกินยา/ใช้ยาอะไรอยู่ เพราะยาเอ็นเคไนด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีที่ลืมรับประทานยาเอ็นเคไนด์  สามารถรับประทานยาทันทีที่นึกขึ้นได้  หากเวลาใกล้เคียงกับการรับประทานยาในมื้อถัดไป  ห้ามรับประทานยาเพิ่มเป็น 2เท่า ให้รับประทานในขนาดปกติ 
แต่อย่างไรก็ดี การรับประทานยาเอ็นเคไนด์ ตรงตามคำสั่งแพทย์ จึงจะส่งผลให้การรักษามีประสิทธิผลมากที่สุด 
 
 ///// เอ็นเคไนด์มีผลไม่พึงประสงค์อย่างไร? ///// 
ยาเอ็นเคไนด์สามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น  เกิดภาวะหัวใจล้มเหลว 
- ผลต่อระบบการเผาผลาญพลังงานของร่างกาย:   เช่น  น้ำตาลในเลือดสูงขึ้น 
- ผลต่อตับ:   เช่น ตัวเหลืองตาเหลือง  ตับทำงานผิดปกติ/ตับอักเสบ 
- ผลต่อระบบประสาท:  เช่น วิงเวียน   ปวดศีรษะ 
- ผลต่อตา:  เช่น  การมองเห็นผิดปกติ 
 
 ///// มีข้อควรระวังการใช้เอ็นเคไนด์อย่างไร? ///// 
มีข้อควรระวังการใช้ยาเอ็นเคไนด์ เช่น 
- ห้ามใช้กับผู้แพ้ยานี้ 
- ห้ามปรับขนาดการใช้ยานี้ด้วยตนเอง  ต้องใช้ยาตรงตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น แคปซูลแตกหัก แคปซูลเปียกชื้น สีแคปซูลเปลี่ยน 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  และเด็ก  การใช้ยากับผู้ป่วยกลุ่มนี้ต้องอยู่ในดุลยพินิจของแพทย์เท่านั้น 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพบาบาลโดยเร็ว ไม่ต้องรอถึงวันแพทย์นัด 
- การปรับขนาดรับประทานยานี้ต้องเป็นไปตามคำสั่งของแพทย์  และต้องได้รับ   การตรวจการทำงานของหัวใจและการตรวจร่างกายตามที่แพทย์กำหนด 
- ระวังการเกิดภาวะเกลือโปแตสเซียมในเลือดต่ำ หรือเพิ่มขึ้นอย่างผิดปกติ  	  ระหว่างใช้ยานี้ผู้ป่วยจึงต้องรับการตรวจอิเล็กโทรไลต์(Electrolyte)ในเลือดร่วมด้วยตามแพทย์สั่ง 
- ระวังภาวะ  หัวใจเต้นช้า   หัวใจล้มเหลว  เพื่อเป็นการป้องกันอาการเหล่านี้  
ผู้ป่วยต้องมารับการตรวจร่างกายตามที่แพทย์นัดหมายทุกครั้ง หรือกรณีที่รู้สึกว่า	  การทำงานของหัวใจมีความผิดปกติ จะต้องรีบนำผู้ป่วยมาพบแพทย์/มาโรงพยาบาลโดยเร็ว 
- *การได้รับยานี้เกินขนาดอาจเป็นเหตุให้ผู้ป่วยเสียชีวิตได้  ซึ่งสามารถสังเกตอาการผู้ป่วยได้รับยานี้เกินขนาด อาทิเช่น   มีความดันโลหิตต่ำ   หัวใจเต้นช้า หรือมีบางกรณีอาจพบอาการชักร่วมด้วย 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเอ็นเคไนด์ด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยา
ใช้เองเสมอ 
 
 ///// เอ็นเคไนด์มีปฏิกิริยาระหว่างยากับยาตัวอื่นอย่างไร? ///// 
ยาเอ็นเคไนด์มีปฏิกิริยาระหว่างยากับยาตัวอื่น เช่น 
- การใช้ยาเอ็นเคไนด์ร่วมกับยา Cimetidine  อาจทำให้ระดับยาเอ็นเคไนด์
ในกระแสเลือดเพิ่มสูงขึ้นจนทำให้ผู้ป่วยได้รับอาการข้างเคียงที่สูงขึ้นจากยาเอ็นเคไนด์ตามมา  กรณีที่จำเป็นต้องใช้ยาร่วมกัน  แพทย์จะปรับลดขนาดรับประทานของยาเอ็นเคไนด์ตามความเหมาะสมกับผู้ป่วย 
 
 ///// ควรเก็บรักษาเอ็นเคไนด์อย่างไร? ///// 
ควรเก็บยายาเอ็นเคไนด์ตามคำแนะนำในเอกสารกำกับยา  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น	
เก็บยาให้พ้นมือเด็กและสัตว์เลี้ยง  และห้ามเก็บยาในห้องน้ำหรือในรถยนต์ 
 
 ///// เอ็นเคไนด์มีชื่ออื่นอีกไหม? ผลิตจากบริษัทอะไรบ้าง? ///// 
ยาเอ็นเคไนด์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/pro/enkaid.html[2017,July29] 
https://www.drugs.com/dosage/enkaid.html[2017,July29] 
https://www.drugbank.ca/drugs/DB01228[2017,July29] 
http://www.druglib.com/druginfo/enkaid/indications_dosage/[2017,July29] 
http://www.druglib.com/druginfo/enkaid/side-effects_adverse-reactions/[2017,July29] 
http://www.druglib.com/druginfo/enkaid/interactions_overdosage_contraindications/[2017,July29]
