โออาร์เอส (ORS: Oral rehydration salt) หรือ ผงละลายเกลือแร่ (Electrolyte powder packet)
 ///// บทนำ ///// 
โออาร์เอส (ORS: Oral rehydration salt) หรือ ผงละลายเกลือแร่ (Electrolyte powder packet) เป็นผลิตภัณฑ์ทางการแพทย์ที่ใช้รักษาอาการท้องเสีย ภาวะร่างกายสูญเสียน้ำ คำพูดที่มักได้ยินจนคุ้นหูและใช้เรียกกัน คือ ‘น้ำเกลือ หรือ โออาร์เอส’ 
ผลิตภัณฑ์อีกกลุ่มที่มักทำให้เข้าใจผิด คือ ผลิตภัณฑ์เกลือแร่ หรือเครื่องดื่มเกลือแร่ หรือ อิเล็กโทรไลต์ (Electrolyte) ที่โฆษณาเป็นเครื่องดื่มสำหรับชดเชยการสูญเสียน้ำและเกลือแร่หลังการออกกำลังกาย ซึ่งเป็นคนละกลุ่มกันกับ โออาร์เอส หากจะกล่าวให้เข้าใจง่าย ดังนี้ ‘โออาร์เอส’ เป็นผลิตภัณฑ์ทางการแพทย์ รักษาอาการโรคท้องเสีย มีสัดส่วนของเกลือแร่ที่จำเป็นต่อร่างกายเป็นสัดส่วนที่เป็นมาตรฐานประกอบกับน้ำตาลกลูโคลส (Glucose) เพื่อให้พลังงานแก่ร่างกาย ส่วน ‘เครื่องดื่มเกลือแร่’ จัดเป็นอาหารหมวดเครื่องดื่ม มีสัดส่วนของเกลือแร่ และน้ำตาล ไม่เท่ากับ โออาร์เอส กล่าวคือ มีปริมาณน้อยกว่า และใช้ชดเชยน้ำและเกลือแร่หลังออกกำลังกายเท่านั้น 
กุญแจสำคัญในการทำงานของ โออาร์เอส คือ ผู้ป่วยยังต้องมีสติและสามารถจิบดื่มสารน้ำได้ ประกอบกับระบบของการดูดซึมในลำไส้ยังต้องทำงานได้ จึงจะสนับสนุนให้โออาร์เอสทำงานได้อย่างมีประสิทธิภาพ 
องค์การอนามัยโลกและองค์การยูนิเซฟกำหนดให้โออาร์เอสเป็นผลิตภัณฑ์ทางการแพทย์ที่จำเป็นต่อระบบสาธารณสุขขั้นมูลฐานของแต่ละประเทศด้วยโออาร์เอสช่วยลดอัตราการเสียชีวิต (ตาย) โดยเฉพาะในเด็กเล็กๆด้วยสาเหตุจากโรคท้องร่วง/ท้องเสียได้เป็นจำนวนมากทั่วโลก 
ประเทศไทยบรรจุโออาร์เอสลงในบัญชียาหลักแห่งชาติ และระบุส่วนประกอบของตัวยาสำคัญเมื่อผสมน้ำปริมาณ 1 ลิตร ดังนี้ 
*****หมายเหตุ 
ประชาชนควรมี ‘โออาร์เอส’ เป็นยาประจำบ้าน เมื่อมีอาการท้องเสียสามารถจะหยิบฉวยช่วยประทังอาการเพื่อมิให้เกิดภาวะช็อกก่อนที่จะไปพบแพทย์/ไปโรงพยาบาล 
 ///// โออาร์เอสมีสรรพคุณ (คุณสมบัติ) อย่างไร? ///// 
โออาร์เอสมีสรรพคุณ คือ 
- รักษาโรคท้องร่วง/ท้องเสียเฉียบพลัน 
- รักษาและบรรเทาอาการของผู้ป่วยด้วย แผลไหม้หรือแผลไฟไหม้ ขนาดใหญ่ที่เป็นสาเหตุให้ร่างกายสูญเสียน้ำจากทางบาดแผล 
 ///// โออาร์เอสมีกลไกการออกฤทธิ์อย่างไร? ///// 
กลไกการออกฤทธิ์ของ โออาร์เอส คือ จะชดเชยเกลือโซเดียม เกลือโพแทสเซียมที่สูญเสียไปกับอาการท้องเสียให้กับร่างกาย และค่อยๆสร้างสมดุลของเกลือแร่ในร่างกายให้กลับมาเป็นปกติ อีกทั้งยังมีน้ำตาลกลูโคสที่ช่วยให้พลังงานกับร่างกาย ช่วยให้ผู้ป่วยมีกำลัง (ได้รับพลังงาน) และค่อยๆฟื้นสภาพให้ร่างกายมีแรง จากกลไกดังกล่าวจึงช่วยป้องกันมิให้ผู้ป่วยเกิดภาวะช็อกเนื่องจากการขาดน้ำและขาดเกลือแร่ 
 ///// โออาร์เอสมีรูปแบบการจัดจำหน่ายอย่างไร? ///// 
โออาร์เอสมีรูปแบบการจัดจำหน่าย ดังนี้ รูปแบบชนิดผงเพื่อละลายน้ำ บรรจุซองขนาด 4.2, 5.09, 6.98, 15.9, หรือ 21.75 กรัม/ซอง 
 ///// โออาร์เอสมีขนาดรับประทานอย่างไร? ///// 
จากเอกสารกำกับยา โออาร์เอส ต้องละลายน้ำสะอาดตามสัดส่วนที่กำหนดก่อนการรับ ประทาน 
ก.	อ้างอิงตามหลักขององค์การอนามัยโลกและองค์การยูนิเซฟสามารถคำนวณขนาดรับประทานของเด็กเล็ก ได้ดังนี้ 
- สำหรับท้องเสียระดับต่ำๆ: มักมีอาการปัสสาวะน้อยลงและมีอาการกระหายน้ำร่วมด้วย คำนวณการรับประทาน 10 มิลลิลิตร/น้ำหนักตัว 1 กิโลกรัม/ชั่วโมง 
- สำหรับท้องเสียระดับกลาง: มีอาการปัสสาวะน้อย กระหายน้ำ เซื่องซึม กระพุ้งแก้มแห้ง คำนวณการรับประทาน 15 - 20 มิลลิลิตร/น้ำหนักตัว 1 กิโลกรัม/ชั่วโมง สามารถให้เด็กรับประทานได้มากเท่าที่เด็ก/ผู้ป่วยร้องขอ 
- สำหรับท้องเสียระดับรุนแรง: มีอาการปัสสาวะน้อย กระหายน้ำ เซื่องซึม กระพุ้งแก้มแห้ง หายใจหอบและถี่ ง่วงนอนมาก ต้องให้น้ำเกลือทางหลอดเลือดและเป็นไปตามหัตถการทางการแพทย์ที่ถูกต้อง 
ข.    กรณีที่เด็กอายุต่ำกว่า 2 เดือน ขนาดการใช้รับประทานของโออาร์เอสควรต้องขอ คำปรึกษาจากแพทย์ผู้รักษา 
ค.    สำหรับการรับประทานในเด็กโตและในผู้ใหญ่: หลังละลายโออาร์เอสในน้ำดื่มที่สะอาด สามารถจิบดื่มครั้งละ 200 - 400 มิลลิลิตร และดื่มได้ในปริมาณตามที่มีการสูญเสียน้ำทางอุจจาระ จนกระทั่งอาการท้องเสียทุเลาและดีขึ้น 
อนึ่ง อ่านเพิ่มเติมเรื่อง วิธีกินผงละลายเกลือแร่ในเด็ก ได้ในเว็บ haamor.com 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึง โออาร์เอส ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยาหรืออาหารเสริมอะไรอยู่ เพราะโออาร์เอสอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆหรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานโออาร์เอส สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานโออาร์เอสในมื้อถัดไป ไม่จำเป็นต้องเพิ่มปริมาณเป็น 2 เท่า 
 ///// โออาร์เอสมีผลไม่พึงประสงค์อย่างไร? ///// 
โออาร์เอสมีผลไม่พึงประสงค์ (ผลข้างเคียง) ดังนี้ 
- โออาร์เอสสามารถก่อให้เกิดผลข้างเคียงประเภทที่แสดงอาการได้ยาวนาน: เช่น เกิดภาวะแพ้แสงแดดในบริเวณหน้าอก ผิวหนังอักเสบ และหลอดอาหารอักเสบ 
- ผลข้างเคียงในระดับที่ต้องทำหัตถการเพื่อช่วยชีวิต: เช่น เกิดภาวะกดการทำงานของไขกระดูก (มีเม็ดเลือดต่ำ) มีภาวะเกลือโพแทสเซียม หรือเกลือโซเดียม หรือทั้ง 2 ชนิด สูงเกินระดับมาตรฐานของร่างกาย (อาการที่พบ เช่น อ่อนเพลีย กระหายน้ำ กระสับกระส่าย ปากแห้ง วิงเวียน อาเจียน กล้ามเนื้ออ่อนแรง กล้ามเนื้อกระตุก หัวใจเต้นช้า หัวใจเต้นผิดจังหวะ) ภาวะแพ้อย่างรุนแรงชนิดที่เรียกว่า Neutropenic fever (มีไข้จากภาวะเม็ดเลือดขาวต่ำ ซึ่งมักเกิดจากร่างกายติดเชื้อ) ซึ่งหากพบผลข้างเคียงในลักษณะนี้ต้องหยุดการใช้โออาร์เอสอย่างต่อเนื่อง และรีบพบแพทย์/ไปโรงพยาบาลทันที 
- กรณีรับประทานโออาร์เอสเกินกว่าขนาด: สามารถพบอาการอาเจียนอย่างรุนแรง มีภาวะเกลือโพแทสเซียมและเกลือโซเดียมในร่างกายสูงเกินปกติ ท้องเสีย เกิดภาวะกดการทำงานของไขกระดูก เกิดภาวะอักเสบในเยื่อบุทางเดินอาหาร 
- สำหรับอาการข้างเคียงอื่นๆที่สามารถพบได้อีก: เช่น คลื่นไส้ ผมร่วง ปวดท้อง เป็นต้น 
 ///// มีข้อควรระวังการใช้โออาร์เอสอย่างไร? ///// 
มีข้อควรระวังการใช้โออาร์เอส ดังนี้ 
- ห้ามใช้กับผู้ที่มีประวัติแพ้โออาร์เอส 
- ห้ามใช้กับผู้ที่อยู่ในภาวะอาเจียนอย่างรุนแรง 
- ห้ามใช้กับผู้ป่วยที่ร่างกายอยู่ในภาวะสูญเสียน้ำ/ภาวะขาดน้ำอย่างรุนแรง (Severe de hydration) 
- ห้ามใช้กับผู้ป่วยด้วยไตทำงานผิดปกติ 
- ระวังการใช้โออาร์เอสในผู้ป่วยด้วยโรคเกาต์ ผู้ป่วยด้วยโรคตับ 
- ระวังการใช้โออาร์เอสกับหญิงตั้งครรภ์และหญิงที่อยู่ในภาวะให้นมบุตร 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมโออาร์เอสด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิด ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โออาร์เอสมีปฏิกิริยาระหว่างยากับยาตัวอื่นอย่างไร? ///// 
ยังไม่พบปฏิกิริยาระหว่างยาของการใช้โออาร์เอสกับยาอื่น 
 ///// ควรเก็บรักษาโออาร์เอสอย่างไร? ///// 
สามารถเก็บโออาร์เอสที่อุณหภูมิห้อง เก็บยาในภาชนะที่ปิดมิดชิด พ้นแสงแดดและความชื้น ไม่เก็บยาในห้องน้ำ และเก็บยาให้พ้นมือเด็กและสัตว์เลี้ยง 
 ///// โออาร์เอสมีชื่ออื่นอีกไหม? ผลิตจากบริษัทอะไรบ้าง? ///// 
โออาร์เอสที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1.	http://en.wikipedia.org/wiki/Oral_rehydration_therapy [2014, July12]
	2.	http://drug.fda.moph.go.th:81/nlem.in.th/medicine/essential/list/21#item-8361 [2014,July12]
	3.	https://mims.com/Thailand/drug/info/ORS%20GPO/ [2014,July12]
	4.	http://rehydrate.org/ors/ort-how-it-works.htm [2014,July12]
	5.	http://www.lifesource4life.com/conditions/c-diarrhea.htm [2014,July12]
	6.	http://www.webmd.com/children/tc/oral-rehydration-solutions-for-children-topic-overview [2014,July12]
	7.	http://druginfosys.com/Drug.aspx?drugCode=534&amp;drugName=Oral%20Rehydration%20Salts%20(ORS)&amp;type=9 [2014,July12]
