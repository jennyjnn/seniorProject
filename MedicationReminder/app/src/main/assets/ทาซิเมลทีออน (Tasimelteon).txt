ทาซิเมลทีออน (Tasimelteon)
 ///// บทนำ ///// 
ยาทาซิเมลทีออน(Tasimelteon) เป็นยาที่ใช้รักษาอาการนอนไม่หลับ(Insomnia) จัดอยู่ในกลุ่มยาเมลาโทนิน รีเซพเตอร์  อะโกนิสต์ (Melatonin receptor agonists)  ในปีค.ศ.2005 (พ.ศ.2548)ยาชนิดนี้ถูกพัฒนาและเริ่มมีข้อสรุปทางการรักษาทางคลินิก   8 ปีต่อมาจึงได้รับการขึ้นทะเบียนยา  เร็วๆมานี้ ทางคลินิกเริ่มใช้ยาทาซิเมลทีออนกับกลุ่มบุคคลตาบอดที่มีรอบเวลาการนอนหลับที่ไม่สอดคล้องกับเวลาปกติของแต่ละวัน หรือที่เรียกกันว่า “Non-24-hour sleep-wake rhythm disorder” 
ยาทาซิเมลทีออนมีรูปแบบเภสัชภัณฑ์เป็นยาชนิดรับประทาน  หลังการดูดซึมจากระบบทางเดินอาหาร  เอนไซม์ในตับจะคอยเปลี่ยนโครงสร้างของยานี้  ร่างกายต้องใช้เวลา 0.9–1.7 ชั่วโมง เพื่อกำจัดยานี้ออกจากกระแสเลือดโดยผ่านทิ้งไปกับปัสสาวะและอุจจาระ  การรับประทานยานี้ก่อนนอนเพียงครั้งเดียว ก็สามารถทำให้นอนหลับได้เหมือนปกติ 
มีข้อจำกัดการใช้ยาทาซิเมลทีออนที่ผู้บริโภค/ผู้ป่วยควรทราบไว้ ดังนี้ เช่น 
- ห้ามใช้กับผู้แพ้ยานี้ 
- ห้ามใช้ยาทาซิเมลทีออนกับผู้ป่วยโรคตับ 
- ห้ามรับประทานยาทาซิเมลทีออนร่วมกับยา Fluvoxamine ด้วยทำให้ระดับตัวยา                    ทาซิเมลทีออนในกระแสเลือดเพิ่มสูงจนส่งผลเป็นอันตราย(ผลข้างเคียงรุนแรง)ต่อผู้บริโภค 
- ห้ามรับประทานยาทาซิเมลทีออนร่วมกับอาหาร 
- ขณะที่รับประทานยาทาซิเมลทีออนไปแล้ว  ต้องไม่ทำกิจกรรมที่เป็นอุปสรรคต่อการนอนหลับ เช่น  การออกกำลังกายก่อนเข้านอน 
- ยานี้อาจทำให้มีอาการ วิงเวียน ผู้บริโภคควรหลีกเลี่ยงการขับขี่ยวดยานพาหนะต่างๆ รวมถึงการทำงานกับเครื่องจักรเมื่อมีอาการดังกล่าว ด้วยจะเกิดอุบัติเหตุได้ง่าย 
- ห้ามรับประทานยาทาซิเมลทีออน ร่วมกับเครื่องดื่มประเภทแอลกอฮอล์  ยานอนหลับชนิดอื่นๆ ด้วยจะทำให้ผู้ป่วยได้รับผลกระทบโดยตรง เช่น เกิดอาการข้างเคียง
มากขึ้นจากยาทาซิเมลทีออน จนอาจเป็นอันตรายกับตัวผู้บริโภคเอง 
- ห้ามใช้ยานี้กับเด็ก  ด้วยไม่มีข้อมูลความปลอดภัยของการใช้ยานี้กับผู้ป่วยกลุ่มนี้ 
- หลีกเลี่ยงการใช้ยานี้กับสตรีมีครรภ์/ตั้งครรภ์ และสตรีในภาวะให้นมบุตร 
- แจ้งแพทย์ทุกครั้งว่า ตนเองมีโรคประจำตัว รวมถึงปัจจุบันมีการใช้ยาชนิดใดอยู่บ้าง  ทั้งนี้เพื่อหลีกเลี่ยงภาวะยาตีกัน(ปฏิกิริยาระหว่างยา) หรือเกิดผลกระทบ(ผลข้างเคียง)จากยานี้ต่อโรคประจำตัวต่างๆที่เป็นอยู่ก่อน 
- การใช้ยานี้อาจต้องกินเวลาเป็นสัปดาห์ขึ้นไปจึงจะเห็นประสิทธิผลการรักษา 
- ระหว่างที่ได้รับยานี้ ควรหลีกเลี่ยงการสูบบุหรี่  เพราะสารประกอบต่างๆจากบุหรี่สามารถทำให้ยาทาซิเมลทีออน ด้อยประสิทธิภาพในการรักษาลง 
อาจกล่าวได้ว่า ยาทาซิเมลทีออนเป็นยาที่มีประโยชน์สำหรับผู้ที่มีอาการนอนไม่หลับก็จริง แต่ก็สามารถสร้างผลกระทบต่อร่างกายได้เช่นกัน หากใช้ยานี้ไม่ถูกหลักของการรักษา ทั้งนี้ เราจะพบเห็นการจำหน่ายยาทาซิเมลทีออนในต่างประเทศภายใต้ชื่อการค้า “Hetlioz” 
 
 ///// ทาซิเมลทีออนมีสรรพคุณ(คุณสมบัติ)อย่างไร? ///// 
ยาทาซิเมลทีออนมีสรรพคุณ/ข้อบ่งใช้ เช่น 
- บำบัดรักษาอาการนอนไม่หลับสำหรับผู้ใหญ่ 
 
 ///// ทาซิเมลทีออนมีกลไกการออกฤทธิ์อย่างไร? ///// 
ยาทาซิเมลทีออน มีกลไกการออกฤทธิ์ต่อตัวรับ(Receptor)ในสมองที่มีชื่อว่า Melatonin (MT) receptor อย่างเช่น MT1 และ MT2  การออกฤทธิ์ที่ตัวรับดังกล่าว ส่งผลกระตุ้นการนอนหลับได้เป็นปกติ  จากกลไกดังที่กล่าวมา ทำให้เกิดฤทธิ์ของการรักษาตามสรรพคุณ 
 
 ///// ทาซิเมลทีออนมีรูปแบบการจัดจำหน่ายอย่างไร? ///// 
ยาทาซิเมลทีออนมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วยตัวยา Tasimelteon  20 มิลลิกรัม/แคปซูล 
 
 ///// ทาซิเมลทีออนมีขนาดรับประทานอย่างไร? ///// 
ยาทาซิเมลทีออนมีขนาดรับประทาน เช่น 
- ผู้ใหญ่: รับประทานยา 20 มิลลิกรัม ครั้งเดียว/วัน ก่อนเข้านอน 
- เด็ก: ห้ามใช้ยานี้กับเด็ก เพราะยังไม่มีข้อมูลทางคลินิกในด้านความปลอดภัยของยานี้ในเด็ก 
อนึ่ง: 
- ห้ามรับประทานยานี้พร้อมอาหาร 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา ทาซิเมลทีออน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  รวมทั้งกำลังกินยา/ใช้ยาอะไรอยู่เพราะยาทาซิเมลทีออนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
การลืมรับประทานยาทาซิเมลทีออนอาจก่อให้เกิดอาการนอนไม่หลับตามมา  กรณีดังกล่าว ผู้บริโภค/ผู้ป่วยสามารถรับประทานยาทาซิเมลทีออนทันทีที่นึกขึ้นได้  ถ้าเวลาใกล้เคียงกับการรับประทานยาในครั้งถัดไป ไม่จำเป็นต้องเพิ่มปริมาณยาเป็น 2 เท่าให้รับประทานยาขนาดปกติ 
 
 ///// ทาซิเมลทีออนมีผลไม่พึงประสงค์อย่างไร? ///// 
ยาทาซิเมลทีออนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อตับ:  เช่น เอนไซมน์การทำงานของตับในเลือดเพิ่มขึ้น 
- ผลต่อระบบประสาท:  เช่น  ปวดศีรษะ 
- ผลต่อสภาพจิตใจ:   เช่น  ฝันร้าย 
- ผลต่อระบบทางเดินปัสสาวะ:  เช่น เกิดโรคติดเชื้อระบบทางเดินปัสสาวะได้ง่าย 
- ผลต่อระบบทางเดินหายใจ:  เช่น  เกิดโรคติดเชื้อระบบทางเดินหายใจได้ง่าย 
 
 ///// มีข้อควรระวังการใช้ทาซิเมลทีออนอย่างไร? ///// 
มีข้อควรระวังการใช้ยาทาซิเมลทีออน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่มีภาวะโรคตับ 
- ห้ามรับประทานยานี้ร่วมกับเครื่องดื่มประเภทแอลกอฮอล์ 
- ห้ามใช้ยานี้กับสตรีมีครรภ์  สตรีในภาวะให้นมบุตร  และเด็ก 
- ห้ามปรับขนาดรับประทานด้วยตนเอง และต้องใช้ยานี้ตามขนาดรับประทานที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น แคปซูลแตกหัก 
- กรณีใช้ยานี้ต่อเนื่อง แล้วอาการนอนไม่หลับไม่ดีขึ้น ให้รีบกลับมาพบแพทย์/มาโรงพยาบาลก่อนวันแพทย์นัด เพื่อแพทย์พิจารณาปรับแนวทางการรักษา 
- ปฏิบัติตามคำแนะนำของ แพทย์  พยาบาล  เภสัชกร เช่น การปรับสภาพจิตใจ  การออกกำลังกาย  การรับประทาน และการพักผ่อน อย่างเหมาะสม 
- ควรมาพบแพทย์/มาโรงพยาบาลตามแพทย์นัดหมาย เพื่อแพทย์ได้ติดตามผลการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาทาซิเมลทีออนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ทาซิเมลทีออนมีปฏิกิริยาระหว่างยากับยาตัวอื่นอย่างไร? ///// 
ยาทาซิเมลทีออนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาทาซิเมลทีออนร่วมกับยา Fentanyl, Hydrocodone, Tramadol  ด้วยอาจจะทำให้มีอาการหายใจขัด/หายใจลำบาก  เกิดภาวะโคม่าจนอาจถึงขั้นเสียชีวิตในที่สุด 
- ห้ามรับประทานยาทาซิเมลทีออนร่วมกับอาหาร  ด้วยจะทำให้การออกฤทธิ์ของ
ยาทาซิเมลทีออน ช้ากว่าเดิมจนรบกวนเวลาของการนอนหลับ 
- หลีกเลี่ยงการใช้ยาทาซิเมลทีออนร่วมกับยาแก้แพ้ อย่างเช่น  ยา Chlorpheniramine, และ Brompheniramine   ด้วยอาจจะทำให้มีอาการ วิงเวียน  ง่วงนอน  รู้สึกสับสน  การครองสติทำได้ยากขึ้น 
 
 ///// ควรเก็บรักษาทาซิเมลทีออนอย่างไร? ///// 
ควรเก็บยาทาซิเมลทีออนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ทาซิเมลทีออนมีชื่ออื่นอีกไหม? ผลิตจากบริษัทอะไรบ้าง? ///// 
ยาทาซิเมลทีออน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Melatonin_receptor_agonist[2017,Oct7] 
https://en.wikipedia.org/wiki/Tasimelteon[2017,Oct7] 
https://www.accessdata.fda.gov/drugsatfda_docs/label/2014/205677s000lbl.pdf[2017,Oct7] 
https://www.drugs.com/cdi/tasimelteon.html[2017,Oct7]
