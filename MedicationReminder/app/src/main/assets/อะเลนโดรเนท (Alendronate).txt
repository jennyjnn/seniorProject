อะเลนโดรเนท (Alendronate)
 ///// บทนำ ///// 
ยาอะเลนโดรเนท (Alendronate) มีคุณสมบัติในการรักษาและป้องกันโรคกระดูกพรุนในสตรีวัยหมดประจำเดือน และรักษาโรคกระดูกพรุนในผู้ป่วยชาย หรือในกลุ่มผู้ป่วยที่มีการใช้ยาเสตียรอยด์เป็นระยะเวลานานซึ่งมีผลข้างเคียงคือทำให้กระดูกมีมวลกระดูกน้อยลงหรือกระดูกพรุน 
ยาอะเลนโดรเนทจัดเป็นยาอันตรายตามกฎหมายของไทย อย่างไรก็ดีการใช้ยานี้ควรอยู่ภายใต้การดูแลของแพทย์และใช้ยานี้ตามคำสั่งของแพทย์อย่างเคร่งครัด 
 ///// ยาอะเลนโดรเนทมีสรรพคุณอย่างไร? ///// 
ยาอะเลนโดรเนทมีข้อบ่งใช้/สรรพคุณดังต่อไปนี้เช่น 
ก. ป้องกันและรักษาโรคกระดูกพรุนในสตรีวัยหมดประจำเดือน และรักษาโรคกระดูกพรุนในผู้ป่วยชาย 
ข. รักษาโรคกระดูกพรุนสาเหตุจากการใช้ยาในกลุ่มเสตียรอยด์ 
ค. รักษาโรคพาเจตของกระดูก (Paget's disease of bone) ซึ่งเป็นโรคที่ร่างกายผู้ป่วยสร้างกระดูกที่มีความเปราะบางแตกหักง่าย 
 ///// ยาอะเลนโดรเนทออกฤทธิ์อย่างไร? ///// 
ยาอะเลนโดรเนทออกฤทธิ์หรือทำหน้าที่ในการยับยั้งการทำงานของเซลล์ออสทิโอคลาส (Osteoclast) ของกระดูก ซึ่งเป็นเซลล์ที่มีหน้าที่ในการสลายเซลล์กระดูก ส่งผลทำให้การสลายเซลล์กระดูกลดลง และยังทำให้ร่างกายสามารถคงระดับหรือเพิ่มการดูดซึมแคลเซียมเข้าสู่กระดูกได้มากขึ้น 
นอกจากนี้ยาอะเลนโดรเนทซึ่งอยู่ในกลุ่มยาบิสฟอสโฟเนต (Bisphosphonate) ยังมีส่วนช่วยในการควบคุมการสร้างเซลล์ออสทิโอคลาสและยังกระตุ้นให้เกิดการสลายของเซลล์ออสทิโคลาสในร่างกายอีกด้วย 
 ///// ยาอะเลนโดรเนทมีรูปแบบจัดจำหน่ายอย่างไร? ///// 
ยาอะเลนโดรเนทมีรูปแบบเภสัชภัณฑ์/รูปแบบการจัดจำหน่ายเป็นยาเม็ด ขนาดความแรง 10 และ 70 มิลลิกรัมต่อเม็ด 
 ///// ยาอะเลนโดรเนทมีขนาดรับประทานอย่างไร? ///// 
ขนาดยาโดยทั่วไปของยาอะเลนโดรเนทคือ รับประทานวันละ 10 มิลลิกรัมวันละหนึ่งครั้ง หรือรับประทานครั้งละ 70 มิลลิกรัมสัปดาห์ละหนึ่งครั้ง 
ทั้งนี้ ผู้ป่วยควรรับประทานยาอะเลนโดรเนทขณะท้องว่างด้วยน้ำเปล่าอย่างน้อย 1 - 2 แก้ว และเว้นระยะหลังจากทานยาไปอีกอย่างน้อย 30 นาทีก่อนรับประทานอาหารหรือดื่มเครื่องดื่มอื่นที่มิใช่น้ำเปล่า 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาอะเลนโดรเนทควรแจ้งแพทย์/พยาบาลและเภสัชกรดังนี้เช่น 
- ประวัติการแพ้ยา แพ้อาหาร และแพ้สารเคมีทุกชนิด 
- ประวัติการใช้ยาทั้งยาที่แพทย์สั่งจ่ายและยาที่ซื้อทานเอง วิตามิน ผลิตภัณฑ์เสริมอาหาร และสมุนไพร ทั้งนี้เพื่อป้องกันการเกิดปฏิกิริยาระหว่างยา (อ่านเพิ่มเติมในบทความนี้หัวข้อ ยาอะเลนโดรเนทมีปฏิกิริยากับยาตัวอื่นไหม?) 
- แจ้งให้แพทย์ผู้ทำการรักษาทราบ หากคุณไม่สามารถอยู่ในท่านั่งตรงหรือยืนตรงได้ หรือมีประวัติการเกิดภาวะแคลเซียมในเลือดต่ำมาก่อน รวมไปถึงโรคหรือแผลในระบบทาง เดินอาหารโดยเฉพาะช่วงบริเวณหลอดอาหาร มีปัญหาเกี่ยวกับการกลืนอาหาร แสบร้อนกลางอก เป็นหรือเคยมีภาวะโลหิตจาง มีหรือเคยมีประวัติระดับวิตามินดีในเลือดต่ำ เป็นมะเร็ง หรือมีประวัติการติดเชื้อต่างๆ โรคเกี่ยวกับช่องปาก (หมายรวมถึงปาก เหงือก และฟัน) หรือมีโรคไต 
- แจ้งให้แพทย์ผู้ทำการรักษาทราบ หากคุณอยู่ระหว่างการใช้รังสีรักษาหรือยาเคมีบำบัด 
- แจ้งให้แพทย์และเภสัชกรทราบ หากคุณกำลังตั้งครรภ์หรืออยู่ในช่วงการให้นมบุตร 
- แจ้งให้ทันตแพทย์ทราบ หากต้องเข้ารับการผ่าตัดทางทันตกรรมว่ากำลังใช้ยานี้อยู่ก่อนเข้ารับการผ่าตัด 
 ///// หากลืมรับประทานยาควรทำอย่างไร? ///// 
หากลืมรับประทานยาอะเลนโดรเนทชนิดรับประทานทุกวัน ให้ข้ามมื้อยานั้นไปเลยและให้ทานอีกครั้งในวันถัดไปตามปกติ โดยไม่ต้องเพิ่มขนาดยาเป็น 2 เท่า 
แต่หากเป็นการบริหารยา/รับประทานยาสัปดาห์ละหนึ่งครั้ง เมื่อลืมมื้อยามื้อหนึ่งไปให้ข้ามมื้อยานั้นไป และให้ทานในวันรุ่งขึ้นโดยไม่ต้องเพิ่มขนาดยาเป็น 2 เท่า และให้กลับมารับประทานยาในวันเดิมของสัปดาห์ตามปกติในรอบสัปดาห์ถัดไป 
 ///// ยาอะเลนโดรเนทมีผลไม่พึงประสงค์ไหม? ///// 
ยาอะเลนโดรเนทอาจก่อให้เกิดผล/อาการไม่พึงประสงค์ (ผลข้างเคียง/อาการข้างเคียง)บางประการเช่น คลื่นไส้ อาเจียน ท้องเสียหรือท้องผูก มีลม/แก๊สในกระเพาะอาหาร ปวดศีรษะ มึนงง ปวดข้อ ปวดมือ และขา หากอาการดังกล่าวไม่ดีขึ้นหรือมีแนวโน้มว่าจะแย่ลงให้แจ้งให้แพทย์ทราบ/รีบไปโรงพยาบาลก่อนนัด 
หากรับประทานยาอะเลนโดรเนทแล้วเกิดอาการแพ้ยาเช่น ผื่นคัน อาการบวมของริมฝีปาก เปลือกตา/หนังตา ใบหน้า หรือหายใจไม่สะดวก/หายใจลำบาก หรือมีอาการข้างเคียงที่มีความรุนแรงเช่น มีอาการแสบร้อนกลางอกอย่างรุนแรง มีปัญหาในการกลืนหรือมีอาการเจ็บแสบเวลากลืน (กลืนลำบาก) อาเจียนเป็นเลือดหรือมีสีคล้ายกาแฟ อุจจาระเป็นเลือดหรือมีสีดำเข้มและเหนียว มีไข้ ผิวหนังลอก ปวดบริเวณตา มีอาการปวดกราม ปวดที่บริเวณมือและข้อมือ ฟันหลุด ให้พบแพทย์/ไปโรงพยาบาลโดยทันที/ฉุกเฉิน 
อย่างไรก็ดี ผู้ป่วยควรตระหนักว่าการที่แพทย์สั่งใช้ยานี้เนื่องจากแพทย์พิจารณาแล้วเห็นว่ายานี้จะมีประโยชน์ต่อผู้ป่วยมากกว่าโทษหรือมากกว่าการได้รับผลข้างเคียงจากยา ผู้ป่วยที่ได้รับยานี้อาจพบเกิดอาการไม่พึงประสงค์/ผลข้างเคียงชนิดรุนแรงได้ ผู้ป่วยจึงควรเฝ้าระวังผลข้างเคียงดังกล่าวที่อาจเกิดขึ้น และรีบแจ้งให้แพทย์ผู้ทำการรักษาทราบ/รีบไปโรงพยาบาลทันที/ฉุกเฉินหากเกิดอาการรุนแรงดังที่กล่าวไปแล้วข้างต้น 
 ///// ยาอะเลนโดรเนทมีปฏิกิริยากับยาตัวอื่นไหม? ///// 
ยาอะเลนโดรเนทมีปฏิกิริยาระหว่างยากับยาอื่นบางชนิด แพทย์จึงคอยเฝ้าระวังผลข้างเคียงหรือปรับขนาดยาที่ใช้ร่วมกับยากลุ่มบิสฟอสโฟเนตให้เหมาะสม เพื่อประสิทธิภาพสูงสุดในการรักษาผู้ป่วยควรแจ้งให้แพทย์ทราบถึงประวัติการใช้ยาต่างๆโดยเฉพาะหากกำลังใช้ยาในกลุ่ม 
- กดภูมิคุ้มกันต้านทานโรค (Immunosuppressives), ยาแอสไพริน (Aspirin) 
- ยาในกลุ่มต้านอักเสบ/ยาแก้อักเสบที่ไม่ใช่เสตียรอยด์ (Nonsteroidal anti-inflamma tory drugs: (NSAIDs) เช่น ยาไอบูโพรเฟน (Ibuprofen) ยานาพรอกเซน (Naproxen) 
- กลุ่มยาเคมีบำบัดเพื่อรักษามะเร็ง 
- ยาเสตียรอยด์ (Steroids) เช่น ยาเด็กซาเมธาโซน (Dexamethasone), ยาเพรดนิโซโลน (Prednisolone) 
- ยาที่อาจส่งผลให้การดูดซึมยาอะเลนโดรเนทลดลงหากรับประทานร่วมกันเช่น ยาลดกรด /แอนตาซิด/Antacid, ยาลดการหลั่งกรดเช่น ยาโอเมพราโซล (Omeprazole), แคลเซียม, ธาตุเหล็ก, ธาตุแมกนิเซียม, วิตามิน ซึ่งอาจลดการดูดซึมยาอะเลนโดนเนท 
ดังนั้นจึงควรปรึกษาแพทย์และเภสัชกรหากต้องใช้ยา สารเคมี หรือผลิตภัณฑ์เสริมอาหารที่มีส่วนประกอบของสารดังกล่าวอยู่ก่อนการใช้ยาอะเลนโดรเนท โดยควรสอบถามวิธีการรับประทานอย่างถูกต้องเหมาะสมต่อไป 
 ///// มีข้อควรระวังในการใช้ยาอะเลนโดรเนทอย่างไร? ///// 
มีข้อควรระวังในการใช้ยาอะเลนโดรเนทเช่น 
- ไม่ควรใช้ยานี้กับผู้ป่วยที่แพ้ยานี้ 
- ควรใช้ยานี้ด้วยความระมัดระวังในสตรีตั้งครรภ์ วางแผนที่จะตั้งครรภ์ หรือที่กำลังให้นมบุตร 
- ยาอะเลนโดรเนทเป็นยาที่มีการดูดซึมต่ำจึงต้องรับประทานในขณะท้องว่างเป็นสิ่งแรกหลังจากตื่นนอน และเป็นยาที่อาจก่อให้เกิดการระคายเคืองต่อหลอดอาหารและต่อกระเพาะอาหาร ผู้ป่วยควรทำความเข้าใจถึงวิธีการรับประทานยาอะเลนโดรเนทที่ถูกต้องดังต่อไปนี้ทานขณะที่ท้องว่างในช่วงเช้าโดยควรทานยานี้ก่อนทานอาหารมื้อเช้า
	ทานยานี้ร่วมกับดื่มน้ำเปล่าตาม 1 - 2 แก้ว ไม่ทานยานี้กับเครื่องดื่มอื่นๆที่มิใช่น้ำเปล่าเช่น ชา กาแฟ นม น้ำแร่ น้ำผลไม้
	ไม่แบ่งหรือหักเม็ดยานี้ และไม่อมเม็ดยาในช่องปาก
	หลังรับประทานยานี้ไปแล้ว ผู้ป่วยไม่ควรรับประทานอาหารหรือดื่มเครื่องดื่มอื่นที่มิใช่น้ำเปล่า ยา และผลิตภัณฑ์เสริมอาหาร และต้องนั่งหรือยืนในท่าตรงเป็นเวลาอย่างน้อย 30 นาทีหลังรับประทานยานี้ 
- หากใช้ยานี้และพบว่ามีอาการปวดบริเวณกราม ปวดบนใบหน้า ซึ่งเป็นภาวะที่มีความรุนแรงโดยเฉพาะในผู้ป่วยที่ได้รับการผ่าตัดทางทันตกรรมขณะใช้ยานี้ ต้องรีบพบแพทย์/ไปโรง พยาบาล ดังนั้นหากผู้ป่วยมีปัญหาในช่องปากควรได้รับการดูแลจากทันตแพทย์ก่อนการเริ่มใช้ยานี้ 
- ยาอะเลนโดรเนทอาจส่งผลให้เกิดอาการปวดข้อ ปวดกล้ามเนื้อ หรือปวดกระดูกที่รุนแรง ซึ่งอาจเกิดขึ้นเมื่อใดก็ได้ในขณะที่ผู้ป่วยใช้ยานี้ ผู้ป่วยควรแจ้งให้แพทย์ทราบ/รีบไปโรงพยาบาล/ไปก่อนนัดหากมีอาการปวดอย่างรุนแรงตามบริเวณดังกล่าวเพื่อให้แพทย์ตรวจพิจารณาอีกครั้ง 
- ควรใช้ยานี้ด้วยความระมัดระวังในผู้ป่วยที่มีประวัติโรคไต ภาวะแคลเซียม หรือวิตามินดีในเลือดต่ำ โรคแผลในหลอดอาหารและในทางเดินอาหาร 
- ผู้ป่วยอาจได้รับการสั่งจ่ายแคลเซียมและวิตามินดีมารับประทานด้วยเพื่อให้มั่นใจว่าผู้ป่วยจะได้รับแคลเซียมในปริมาณที่เพียงพอขณะใช้ยานี้ 
- ไม่แบ่งยาให้ผู้อื่นใช้ 
- ไม่ใช้ยาหมดอายุ 
- ไม่เก็บยาหมดอายุ 
***** อนึ่ง: ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะเลนโดรเนท) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ควรเก็บรักษายาอะเลนโดรเนทอย่างไร? ///// 
ควรเก็บรักษายาอะเลนโดรเนทดังนี้เช่น 
- เก็บในภาชนะดั้งเดิมของผู้ผลิต ปิดฝาภาชนะให้แน่น และเก็บให้พ้นมือเด็กและสัตว์เลี้ยง 
- หลีกเลี่ยงการเก็บยานี้ในบริเวณที่มีความชื้นสูงเช่น บริเวณใกล้ห้องน้ำหรือในตู้เย็น ไม่ควรนำสารดูดความชื้นที่ผู้ผลิตใส่ไว้ในภาชนะของผลิตภัณฑ์ออกจากภาชนะหากผู้ผลิตได้บรรจุ ไว้ 
- เก็บภาชนะบรรจุยานี้ในอุณหภูมิห้อง 
 ///// ยาอะเลนโดรเนทมีชื่ออื่นอีกไหม? ผลิตจากบริษัทอะไรบ้าง? ///// 
ยาอะเลนโดรเนทมียาชื่อการค้าอื่นๆและบริษัทผู้ผลิตที่มีการจัดจำหน่ายในประเทศไทย ดังต่อไปนี้ 
 ///// บรรณานุกรม ///// 
American Pharmacists Association. Alendronate, Drug Information Handbook with International Trade Names. 23;2014. 
Harold N Rosen, MD. Pharmacology of bisphosphonates. UpToDate.com. June 2015. 
Fosamax Once Weekly 70mg Tablets. SPC http://www.medicines.org.uk/emc/medicine/4115  [2014,Oct31] 
เว็บไซต์คณะกรรมการอาหารและยา http://wwwapp1.fda.moph.go.th/consumer/conframe.asp  [2015,Oct31]
