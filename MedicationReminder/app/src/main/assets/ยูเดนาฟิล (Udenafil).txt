ยูเดนาฟิล (Udenafil)
 ///// บทนำ ///// 
ยายูเดนาฟิล(Udenafil) เป็นยาในกลุ่ม PDE5 inhibitor   ทางคลินิกนำมาใช้รักษาอาการหย่อนสมรรถภาพทางเพศของบุรุษ (นกเขาไม่ขัน)   ตัวยายูเดนาฟิลถูกพัฒนาขึ้นโดยบริษัทยาที่มีชื่อว่า Dong-A Pharmaceutical  โดยมีรูปแบบเภสัชภัณฑ์เป็นยารับประทาน  หลังการถูกดูดซึมจากระบบทางเดินอาหารเข้าสู่กระแสเลือดนานประมาณ 1-1.5 ชั่วโมง ตัวยานี้จึงออกฤทธิ์ และอยู่ในร่างกายได้นานประมาณ 11-13 ชั่วโมง  โดยยานี้จะออกฤทธิ์ทำให้ผนังหลอดเลือดบริเวณอวัยวะเพศชาย(องคชาติ)เกิดการคลายตัว จึงส่งผลให้เลือดไหลเวียนเข้ามาหล่อเลี้ยงได้มากยิ่งขึ้นจึงทำให้องคชาติของบุรุษเกิดการแข็งตัว 
โดยทั่วไป แพทย์จะแนะนำให้รับประทานยานี้ประมาณ 30 นาทีก่อนมีเพศ สัมพันธ์ โดยใช้ขนาดรับประทานต่ำ คือ 100 มิลลิกรัม  ในกรณีที่ยาใช้ไม่ได้ผล แพทย์อาจปรับเพิ่มขนาดรับประทานเป็น 200 มิลลิกรัม 
อย่างไรก็ตาม ยายูเดนาฟิล มีข้อควรระวังอยู่หลายประการ ด้วยอาจก่อให้เกิดอันตรายกับผู้ที่มีโรคประจำตัวบางอย่าง เช่น โรคหัวใจ   โรคความดันโลหิตสูง  และแพทย์จะไม่สั่งจ่ายยานี้ให้กับผู้ที่มีโรคติดต่อทางเพศสัมพันธ์ เช่น  ซิฟิลิส  หนองใน  
แผลริมอ่อน   หูดหงอนไก่   เริ่ม  ฯลฯ จนกว่าผู้นั้นจะได้รับการรักษาจนโรคเหล่านั้นหายแล้ว 
หลังจากรับประทานยายูเดนาฟิล ผู้ป่วยอาจพบอาการข้างเคียง(ผลข้างเคียง)
ได้บ้าง เช่น วิงเวียน  ปวดตา  แน่น/คัดจมูก   ปวดศีรษะ   แต่อาการดังกล่าวสามารถหายได้เองเมื่อหมดฤทธิ์ของยานี้ 
อนึ่ง เราจะพบเห็นยายูเดนาฟิลถูกจัดจำหน่ายในบางประเทศอย่างเช่น เกาหลีใต้  รัสเซีย  อเมริกา  ฟิลิปปินส์ และประเทศเพื่อนบ้านอย่าง มาเลเซีย  โดยใช้ยาชื่อการค้าว่า  “Zydena”    ทั้งนี้สำหรับผู้บริโภค/ผู้ป่วยที่มีข้อสงสัยเพิ่มเติมเกี่ยวกับยานี้ สามารถสอบถามข้อมูลการใช้ยานี้ได้จากแพทย์และเภสัชกรโดยทั่วไป 
 
 ///// ยูเดนาฟิลมีสรรพคุณ(คุณสมบัติ)อย่างไร? ///// 
ยายูเดนาฟิลมีสรรพคุณ/ข้อบ่งใช้ เช่น 
- บำบัดอาการหย่อนสมรรถภาพในบุรุษ (นกเขาไม่ขัน) 
 
 ///// ยูเดนาฟิลมีกลไกการออกฤทธิ์อย่างไร? ///// 
ยายูเดนาฟิลมีกลไกการออกฤทธิ์โดย ตัวยาจะยับยั้งเอนไซม์ cGMP phasphodiesterase ซึ่งคอยทำลายสารที่เป็นตัวส่งต่อข้อมูลการทำงานระหว่างสาร/เซลล์ต่างๆ(Messenger)อย่าง cGMP(Cyclic guanosine monophosphate)   ส่งผลทำให้ระดับ cGMP ในบริเวณองคชาติมีเพิ่มขึ้น  ซึ่งสาร cGMP จะส่งผลให้การไหลเวียนเลือดที่มาหล่อเลี้ยงองคชาติมีปริมาณมากขึ้น จึงเป็นเหตุให้องคชาติแข็งตัว และก่อให้เกิดฤทธิ์ตามสรรพคุณ 
 
 ///// ยูเดนาฟิลมีรูปแบบการจัดจำหน่ายอย่างไร? ///// 
ยายูเดนาฟิลมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยตัวยา Udenafil ขนาด 100 และ 200 มิลลิกรัม/เม็ด 
 
 ///// ยูเดนาฟิลมีขนาดรับประทานอย่างไร? ///// 
ยายูเดนาฟิล มีขนาดรับประทาน เช่น 
- ผู้ใหญ่เพศชาย: รับประทานยาขนาด 100 มิลลิกรัม/วัน ก่อนมีเพศสัมพันธ์ประมาณ 30 นาที  แพทย์อาจปรับเพิ่มขนาดรับประทานสูงสุดได้ไม่เกิน 200 มิลลิกรัม/วัน 
- เด็ก:  ยังไม่มีข้อมูลด้านความปลอดภัยของการใช้ยานี้ในเด็ก 
*อนึ่ง: 
- ยานี้ถูกออกแบบให้ใช้กับบุรุษ *ห้ามใช้กับสตรี 
- ห้ามใช้ยานี้กับผู้ป่วยที่มีโรคติดต่อทางเพศสัมพันธ์ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยายูเดนาฟิล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ  โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่  เพราะยายูเดนาฟิล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร         เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
การลืมรับประทานยายูเดนาฟิล ไมได้ก่อให้เกิดอันตรายต่อผู้บริโภค แต่ประการใด เพียงแต่ขาดปัจจัยกระตุ้นให้องคชาติแข็งตัวเท่านั้น 
 
 ///// ยูเดนาฟิลมีผลไม่พึงประสงค์อย่างไร? ///// 
เท่าที่มีรายงานทางคลินิก พบว่าตัวยายูเดนาฟิล สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) อย่างเช่น  ใบหน้าแดง  ปวดศีรษะ  วิงเวียน  ตาพร่า   ตาแดง   อาหารไม่ย่อย  และคัดจมูก  ซึ่งโดยทั่วไปอาการข้างเคียงเหล่านี้จะหายได้เองหลังหยุดการใช้ยานี้ 
 
 ///// มีข้อควรระวังการใช้ยูเดนาฟิลอย่างไร? ///// 
มีข้อควรระวังการใช้ยายูเดนาฟิล เช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยานี้กับสตรี  และกับ เด็ก 
- ห้ามใช้กับ ผู้ป่วยโรคหัวใจในขั้นรุนแรง  ผู้ป่วยโรคตับระยะสุดท้าย  ผู้ป่วยโรคความดันโลหิตต่ำ   ผู้ป่วยโรคความดันโลหิตสูง   และผู้ป่วยด้วยอาการโรคของจอตา 
- หลังรับประทานยานี้ หากพบอาการ ตาพร่า   ไม่ได้ยินเสียง/หูดับ  ให้หยุดการใช้ยานี้ทันที และถ้าอาการเหล่านี้ไม่ดีขึ้น ให้รีบมาโรงพยาบาล 
- ก่อนใช้ยานี้ ควรรับการตรวจร่างกายจากแพทย์ เพื่อยืนยันสภาพร่างกายว่าเหมาะสมต่อการใช้ยาชนิดนี้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยายูเดนาฟิลด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ยูเดนาฟิลมีปฏิกิริยาระหว่างยากับยาตัวอื่นอย่างไร? ///// 
ยายูเดนาฟิลมีปฏิกิริยาระหว่างยากับยาตัวอื่น เช่น 
- การใช้ยายูเดนาฟิลร่วมกับยา Acebutolol, Alfuzosin, Alprenolol, Amlodipine, อาจก่อให้เกิดความดันโลหิตต่ำอย่างมากตามมา  หากไม่มีความจำเป็นใดๆ  ควรหลีกเลี่ยงการใช้ยาร่วมกัน 
- ห้ามใช้ยายูเดนาฟิลร่วมกับยา Bexarotene  ด้วยจะทำให้ระดับยูเดนาฟิลใน
กระแสเลือดลดลงจนเป็นผลให้ประสิทธิภาพของยายูเดนาฟิลถดถอยตามมา 
- หลีกเลี่ยงการใช้ยายูเดนาฟิลร่วมกับยา Ceritinib(ยารักษามะเร็งปอดชนิดเซลล์ตัวโตระยะแพร่กระจาย)  ด้วยจะทำให้ระดับยายูเดนาฟิลในเลือดเพิ่มสูงขึ้นจนเสี่ยงต่อการเกิดอาการข้างเคียงจากยายูเดนาฟิลที่สูงขึ้นตามมา 
 
 ///// ควรเก็บรักษายูเดนาฟิลอย่างไร? ///// 
ควรเก็บยายูเดนาฟิลภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น
เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์   และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ยูเดนาฟิลมีชื่ออื่นอีกไหม? ผลิตจากบริษัทอะไรบ้าง? ///// 
ยายูเดนาฟิล มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น Dong-A, Udezire 
 ///// บรรณานุกรม ///// 
https://en.wikipedia.org/wiki/Udenafil[2017,Sept16] 
https://www.dovepress.com/udenafil-for-the-treatment-of-erectile-dysfunction-peer-reviewed-fulltext-article-TCRM[2017,Sept16] 
https://www.drugbank.ca/drugs/DB06267[2017,Sept16] 
https://www.google.co.th/search?q=udenafil+mims&amp;oq=u&amp;aqs=chrome.0.69i59l3j69i57j69i60l2.1611j0j4&amp;sourceid=chrome&amp;ie=UTF-8[2017,Sept16]
