อะมิโอดาโรน (Amiodarone)
 ///// บทนำ ///// 
อะมิโอดาโรน (Amiodarone) เป็นยารักษาโรคหัวใจเต้นผิดจังหวะ ซึ่งมีทั้งหัวใจห้องบนเต้นผิดจังหวะและหัวใจห้องล่างเต้นผิดจังหวะ ยานี้ถูกค้นพบในปี ค.ศ. 1961 (พ.ศ. 2504) ประเทศแถบยุโรปจะใช้ยานี้ในการรักษาโรคหัวใจขาดเลือด (Angina pectoris) ด้วย 
จากการศึกษาคุณสมบัติด้านเภสัชจลนศาสตร์ (Pharmacokinetic, การศึกษาถึงความเป็นไปของยาเมื่อยาเข้าสู่ร่างกาย) พบว่า ยาอะมิโอดาโรนถูกดูดซึมจากทางเดินอาหารได้ 20 - 55% และจับกับพลาสมาโปรตีนได้ถึงประมาณ 96% จากนั้นจะถูกส่งไปที่ตับเพื่อเปลี่ยนโครงสร้างทางเคมี ร่างกายต้องใช้เวลาประมาณ 50 วันในการกำจัดยาออกจากกระแสเลือด 50% โดยผ่านไปกับอุจจาระและปัสสาวะ การกำจัดยาออกจากร่างกายต้องใช้เวลานานมาก อาจมีสาเหตุจากยาอะมิโอดาโรนละลายได้ดีในไขมัน และสามารถกระจายเข้าสู่เนื้อเยื่อในส่วนต่างๆของร่างกายรวมถึงเซลล์กล้ามเนื้อลายอีกด้วย 
ยาอะมิโอดาโรนนี้ได้ถูกบรรจุลงในบัญชียาหลักแห่งชาติแผนปัจจุบันของไทย และจัดอยู่ในหมวดยาอันตราย การใช้ยานี้ต้องมีข้อบ่งใช้ที่ถูกต้อง ชัดเจน ทั้งต้องคำนึงถึงประสิทธิภาพในการรักษาคนไข้ ดังนั้นการใช้ยานี้ต้องอยู่ภายใต้คำสั่งแพทย์เท่านั้น 
 ///// ยาอะมิโอดาโรนมีสรรพคุณ (คุณสมบัติ) อย่างไร? ///// 
ยาอะมิโอดาโรนมีสรรพคุณดังนี้ 
- รักษาภาวะหัวใจห้องล่างเต้นผิดจังหวะ (Ventricular arrhythmias) 
- รักษาภาวะหัวใจห้องล่างเต้นผิดจังหวะชนิด Life - threatening ventricular arrhythmias 
 ///// ยาอะมิโอดาโรนมีกลไกการออกฤทธิ์อย่างไร? ///// 
กลไกการออกฤทธิ์ของยาอะมิโอดาโรนคือ ตัวยาจะออกฤทธิ์ยับยั้งการกระตุ้นและเพิ่มระยะเวลาการทำงานของกล้ามเนื้อหัวใจ อีกทั้งยังไปลดกระบวนการของ Sinus node (Sinuatrial node /SA node, เนื้อเยื่อที่ก่อให้เกิดกระแสประสาทที่กระตุ้นการเต้นของหัวใจ) เป็นเหตุให้หัวใจเต้นช้าลง ด้วยกลไกที่ซับซ้อนเหล่านี้ จึงทำให้เกิดฤทธิ์/สรรพคุณในการรักษา 
 ///// ยาอะมิโอดาโรนมีรูปแบบการจัดจำหน่ายอย่างไร? ///// 
ยาอะมิโอดาโรนมีรูปแบบการจัดจำหน่ายดังนี้ 
- ยาเม็ด ขนาด 200 มิลลิกรัม/เม็ด 
- ยาฉีด ขนาด 150 มิลลิกรัมในปริมาณสารละลาย 3 มิลลิลิตร 
 ///// ยาอะมิโอดาโรนมีขนาดรับประทานอย่างไร? ///// 
ยาอะมิโอดาโรนมีขนาดรับประทานดังนี้ 
ก. สำหรับหัวใจห้องล่างเต้นผิดจังหวะ (Ventricular arrhythmias): 
- ผู้ใหญ่: รับประทาน 800 – 1,600 มิลลิกรัม/วัน โดยแบ่งรับประทานวันละ 1 - 2 ครั้งเป็นเวลา 1 - 3 สัปดาห์ เมื่ออาการดีขึ้นให้ลดขนาดรับประทานเป็น 600 - 800 มิลลิกรัม/วัน โดยแบ่งรับประทาน 1 - 2 ครั้ง/วันเป็นเวลา 1 เดือน 
ข. สำหรับหัวใจห้องล่างเต้นผิดจังหวะชนิด Life – threatening ventricular arrhythmias: 
- ผู้ใหญ่: รับประทาน 1 กรัมที่ 24 ชั่วโมงแรก การให้ยาจะให้เป็น 3 ระยะต่อเนื่อง และมีการใช้ยาฉีดเข้าร่วมในการรักษาตามขนาดที่เหมาะสม โดยอยู่ภายใต้คำสั่งของแพทย์ 
*****หมายเหตุ: 
- เนื่องจากภาวะหัวใจเต้นผิดจังหวะพบได้น้อยในเด็ก การศึกษาถึงขนาดยาและระยะเวลาในการใช้ยาจึงมีข้อจำกัด ซึ่งต้องอยู่ในดุลพินิจของแพทย์ต่อผู้ป่วยเด็กเป็นรายๆไป โดยขึ้นกับ อายุของเด็ก น้ำหนักตัว ความรุนแรงของอาการ และการตอบสนองต่อการใช้ยา 
- สามารถรับประทานยานี้ก่อนหรือพร้อมอาหารก็ได้ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาอะมิโอดาโรน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอะมิโอดาโรนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะมิโอดาโรนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาอะมิโอดาโรนมีผลไม่พึงประสงค์อย่างไร? ///// 
ยาอะมิโอดาโรนอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ทำให้ผิวหนังไว (Sensitive) ต่อแสงแดด (เช่น เกิดผื่นหรือเกิดผิวคล้ำหรือไหม้ได้ง่าย) มีอาการทางปลายประสาท (เช่น ชา) สั่น คลื่นไส้ อาเจียน การรับรสชาติผิดปกติ มีภาวะไทรอยด์ฮอร์โมนต่ำ(ภาวะขาดไทรอยด์ฮอร์โมน) หรือไทรอยด์ฮอร์โมนสูง (ต่อมไทรอยด์เป็นพิษ) ก็ได้ นอนไม่หลับ รู้สึกร้อนวูบวาบ เหงื่อออกมาก หัวใจหยุดเต้น หัวใจเต้นช้า ตับเป็นพิษ/ตับอักเสบ และหัวใจล้มเหลว 
 ///// มีข้อควรระวังการใช้ยาอะมิโอดาโรนอย่างไร? ///// 
มีข้อควรระวังการใช้ยาอะมิโอดาโรนดังนี้ 
- ห้ามใช้ยานี้กับผู้ที่แพ้ยาอะมิโอดาโรนหรือแพ้เกลือแร่ไอโอดีน 
- ห้ามใช้ยานี้กับผู้ป่วยที่มีโรครุนแรงของ SA node 
- ห้ามใช้ยานี้กับผู้ป่วยด้วยโรคหัวใจหยุดเต้นในระยะที่โรครุนแรง 
- ห้ามใช้ยานี้กับผู้ป่วยที่มีภาวะช็อกที่มีสาเหตุจากโรคหัวใจ 
- ห้ามใช้ยากับหญิงตั้งครรภ์และหญิงให้นมบุตร 
- ระวังภาวะหัวใจเต้นช้าและความดันโลหิตต่ำซึ่งอาจเกิดขึ้นได้จากยานี้ 
- อาจทำให้ตับเป็นพิษ/ตับอักเสบ 
- อาจทำให้การมองเห็นภาพผิดปกติ 
- อาจทำให้ปอดอักเสบ เกิดอาการไอ หายใจลำบาก 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะมิโอดาโรนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาอะมิโอดาโรนมีปฏิกิริยาระหว่างยากับยาตัวอื่นอย่างไร? ///// 
ยาอะมิโอดาโรนมีปฏิกิริยาระหว่างยากับยาตัวอื่นดังนี้ 
- การใช้ยาอะมิโอดาโรนร่วมกับยารักษาภาวะหัวใจเต้นผิดจังหวะตัวอื่น เช่น Quinidine จะทำให้ผู้ป่วยได้รับผลกระทบหรือผลข้างเคียงมากกว่าปกติ จึงต้องใช้ยาด้วยความระมัดระวัง 
- การใช้ยาอะมิโอดาโรนร่วมกับยาสลบ อาจก่อให้เกิดความเสี่ยงที่ผู้ป่วยจะได้รับผลข้างเคียงของยาเพิ่มมากขึ้น หากไม่จำเป็นควรเลี่ยงการใช้ร่วมกัน 
- การใช้ยาอะมิโอดาโรนร่วมกับยาลดกรด เช่น Cimetidine อาจทำให้อะมิโอดาโรนในร่างกายเพิ่มมากขึ้น หากมีความจำเป็นต้องใช้ร่วมกัน ควรปรับขนาดรับประทานให้เหมาะสมต่อคนไข้เป็นรายบุคคลไป 
- การใช้ยาอะมิโอดาโรนร่วมกับยาฆ่าเชื้อวัณโรค เช่น Rifampin จะทำให้ยาอะมิโอดาโรนในกระแสเลือดลดต่ำลง อาจส่งผลต่อฤทธิ์ในการรักษา ควรปรับขนาดรับประทานให้เหมาะสมต่อผู้ป่วยเป็นรายบุคคลไป 
 ///// ควรเก็บรักษายาอะมิโอดาโรนอย่างไร? ///// 
ควรเก็บยาอะมิโอดาโรนที่อุณหภูมิ 15 - 25 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดด ความร้อน และความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาอะมิโอดาโรนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะมิโอดาโรนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Amiodarone [2014,Oct11]
	2 http://www.mims.com/USA/drug/info/amiodarone/amiodarone?type=full [2014,Oct11]
	3 http://drug.fda.moph.go.th:81/nlem.in.th/medicine/essential/list/28#item-8392 [2014,Oct11]
	4 http://www.mims.com/USA/drug/info/amiodarone/amiodarone?type=full [2014,Oct11]
