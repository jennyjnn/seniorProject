ไอริโนทีแคน (Irinotecan)
 ///// บทนำ ///// 
ยาไอริโนทีแคน(Irinotecan)  ทางคลินิกใช้เป็นยารักษามะเร็งลำไส้ใหญ่ และมะเร็งปอดชนิดเซลล์ตัวเล็ก   สำหรับมะเร็งลำไส้ใหญ่แพทย์จะใช้ไอริโนทีแคนเพียงลำพังหรือใช้ควบคู่ไปกับยาFluorouracil ทั้งนี้ขึ้นกับดุลยพินิจของแพทย์  และการรักษามะเร็งปอดชนิดเซลล์ตัวเล็กมักใช้ควบคู่กับยาCisplatin 
รูปแบบเภสัชภัณฑ์ของยาไอริโนทีแคนเป็นแบบยาฉีด โดยหยดยาเข้าหลอดเลือดดำ  ร่างกายต้องใช้เวลาประมาณ 6–12 ชั่วโมงเป็นอย่างต่ำเพื่อกำจัดยานี้ออกไปกับอุจจาระและปัสสาวะ 
ข้อพึงระวังที่แพทย์จะต้องแจ้งเตือนให้ผู้ป่วยรับทราบขณะที่ได้รับยาไอริโนทีแคนมีดังต่อไปนี้ เช่น 
- หลังจากได้รับยานี้อาจมีอาการท้องเสียร่วมกับกลุ่มอาการโคลิเนอร์จิก 	  (Cholinergic symptom) ที่จะแสดงออกมาในลักษณะ หายใจไม่ออก/หายใจลำบาก  เหงื่อออกมาก  น้ำลายไหล  มีสารคัดหลั่ง/เสมหะออกมาที่หลอดลม ซึ่งแพทย์จะใช้ยาAtropine สำหรับช่วยเหลือผู้ป่วยในอาการเหล่านี้ 
- เกิดภาวะกดไขกระดูกเพื่อเป็นการบรรเทาภาวะดังกล่าว การปรับขนาดการใช้ยานี้ลดลงจะเป็นทางเลือกที่แพทย์มักนำมาใช้อยู่เป็นประจำ 
- อาจเกิดภาวะไตวาย ด้วยมีการเสียน้ำจากอาการท้องเสีย และ/หรืออาเจียนอย่างรุนแรง 
- ยานี้อาจทำให้เกิดพิษ(ผลข้างเคียงรุนแรง)ต่อปอดของผู้ป่วย  ทำให้มีอาการหายใจขัด/หายใจลำบาก   ไอ  และมีไข้สูง  	  กรณีนี้แพทย์มักจะสั่งหยุดการใช้ยานี้ทันที 
- ด้วยการทำลายตัวยาไอริโนทีแคนเกิดขึ้นที่ตับ  ทำให้ผู้ที่มีสภาพตับทำงานผิดปกติ แพทย์ต้องปรับลดขนาดการใช้ยานี้ลงอย่างเหมาะสม  ทั้งนี้เพื่อลดผลข้างเคียงจากตัวยา 
- ยานี้มีพิษต่อเซลล์/เนื้อเยื่อปกติของร่างกายด้วย  บุคลากรทางการแพทย์จะใช้ความระมัดระวังเป็นพิเศษเมื่อต้องแทงเข็มฉีดยาเข้าหลอดเลือดดำ  หากการแทงเข็มทะลุหลอดเลือดฯจะเกิดการปลดปล่อยยาไอริโนทีแคนไปสัมผัสกับเซลล์/เนื้อเยื่อปกติบริเวณรอบข้างหลอดเลือดซึ่งจะทำให้ผู้ป่วยได้รับความเจ็บปวดเป็นอันมาก  กรณีพบเห็นรอยแดง บวม ในบริเวณที่แทงเข็มฉีดยา ผู้ป่วย/ญาติจะต้องรีบแจ้งแพทย์/พยาบาล ทันที 
- ขนาดการใช้ยานี้กับผู้ป่วยขึ้นกับเหตุผลหลายปัจจัย เช่น ส่วนสูง  น้ำหนักตัว ของผู้ป่วย  ความรุนแรงของโรคมะเร็ง และโรคประจำตัวอื่น   แพทย์จะเป็นผู้สั่ง	  จ่ายยานี้พร้อมกับกำหนดระยะเวลาการใช้ยากับผู้ป่วยได้ดีที่สุด  ผู้ป่วยต้องให้ความ	  ร่วมมือและมาโรงพยาบาล/มาพบแพทย์เพื่อรับการให้ยานี้ตามนัดหมายทุกครั้ง 
นอกจากข้อพึงระวังดังกล่าวข้างต้น ยังมีกลุ่มอาการที่แพทย์ใช้เป็นสัญญาณเตือนเพื่อให้ผู้ป่วยใช้เป็นแนวทางสังเกตถึงอันตราย(ผลข้างเคียงรุนแรง)จากยาชนิดนี้/ยานี้ กล่าวคือ  กรณีพบเห็นหรือเกิดอาการดังต่อไปนี้ ต้องรีบนำผู้ป่วยมาพบแพทย์/มาโรงพยาบาลทันทีหรือภายใน 24 ชั่วโมง ได้แก่ 
- เกิดอาการไข้สูง ตั้งแต่ 38 องศาเซลเซียสขึ้นไป ร่วมกับมีอาการหนาวสั่น 
- คลื่นไส้บ่อยจนทำให้รับประทานอาหารไม่ได้ และการใช้ยาลดอาการคลื่นไส้ที่แพทย์สั่งจ่ายมาให้ไม่ได้ผล 
- อาเจียนมากกว่า 4–5 ครั้งภายใน 24 ชั่วโมง 
- อ่อนเพลีย และไม่มีแรงพอที่จะเคลื่อนไหวร่างกาย 
- เกิดแผลในช่องปาก และมีอาการ บวม แดง ของแผลดังกล่าว 
องค์การอนามัยโลกได้ประกาศให้ยาไอริโนทีแคนเป็นยารักษาโรคมะเร็งที่สถานพยาบาลมะเร็งควรมีสำรองไว้ให้บริการกับผู้ป่วย  และคณะกรรมการอาหารและยาของไทย ได้กำหนดให้ยานี้เป็นยาควบคุมพิเศษและเป็นยาอันตราย  ดังนั้นการใช้ยานี้จึงต้องเป็นไปตามคำสั่งแพทย์แต่ผู้เดียว 
 
 ///// ไอริโนทีแคนมีสรรพคุณ(คุณสมบัติ)อย่างไร? ///// 
ยาไอริโนทีแคนมีสรรพคุณ/ข้อบ่งใช้ เช่น 
- รักษามะเร็งลำไส้ใหญ่ (Colon cancer) 
- รักษามะเร็งปอดชนิดเซลล์ตัวเล็ก (Small cell lung cancer) 
 
 ///// ไอริโนทีแคนมีกลไกการออกฤทธิ์อย่างไร? ///// 
ยาไอริโนทีแคนเป็นยาในกลุ่ม Topoisomerase inhibitor   มีกลไกการออกฤทธิ์โดย ตัวยาจะยับยั้งการทำงานของเอนไซม์ ชื่อ Topoisomerase I ซึ่งมีหน้าที่ดูแลป้องกันไม่ให้สายนิวคลีโอไทด์(Nucleotide, สารสำคัญในการสร้างDNA)บน DNA พันกันจนดูยุ่งเหยิจนเป็นอุปสรรคต่อการแบ่งตัวหรือจำลองสารพันธุกรรมรุ่นใหม่ของเซลล์มะเร็ง  เมื่อเอนไซม์ Topoisomerase Iไม่สามารถทำงานได้ตามปกติ จึงส่งผลให้เซลล์มะเร็งหมดความสามารถในการเจริญเติบโตและตายลงในที่สุด อย่างไรก็ตามกลไกข้างต้นยังมีอิทธิพลเกิดกับเซลล์ปกติของร่างกายได้อีกด้วย จึงเป็นผลให้เกิดอาการข้างเคียง(ผลข้างเคียง)ต่างๆจากยานี้ตามมา 
 
 ///// ไอริโนทีแคนมีรูปแบบการจัดจำหน่ายอย่างไร? ///// 
ยาไอริโนทีแคน มีรูปแบบการจัดจำหน่าย เช่น 
- ยาฉีดที่ประกอบด้วยตัวยา Irinotecan ขนาด 100 มิลลิกรัม/5 มิลลิลิตร,
300 มิลลิกรัม/15 มิลลิลิตร, และ 40 มิลลิกรัม/2 มิลลิลิตร 
 
 ///// ไอริโนทีแคนมีขนาดการบริหารยาอย่างไร? ///// 
ขนาดการใช้ยาไอริโนทีแคน ต้องอาศัยพื้นที่ผิวของผู้ร่างกายป่วยเป็นเกณฑ์อ้างอิงสำหรับคำนวณขนาดการให้ยา  นอกจากนี้ ผู้ป่วยยังต้องมารับการฉีดยานี้ตามรอบหรือระยะเวลาของการรักษาตามที่แพทย์นัดหมายทุกครั้ง 
*หมายเหตุ: 
- แพทย์อาจใช้ยารักษามะเร็งตัวอื่นร่วมในการรักษาผู้ป่วยด้วยดังได้กล่าวแล้วใน  ”บทนำ” 
- กรณีได้รับยานี้เกินขนาด ผู้ป่วยจะมีอาการท้องเสียอย่างรุนแรง  เม็ดเลือดขาวชนิดนิวโทรฟิล/Neutrophil ต่ำ  ซึ่งแพทย์จะให้การรักษาโดยให้สารน้ำทางหลอดเลือดดำกับผู้ป่วยเพื่อป้องกันการเสียน้ำของร่างกาย ร่วมกับให้ยาป้องกันการติดเชื้อ เช่น ยาปฏิชีวนะ 
- ปัจจุบันยังไม่มีตัวยาที่ใช้ต้านพิษของยาไอริโนทีแคน 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยา ไอริโนทีแคน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาไอริโนทีแคนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่รับประทานอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
ผู้ป่วยต้องได้รับยาไอริโนทีแคน ต่อเนื่องจึงจะเกิดประสิทธิผลของการรักษา  กรณีลืมหรือมีเหตุขัดข้องไม่สามารถมารับการฉีดยานี้ จะต้องรีบติดต่อแพทย์/พยาบาล/บุคคลากรทางการแพทย์ ที่เกี่ยวข้องดูแลรักษาผู้ป่วย เพื่อทำการนัดหมายการให้ยานี้ครั้งใหม่โดยเร็ว 
 
 ///// ไอริโนทีแคนมีผลไม่พึงประสงค์อย่างไร? ///// 
ยาไอริโนทีแคนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น  ท้องเสีย  คลื่นไส้อาเจียน  ปวดท้อง
กระเพาะอาหารอักเสบ   ตับอ่อนอักเสบ 
- ผลต่อระบบประสาท: เช่น วิงเวียน  นอนไม่หลับ  ความรู้สึกสัมผัสเพี้ยน 
- ผลต่อผิวหนัง: เช่น มีภาวะผมร่วง  ผด  ผื่นคัน 
- ผลต่อระบบเลือด: เช่น มีภาวะโลหิตจาง  ระดับเกล็ดเลือดต่ำ  เม็ดเลือดขาวนิวโทรฟิลต่ำ 
- ผลต่อตับ: เช่น เอนไซม์การทำงานของตับในเลือดเพิ่มขึ้น 
- ผลต่อระบบหัวใจและหลอดเลือด: เช่น หลอดเลือดคลายตัว/ความดันโลหิตต่ำ  หัวใจขาดเลือด 
- ผลต่อไต: เช่น มีภาวะไตวาย 
- ผลต่อกล้ามเนื้อ: เช่น เกิดตะคริว 
- ผลต่อระบบภูมิคุ้มกันต้านทานโรคของร่างกาย: เช่น ติดเชื้อในกระแสเลือด 
- ผลต่อระบบทางเดินหายใจ: เช่น เกิดพิษกับปอด/ปอดอักเสบ   เยื่อจมูกอักเสบ  หายใจขัด 
- ผลต่อระบบการเผาผลาญพลังงานของร่างกาย: เช่น เกิดภาวะขาดน้ำของร่างกาย 
 
 ///// มีข้อควรระวังการใช้ไอริโนทีแคนอย่างไร? ///// 
มีข้อควรระวังการใช้ยาไอริโนทีแคน เช่น 
- ห้ามใช้กับผู้ที่แพ้ยานี้ 
- ห้ามใช้ยากับ สตรีมีครรภ์  สตรีในภาวะให้นมบุตร 
- ดื่มน้ำวันละ 2–3 ลิตรเพื่อป้องกันภาวะขาดน้ำ 
- หลีกเลี่ยงการอยู่ในที่มีผู้คนแออัดเพราะจะเสี่ยงต่อการติดเชื้อต่างๆ และควร
ล้างมือบ่อยครั้งในแต่ละวัน 
- หลีกเลี่ยงการออกกำลังกายที่เสี่ยงต่อการบาดเจ็บ  ด้วยสภาพร่างกายขณะได้รับยาชนิดนี้จะมีเกล็ดเลือดต่ำ 
- หลีกเลี่ยงการสัมผัสแสงแดดจัด ด้วยอาจจะกระตุ้นให้เกิดอาการแพ้ทางผิวหนังมากยิ่งขึ้น เช่น ผื่นแพ้แสงแดด 
- ขณะที่ได้รับยาชนิดนี้ ควรต้องป้องกันการตั้งครรภ์ทั้งผู้ป่วยที่เป็นสตรีและบุรุษ  สำหรับผู้ป่วยบุรุษการมีเพศสัมพันธ์กับสตรีควรใส่ถุงยางอนามัยชายทุกครั้งเพื่อป้องกันการส่งผ่านตัวยาไอริโนทีแคนไปกับน้ำอสุจิ 
- ห้ามดื่มเครื่องดื่มประเภทแอลกอฮอล์ 
- พักผ่อนอย่างเต็มที่เพื่อให้ร่างกายฟื้นสภาพอย่างรวดเร็ว 
- กรณีมีอาการ คลื่นไส้อาเจียน  ต้องรับประทานยาบำบัดอาการที่แพทย์ให้มา
เท่านั้น  ห้ามไปซื้อยาอื่นใดมารับประทานเองโดยเด็ดขาด 
- มาโรงพยาบาลเพื่อรับการตรวจร่างกายตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไอริโนทีแคนด้วย) ยาแผนโบราณ    อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไอริโนทีแคนมีปฏิกิริยาระหว่างยากับยาตัวอื่นอย่างไร? ///// 
ยาไอริโนทีแคนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาไอริโนทีแคนร่วมกับ ยาPhenytoin  เพราะจะทำให้ระดับยา
ไอริโนทีแคนในกระแสเลือดลดลงจนส่งผลกระทบ/ผลเสียต่อการรักษามะเร็ง 
- ห้ามรับวัคซีนใดๆขณะได้รับยาไอริโนทีแคน เพราะเสี่ยงต่อการติดเชื้อ
จากตัววัคซีนอย่างรุนแรง และการกระตุ้นภูมิคุ้มกันจากวัคซีนมักไม่ประสบผลสำเร็จ 
- ห้ามการใช้ยาไอริโนทีแคนร่วมกับ ยาClozapine  ด้วยจะทำให้เกิดภาวะเม็ดเลือดขาวต่ำลงมากจนส่งผลให้มีภาวะติดเชื้อได้ง่าย 
- ห้ามใช้ยาไอริโนทีแคนร่วมกับ ยา เพราะเสี่ยงต่อการติดเชื้อ
อย่างรุนแรงตามมา 
 
 ///// ควรเก็บรักษาไอริโนทีแคนอย่างไร? ///// 
ควรเก็บยาไอริโนทีแคนภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ไอริโนทีแคนมีชื่ออื่นอีกไหม? ผลิตจากบริษัทอะไรบ้าง? ///// 
ยาไอริโนทีแคน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Camptosar, Irinomil, Irnocam, Torsirin 
 ///// บรรณานุกรม ///// 
http://chemocare.com/chemotherapy/drug-info/irinotecan.aspx [2018,April28] 
http://www.mims.com/thailand/drug/info/campto/?type=brief  [2018,April28] 
https://www.accessdata.fda.gov/drugsatfda_docs/label/2014/020571s048lbl.pdf [2018,April28] 
https://en.wikipedia.org/wiki/Irinotecan [2018,April28] 
https://www.drugs.com/dosage/irinotecan.html [2018,April28] 
https://www.drugs.com/mtm/irinotecan.html [2018,April28] 
https://www.drugs.com/sfx/irinotecan-side-effects.html [2018,April28]
