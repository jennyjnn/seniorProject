เมแมนทีน (Memantine)
 ///// บทนำ ///// 
ยาเมแมนทีน (Memantine) เป็นยาในกลุ่มเอนเอ็มดีเอ รีเซพเตอร์ แอนตาโกนิสต์ (NMDA receptor antagonist หรือ N-Methyl-D-aspartate receptor antagonist) ทางคลินิกได้นำยานี้มารักษาอาการความจำเสื่อมชนิดอัลไซเมอร์ (Alzeime-type dementia) การออกฤทธิ์ของยานี้เกิดในสมอง โดยตัวยาจะทำให้เกิดกลไกปิดกั้นไม่ให้สารสื่อประสาทที่เรียกว่า Glutamate ทำงานได้เต็มที่ ส่งผลให้อาการความจำเสื่อมดีขึ้น อย่างไรก็ตามยานี้ไม่ได้รักษาโรคอัลไซเมอร์ เพียงแต่ช่วยบำบัดและชะลอมิให้อาการแย่ลงกว่าเดิม 
ยาเมแมนทีนที่จำหน่ายในต่างประเทศมียาชื่อการค้าเช่น Axura, Akatinol, Namenda, Memox 
รูปแบบยาแผนปัจจุบันของยานี้จะเป็นยาชนิดรับประทาน หลังการดูดซึมยาเข้าสู่กระแสเลือด ตัวยาจะถูกทำลายโดยตับ ร่างกายต้องใช้เวลาในการกำจัดยา 50% ออกจากกระแสเลือดนานถึงประมาณ 60 - 100 ชั่วโมงโดยผ่านทิ้งไปกับปัสสาวะ 
มีสิ่งที่ต้องพึงระวังก่อนการใช้ยานี้กับผู้ป่วยคือ 
- ผู้ป่วยเคยแพ้ยานี้หรือไม่ 
- มีภาวะโรคตับ โรคไต โรคลมชัก หรือปัสสาวะขัดอยู่หรือเปล่าด้วยมีความเกี่ยวข้องของการใช้ยานี้กับอาการของโรค 
- มีการใช้ยาอื่นอยู่ก่อนหน้านี้หรือไม่เช่น ยา Amantadine (ยาโรคพาร์กินสัน), Acetazola mide, Dextromethorphan, Ketamine, Sodium bicarbonate ด้วยยาเหล่านี้มีผลให้ผู้ป่วยได้รับอาการข้างเคียง (ผลข้างเคียง) จากยาเมแมนทีนได้มากขึ้น 
ระหว่างการใช้ยานี้ แพทย์อาจย้ำเตือนมิให้ผู้ป่วยขับขี่ยวดยานพาหนะด้วยตนเอง ด้วยยานี้ส่งผลให้เกิดอาการวิงเวียนและง่วงนอน ห้ามมิให้ปรับขนาดรับประทานด้วยตนเอง อาการข้างเคียงอื่นที่สามารถพบได้ขณะใช้ยานี้เช่น ท้องผูกและปวดศีรษะ หากผู้ป่วยมีอาการแพ้ยาหลังใช้ยานี้ต้องหยุดการใช้ยานี้ทันทีแล้วมาพบแพทย์/มาโรงพยาบาลโดยเร็วทันที/ฉุกเฉิน 
สำหรับประเทศไทยโดยคณะกรรมการอาหารและยาได้จัดให้ยาเมแมนทีนอยู่ในกลุ่มยาควบคุมพิเศษ การใช้ยาต้องมีใบสั่งจากแพทย์เท่านั้น เราจึงพบเห็นการใช้ยานี้แต่ในสถานพยาบาลเท่านั้น 
 ///// เมแมนทีนมีสรรพคุณ (คุณสมบัติ) อย่างไร? ///// 
ยาเมแมนทีนมีสรรพคุณ/ข้อบ่งใช้คือ ใช้บำบัดอาการความจำเสื่อมในผู้ป่วยอัลไซเมอร์ตั้งแต่ระดับปานกลางจนถึงขั้นรุนแรง 
 ///// เมแมนทีนมีกลไกการออกฤทธิ์อย่างไร? ///// 
ยาเมแมนทีนมีกลไกการออกฤทธิ์คือ ตัวยาเข้าจับกับตัวรับ (Receptor) ที่เรียกว่า NMDA receptor จึงยับยั้งการทำงานของสารสื่อประสาทที่เรียกว่า Glutamate การมี Glutamate สูงจะเกิดการกระตุ้นเซลล์ประสาท/เซลล์สมองมากจนทำให้เกิดการตายของเซลล์สมอง ยานี้จึงช่วยชะลอการตายของเซลล์สมอง ซึ่งจากกลไกนี้ทำให้ชะลอภาวะความจำเสื่อมได้ตามสรรพคุณ 
 ///// เมแมนทีนมีรูปแบบการจัดจำหน่ายอย่างไร? ///// 
ยาเมแมนทีนมีรูปแบบการจัดจำหน่ายเป็นยาเม็ดชนิดรับประทานขนาด 10 และ 20 มิลลิกรัม/ เม็ด 
 ///// เมแมนทีนมีขนาดรับประทานอย่างไร? ///// 
ยาเมแมนทีนมีขนาดรับประทานเช่น 
- ผู้ใหญ่: สัปดาห์แรกรับประทาน 5 มิลลิกรัมวันละครั้ง
	สัปดาห์ที่ 2 รับประทาน 10 มิลลิกรัมวันละครั้ง
	สัปดาห์ที่ 3 รับประทาน 15 มิลลิกรัมวันละครั้ง
	สัปดาห์ที่ 4 รับประทาน 20 มิลลิกรัมวันละครั้ง 
ทั้งนี้ขนาดยา การปรับขนาดยา และระยะเวลาในการใช้ยานี้ ขึ้นกับดุลพินิจของแพทย์ผู้รักษา 
อนึ่ง สามารถรับประทานยานี้ก่อนหรือพร้อมอาหารก็ได้ 
- เด็ก: อัลไซเมอร์เป็นโรคของผู้สูงอายุ ปัจจุบันยานี้จึงยังไม่มีการนำมาใช้ทางคลินิกในเด็ก อย่างไรก็ตามขณะนี้กำลังมีการศึกษานำยานี้มาใช้รักษาโรคทางสมองชนิดอื่นของเด็กเช่น โรคสมาธิสั้น 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเมแมนทีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเมแมนทีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมแมนทีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
* เพื่อประสิทธิผลของการรักษา ควรรับประทานยาทุกชนิดรวมถึงยาเมแมนทีนให้ตรงเวลา 
 ///// เมแมนทีนมีผลไม่พึงประสงค์อย่างไร? ///// 
ยาเมแมนทีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น 
ก.	อาการข้างเคียงที่พบเห็นได้บ่อย:  เช่น เกิดอาการจิตหลอน/ประสาทหลอน รู้สึกสับสน วิงเวียน ปวดศีรษะ และอ่อนแรง 
ข.	อาการข้างเคียงที่พบได้ไม่บ่อยนัก: เช่น มีอาการวิตกกังวล กล้ามเนื้อเกร็งตัวเพิ่มขึ้น/ตะคริว และอาเจียน 
 ///// มีข้อควรระวังการใช้เมแมนทีนอย่างไร? ///// 
มีข้อควรระวังการใช้เมแมนทีนเช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- รับประทานยานี้ตรงตามเวลาอย่างเคร่งครัด 
- ระหว่างการใช้ยานี้อาจมีอาการวิงเวียน มึนงง จึงควรหลีกเลี่ยงการขับขี่ยวดยานพาหนะด้วยตนเอง 
- การใช้ยาในสตรีตั้งครรภ์ สตรีที่อยู่ในภาวะให้นมบุตร และเด็ก ต้องได้รับคำสั่งจากแพทย์ผู้รักษาเท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวม ยาเมแมนทีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่ม เติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เมแมนทีนมีปฏิกิริยาระหว่างยากับยาตัวอื่นอย่างไร? ///// 
ยาเมแมนทีนมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาเมแมนทีนร่วมกับยา Trihexyphenidyl (ยาโรคพาร์กินสัน) ด้วยจะทำให้มีอาการปากแห้ง รูม่านตาขยาย วิงเวียน ง่วงนอน ปัสสาวะลำบาก/ปัสสาวะขัด ท้องผูก เหงื่อออกน้อย ปั่นป่วนในกระเพาะอาหาร หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาเมแมนทีนร่วมกับยา Hydrochlorothiazide จะทำให้ร่างกายขับยา Hydrochloro thiazide ออกจากร่างกายได้น้อยลง และส่งผลให้เกิดอาการข้างเคียงต่างๆจากยา Hydrochlorothia zide ติดตามมามากขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- หลีกเลี่ยงการใช้ยาเมแมนทีนร่วมกับยา Amantadine ด้วยจะเกิดความเสี่ยงของอาการทางจิตประสาทติดตามมาเช่น ประสาทหลอน 
 ///// ควรเก็บรักษาเมแมนทีนอย่างไร? ///// 
ควรเก็บยาเมแมนทีนในช่วงอุณหภูมิ 15 - 30 องศาเซลเซียส ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เมแมนทีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเมแมนทีนที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Memantine  [2015,Oct3] 
http://mims.com/THAILAND/Home/GatewaySubscription/?generic=memantine  [2015,Oct3] 
http://mims.com/Thailand/drug/info/Ebixa/?type=full#Indications  [2015,Oct3] 
http://www.drugs.com/cdi/memantine.html  [2015,Oct3] 
http://www.drugs.com/drug-interactions/memantine-index.html?filter=2&amp;generic_only=   [2015,Oct3]
