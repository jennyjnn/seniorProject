วินโพซีทีน (Vinpocetine)
 ///// บทนำ ///// 
ยาวินโพซีทีน(Vinpocetine หรือ Ethyl apovincaminate หรือ Apovincaminic acid kavinton) เป็นยาในกลุ่ม Phosphodiesterase inhibitor  มีฤทธิ์ช่วยให้หลอดเลือดทั่วร่างกายขยายตัว  นักวิทยาศาสตร์ชาวฮังการีได้สกัดตัวยาวินโพซีทีนจากพืชได้เป็นครั้งแรกเมื่อปี ค.ศ.1975 (พ.ศ.2518) และอีก 3 ปีถัดมาจึงมีการสังเคราะห์สารวินโพซีทีนเพื่อนำมาใช้ในอุตสาหกรรมเป็นยาแผนปัจจุบัน  ทางคลินิก ใช้ยานี้เพิ่มการไหลเวียนเลือดในสมอง และทำให้ความจำของผู้ป่วยกลับมาดีขึ้น 
รูปแบบเภสัชภัณฑ์ของยาวินโพซีทีน คือยารับประทาน และยาฉีด  กรณียารับประทานตัวยานี้ จะมีการดูดซึมผ่านจากระบบทางเดินอาหารประมาณ 47.7–65.7%   ยาวินโพซีทีนในกระแสเลือดจะถูกตับทำลายและเปลี่ยนแปลงโครงสร้างยาอย่างต่อเนื่องเพื่อเป็นสารไม่ออกฤทธิ์  ร่างกายต้องใช้เวลาประมาณ 2.06–3.02 ชั่วโมงเพื่อกำจัดยานี้ทิ้ง โดยผ่านไปกับปัสสาวะ 
นักวิทยาศาสตร์ยังได้ค้นคว้าศึกษาฤทธิ์และประโยชน์ทางการแพทย์จากการใช้ยาวินโพซีทีน และพบว่ายานี้สามารถลดความเสียหายของสมองจากอาการหลอด เลือดสมองตีบ(Ischemic stroke)  อาการของสตรีวัยหมดประจำเดือน (Symtoms of menopause)  อาการเมารถ-เมาเรือ(Motion sickness)  รวมไปถึงอาการลมชัก(Seizures)  อย่างไรก็ตาม ยาชนิดนี้ยังถูกนำมาใช้ในวัตถุประสงค์ทางการแพทย์อีกหลายประการ เช่น  บำบัดอาการเคลื่อนไหวไม่ได้ของร่างกาย(Apraxia)  อาการวิงเวียน  อาการปวดศีรษะ  ความเสื่อมของเยื่อตา  การสูญเสียการได้ยิน   ซึ่งในบางวัตถุประสงค์ของการรักษา ก็ยังไม่มีข้อยืนยันทางคลินิกว่ายาชนิดนี้สามารถใช้บำบัดอย่างได้ผลหรือไม่ 
คณะกรรมการอาหารและยาของไทยได้ระบุให้ยาวินโพซีทีนอยู่ในหมวดยาอันตราย  โดยการใช้ยานี้ต้องเป็นไปตามคำสั่งแพทย์เท่านั้น  และเราจะพบเห็นยาวินโพซีทีนมีวางจำหน่ายภายใต้ชื่อการค้าว่า “Cavinton” 
 
 ///// วินโพซีทีนมีสรรพคุณ(คุณสมบัติ)อย่างไร? ///// 
ยาวินโพซีทีนมีสรรพคุณ/ข้อบ่งใช้ เช่น 
- ใช้เป็นยาป้องกันโรคอัลไซเมอร์ และช่วยทำให้ความจำดีขึ้น 
- ใช้ป้องกันสมองถูกทำลายด้วยมีภาวะเส้นเลือด/หลอดเลือดสมองตีบ 
- ป้องกันอาการ เมารถ-เมาเรือ 
- บำบัดอาการได้ยินเสียงในหู(หูอื้อ) 
- บำบัดอาการในสตรีวัยหมดประจำเดือน 
 
 ///// วินโพซีทีนมีกลไกการออกฤทธิ์อย่างไร? ///// 
ยาวินโพซีทีน มีกลไกการออกฤทธิ์โดยเพิ่มเมตาบอลิซึม(Metabolism)ในสมอง อาทิ เพิ่มปริมาณออกซิเจน  และเพิ่มน้ำตาลกลูโคสที่ไปหล่อเลี้ยงสมอง  ปัจจัยดังกล่าวทำให้เซลล์สมองมีพลังงานมากขึ้น และยังทำให้เกิดการหลั่งสารสื่อประสาทบางอย่างออกมากขึ้น เช่นสาร  Norepinephrine , Dopamine  และ Serotonin   และยาวินโพซีทีนยังมีฤทธิ์ยับยั้งการทำงานของเกล็ดเลือด รวมถึงออกฤทธิ์ให้หลอดเลือดขยายตัว  ส่งผลให้การไหลเวียนเลือดที่สมองดีขึ้น  จากกลไกหลายด้านดังกล่าว จึงทำให้ยานี้มีฤทธิ์ของการรักษาตามสรรพคุณ 
 
 ///// วินโพซีทีนมีรูปแบบการจัดจำหน่ายอย่างไร? ///// 
ในประเทศไทยจะพบเห็นยาวินโพซีทีนแต่ยาเม็ดชนิดรับประทาน ที่ประกอบด้วยตัวยา Vinpocetine ขนาด 5 และ 10 มิลลิกรัม/เม็ด 
 
 ///// วินโพซีทีนมีขนาดรับประทานอย่างไร? ///// 
ยาวินโพซีทีนมีขนาดรับประทาน เช่น 
- ผู้ใหญ่: รับประทานยาครั้งละ 5–10 มิลลิกรัม วันละ 3 ครั้ง หลังอาหาร
ระยะเวลาของการใช้ยานี้ให้เป็นไปตามดุลยพินิจของแพทย์ 
- เด็ก:  ทางคลินิก ยังไม่มีข้อมูลด้านความปลอดภัยในการใช้ยานี้กับเด็ก 
อนึ่ง: 
- ห้ามรับประทานยานี้เกินจากคำสั่งแพทย์ 
- ห้ามใช้ยากับสตรีมีครรภ์ และสตรีในภาวะให้นมบุตร 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาวินโพซีทีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคไต  โรคความดันโลหิตสูง  โรคความดันโลหิตต่ำ   รวมทั้งกำลังกินยา/ใช้ยาอะไรอยู่ เพราะยาวินโพซีทีน  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทาน ยาวินโพซีทีน   สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มปริมาณยาเป็น 2 เท่าให้รับประทานที่ขนาดปกติ 
 
 ///// วินโพซีทีนมีผลไม่พึงประสงค์อย่างไร? ///// 
ยาวินโพซีทีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ดังนี้ เช่น เกิดอาการใบหน้าแดง  อาจมีผื่นคัน  รู้สึกไม่สบายในกระเพาะอาหาร  อาจเกิดภาวะเม็ดเลือดขาวต่ำและส่งผลให้ภูมิคุ้มกันต้านทานโรคของร่างกายลดต่ำลง 
 
 ///// มีข้อควรระวังการใช้วินโพซีทีนอย่างไร? ///// 
มีข้อควรระวังการใช้ยาวินโพซีทีน เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก 
- ห้ามใช้ยานี้ต่อเนื่องนานเกินคำสั่งแพทย์ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก 
- ห้ามใช้ยานี้กับผู้ที่มีอาการเลือดแข็งตัวช้า  ด้วยเสี่ยงต่อการเกิดภาวะเลือดออกง่าย 
- ห้ามไปซื้อยานี้มารับประทานเอง 
- ห้ามใช้ยานี้เมื่อผู้ป่วยต้องเข้ารับการผ่าตัด 
- หลีกเลี่ยงการอยู่ในที่ที่เป็นแหล่งชุมชนแออัด  ด้วยยานี้อาจทำให้ระบบภูมิคุ้มกันต้านทานโรคของร่างกายต่ำลง 
- หลีกเลี่ยงกิจกรรมที่อาจทำให้เกิดบาดแผล  ด้วยยาวินโพซีทีนมีฤทธิ์ยับยั้งการทำงานของเกล็ดเลือดและอาจเป็นเหตุให้เลือดออกนานขึ้นเมื่อมีบาดแผล 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาล 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาวินโพซีทีนด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// วินโพซีทีนมีปฏิกิริยาระหว่างยากับยาตัวอื่นอย่างไร? ///// 
ยาวินโพซีทีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาวินโพซีทีนร่วมกับยาแก้ปวดจำพวก Aspirin,  Diclofenac,  Ibuprofen,  Naproxen,  และ/หรือยาต้านการแข็งตัวของเลือด เช่น Heparin,  Warfarin, Clopidogrel,  ด้วยเมื่อใช้ยาเหล่านี้ร่วมกันกับยาวินโพซีทีน จะทำให้เกิดภาวะเลือดออกง่ายมากขึ้นตามมา 
 
 ///// ควรเก็บรักษาวินโพซีทีนอย่างไร? ///// 
ควรเก็บยาวินโพซีทีน  ภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// วินโพซีทีนมีชื่ออื่นอีกไหม? ผลิตจากบริษัทอะไรบ้าง? ///// 
ยาวินโพซีทีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Intelectol 
 ///// บรรณานุกรม ///// 
http://www.webmd.com/vitamins-supplements/ingredientmono-175-vinpocetine.aspx?activeingredientid=175#vit_overview[2017,Sept9] 
http://www.mims.com/thailand/drug/info/cavinton-cavinton%20forte[2017,Sept9] 
http://www.webmd.com/vitamins-supplements/ingredientmono-175-vinpocetine.aspx?activeingredientid=175[2017,Sept9]
