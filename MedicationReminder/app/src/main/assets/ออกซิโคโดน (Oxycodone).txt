ออกซิโคโดน (Oxycodone)
 ///// บทนำ ///// 
ยาออกซิโคโดน (Oxycodone) เป็นสารกึ่งสังเคราะห์จากสารต้นแบบที่มีชื่อว่า Thebaine ที่จัดเป็นสารอยู่ในประเภท Opioid alkaloid (สารในกลุ่มฝิ่น) ซึ่งจะออกฤทธิ์ที่สมองช่วยระงับความเจ็บปวดระดับปานกลางจนกระทั่งถึงอาการเจ็บปวดระดับรุนแรง 
ออกซิโคโดนถูกพัฒนาขึ้นในปี ค.ศ. 1917 (พ.ศ. 2460) รูปแบบของยาแผนปัจจุบันจะถูกพัฒนาเป็นยาเดี่ยวชนิดรับประทานและยาฉีด นอกจากนี้ยังมีการพัฒนาเป็นยาผสมร่วมกับยาอื่นเพื่อเพิ่มประสิทธิภาพของการรักษาเช่น การนำยาออกซิโคโดนไปผสมกับยา Acetamino phen หรือบางสูตรตำรับได้นำออกซิโคโดนไปผสมร่วมกับยา Naloxone เพื่อลดพิษและลดอาการติดยาของออกซิโคโดนอีกด้วย 
ยาออกซิโคโดนสามารถดูดซึมได้จากระบบทางเดินอาหารประมาณ 60 - 87% และสามารถซึมผ่านรกและเข้าสู่น้ำนมของมารดาได้ ตัวยาในกระแสเลือดจะเข้าจับกับพลาสมาโปรตีนประมาณ 45% ตับจะเป็นอวัยวะที่คอยเปลี่ยนโครงสร้างทางเคมีของยาออกซิโคโดนอย่างต่อเนื่อง ซึ่งร่างกายต้องใช้เวลาประมาณ 2 - 4 ชั่วโมงในการกำจัดยา 50% ออกจากกระแสเลือด โดยผ่านทิ้งไปกับปัสสาวะเสียเป็นส่วนมาก ข้อจำกัดของการใช้ยานี้นอกจากเรื่องการแพ้ยาแล้ว ยังมีข้อห้ามใช้กับผู้ป่วยด้วยโรคหืด ผู้ป่วยทางเดินอาหารอุดตัน (อ่านเพิ่มเติมในเว็บ haamor.com บทความเรื่อง ลำไส้อุดตัน) ผู้ที่มีประวัติแพ้ยาแก้ปวดที่มีฤทธิ์เป็นยาเสพติด อีกทั้งมีระยะ เวลาของการใช้ยาที่เป็นเงื่อนไขสำคัญและช่วยป้องกันมิให้ผู้ป่วยเกิดอาการติดยา จากเงื่อนไขที่กล่าวมาการใช้ยาออกซิโคโดนจึงต้องเป็นไปตามคำสั่งของแพทย์ผู้รักษาเท่านั้น 
 ///// ออกซิโคโดนมีสรรพคุณ (คุณสมบัติ) อย่างไร? ///// 
ยาออกซิโคโดนมีสรรพคุณเป็นยาบรรเทาอาการปวดขั้นปานกลางจนถึงอาการปวดขั้นรุนแรง 
 ///// ออกซิโคโดนมีกลไกการออกฤทธิ์อย่างไร? ///// 
กลไกการออกฤทธิ์ของยาออกซิโคโดนคือ ตัวยาจะออกฤทธิ์โดยเข้าไปจับกับตัวรับในสมองที่มีชื่อว่า Opiate receptors เป็นเหตุให้เกิดการยับยั้งกระแสประสาทของความรู้สึกเจ็บปวด หรือเป็นการกดการสั่งงานของสมองนั่นเอง จากกลไกที่กล่าวมาจึงก่อให้เกิดฤทธิ์ของการรักษาตามสรรพคุณ 
 ///// ออกซิโคโดนมีรูปแบบการจัดจำหน่ายอย่างไร? ///// 
ยาออกซิโคโดนมีรูปแบบการจัดจำหน่ายดังนี้เช่น 
- ยาแคปซูลชนิดรับประทาน ขนาด 5, 10 และ 20 มิลลิกรัม/แคปซูล 
- ยาน้ำชนิดรับประทาน ขนาด 5 มิลลิกรัม/5 มิลลิลิตร 
- ยาน้ำชนิดรับประทาน ขนาด 10 มิลลิกรัม/มิลลิลิตร 
- ยาฉีด ขนาด 10 และ 50 มิลลิกรัม/มิลลิลิตร 
- ยาเม็ดชนิดรับประทาน ขนาด 5, 10, 15, 20, 30, 40, 60, 80, 120 และ 160 มิลลิกรัม/เม็ด 
- ยาเม็ดชนิดรับประทานที่ผสมร่วมกับยา Naloxone เช่น Naloxone hydrochloride 5 มิลลิกรัม + Oxycodone hydrochloride 10 มิลลิกรัม 
 ///// ออกซิโคโดนมีขนาดรับประทานอย่างไร? ///// 
ยาออกซิโคโดนมีขนาดรับประทานดังนี้เช่น 
- ผู้ใหญ่: เริ่มต้นรับประทาน 5 - 15 มิลลิกรัมทุกๆ 4 - 6 ชั่วโมง หากเป็นยาที่มีรูปแบบออกฤทธิ์เนิ่นนาน/ยาวนาน หรือประเภทค่อยๆปลดปล่อยตัวยา (Extended release tablet) ให้รับประทาน 10 มิลลิกรัมทุกๆ 12 ชั่วโมง ซึ่งสามารถรับประทานยานี้ก่อนหรือพร้อมอาหารก็ได้ และหลีกเลี่ยงการรับประทานยานี้ร่วมกับอาหารที่มีไขมันสูง ห้ามเคี้ยวยา ให้กลืนยานี้พร้อมน้ำดื่มในปริมาณที่มากเพียงพอ 
- เด็ก: ยานี้มีผลข้างเคียงที่อันตราย การใช้ยานี้ในเด็กจึงต้องอยู่ในดุลพินิจของแพทย์ผู้รักษาเท่านั้น 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาออกซิโคโดน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาออกซิโคโดนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาออกซิโคโดนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ออกซิโคโดนมีผลไม่พึงประสงค์อย่างไร? ///// 
ยาออกซิโคโดนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น อาจมีอาการปัสสาวะลำบาก/ปัสสาวะขัด มีภาวะประสาทหลอน อารมณ์เปลี่ยนแปลง อาจพบภาวะติดยาหรือเกิดอาการแพ้ยา คลื่นไส้ ท้องผูก อาเจียน ปวดศีรษะ มีผื่นคันขึ้นตามผิวหนัง นอนไม่หลับ วิงเวียน 
สำหรับอาการผู้ที่ได้รับยานี้เกินขนาด สามารถพบอาการหายใจติดขัด/หายใจลำบาก เกิดภาวะกดการทำงานของสมอง (เช่น ซึม หายใจเบา ช้า) หากพบอาการดังกล่าว ควรรีบนำตัวผู้ป่วยส่งโรงพยาบาล การแก้ไขโดยแพทย์จะรักษาและปรับระบบหายใจของผู้ป่วยให้กลับมาเป็นปกติโดยเร็ว สามารถใช้ยา Naloxone ในการต่อต้านพิษของยาออกซิโคโดนได้ แต่ทั้งนี้ขึ้นกับดุลพินิจของแพทย์ผู้รักษา 
 ///// มีข้อควรระวังการใช้ออกซิโคโดนอย่างไร? ///// 
มีข้อควรระวังการใช้ยาออกซิโคโดนดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่มีอาการหายใจลำบากเฉียบพลัน ผู้ป่วยด้วยพิษสุราเรื้อรัง ผู้ป่วยลำไส้อุดตัน ผู้ป่วยที่มีความดันในกะโหลกศีรษะสูง ผู้ที่ได้รับบาดเจ็บบริเวณศีรษะ ผู้ป่วยด้วยโรค Porphyria (โรคทางพันธุกรรมที่พบได้น้อยที่มีความผิดปกติในการทำงานของเม็ดเลือดแดง) 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็กที่อายุต่ำกว่า 18 ปีลงมา 
- ระวังการใช้ยานี้กับผู้ป่วยโรคตับ โรคไต ผู้ป่วยโรคความดันโลหิตต่ำ ผู้ป่วยโรคลมชัก ผู้ป่วยโรคไทรอยด์ฮอร์โมนต่ำ/ภาวะขาดไทรอยด์ฮอร์โมน ผู้ป่วยโรคหืด ผู้ป่วยต่อมลูกหมากโต ผู้ป่วยด้วยโรคลำไส้อักเสบ ผู้ป่วยด้วยโรคของระบบทางเดินน้ำดี 
- ระวังการใช้ยานี้กับผู้สูงอายุ 
- ขนาดรับประทานยานี้ควรเริ่มในขนาดต่ำๆที่สามารถรักษาอาการปวดของผู้ป่วยได้ ทั้งนี้เพื่อป้องกันภาวะดื้อต่อยาและอาการติดยาของผู้ป่วยเอง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาออกซิโคโดนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ออกซิโคโดนมีปฏิกิริยาระหว่างยากับยาตัวอื่นอย่างไร? ///// 
ยาออกซิโคโดนมีปฏิกิริยาระหว่างยากับยาตัวอื่นดังนี้เช่น 
- การใช้ยาออกซิโคโดนร่วมกับยากลุ่ม TCAs จะเกิดการเสริมฤทธิ์ของยากลุ่ม TCAs เพิ่มมากขึ้นจนอาจได้รับผลข้างเคียงจากยา TCAs ติดตามมา การจะใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาออกซิโคโดนร่วมกับยา Metoclopramide จะก่อให้เกิดฤทธิ์ในการสงบประสาท หรือทำให้รู้สึกง่วงนอนมากยิ่งขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- ยาบางกลุ่มสามารถลดประสิทธิภาพการรักษาของยาออกซิโคโดน หากไม่มีความจำเป็นใดๆควรหลีกเลี่ยงการใช้ยาร่วมกัน ยากลุ่มดังกล่าวเช่น Rifampicin, Amiodarone, Quinidine, และยากลุ่ม Polycyclic antidepressants (ยาทางจิตเวชกลุ่มรักษาโรคซึมเศร้า) 
- การใช้ยาออกซิโคโดนร่วมกับยา Bupropion สามารถกระตุ้นให้เกิดภาวะลมชัก โดยเฉพาะกลุ่มผู้ป่วยที่ใช้ยาออกซิโคโดนในขนาดสูงๆหรือในกลุ่มผู้สูงอายุหรือผู้ที่ติดสุราเรื้อรัง เพื่อหลีกเลี่ยงภาวะลมชักดังกล่าวจึงควรเลี่ยงการใช้ยาร่วมกัน 
 ///// ควรเก็บรักษาออกซิโคโดนอย่างไร? ///// 
ควรเก็บยาออกซิโคโดนในอุณหภูมิช่วง 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ออกซิโคโดนมีชื่ออื่นอีกไหม? ผลิตจากบริษัทอะไรบ้าง? ///// 
ยาออกซิโคโดนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://www.drugs.com/oxycodone.html [2015,March 21]
	2 https://www.mims.com/THAILAND/Home/GatewaySubscription/?generic=oxycodone [2015,March 21]
	3 http://en.wikipedia.org/wiki/Oxycodone [2015,March 21]
	4 https://www.mims.com/usa/drug/info/oxycodone/?type=full&amp;mtype=generic#Dosage [2015,March 21]
	5 http://www.drugs.com/dosage/oxycodone.html#Usual_Adult_Dose_for_Pain [2015,March 21]
	6 http://www.drugs.com/drug-interactions/budeprion-xl-with-oxycodone-440-3240-1770-0.html [2015,March 21]
	7 http://www.mims.co.uk/Drugs/pain/pain-fever [2015,March 21]
	8 http://www.drugs.com/oxycontin-images.html [2015,March 21]
	9 https://www.medicines.org.uk/emc/medicine/3507 [2015,March 21]
	10 http://www.medsafe.govt.nz/consumers/cmi/o/OxyNormcap.pdf [2015,March 21]
	11 https://www.medicines.org.uk/emc/medicine/24099 [2015,March 21]
	12 http://www.drugs.com/imprints/onx-10-22277.html [2015,March 21]
