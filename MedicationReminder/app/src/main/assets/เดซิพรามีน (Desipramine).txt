เดซิพรามีน (Desipramine)
 ///// บทนำ ///// 
ยาเดซิพรามีน(Desipramine) หรืออีกชื่อ คือ Desmethylimipramine เป็นยาต้านเศร้าในกลุ่ม Tricyclic  antidepressant (TCA) ถูกพัฒนามาจากยาอิมิพรามีน (Active metabolite of Imipramine)  ผู้ที่ป่วยเป็นโรคซึมเศร้าจะมีความผิดปกติคือมีปริมาณน้อยลงไปของสารสื่อประสาทบางชนิดในสมอง อย่างเช่น  Norepinephrine (Noradrenaline) และ Serotonin   ยาเดซิพรามีนจะออกฤทธิ์ยับยั้งการดูดคืนกลับเข้าสู่สมองของสารสื่อประสาทดังกล่าว ส่งผลให้ปริมาณ Norepinephrine และ Serotonin มีเพียงพอเหมาะสมจนเกิดสมดุลที่ทำให้อาการของผู้ป่วยดีขึ้น 
รูปแบบยาแผนปัจจุบันของยาเดซิพรามีนจะเป็นยาชนิดรับประทาน  และจากการศึกษาการกระจายตัวของยาในร่างกายมนุษย์พบว่า  ยาเดซิพรามีนสามารถดูดซึมจากระบบทางเดินอาหารได้ประมาณ 73-92%  เมื่อยาเข้าสู่กระแสเลือด  ตับจะคอยเปลี่ยนโครงสร้างทางเคมีของยานี้อย่างต่อเนื่อง  ซึ่งร่างกายต้องใช้เวลาประมาณ 21 - 125 ชั่วโมงเพื่อกำจัดยานี้ออกจากกระแสเลือดโดยผ่านไปกับปัสสาวะ 
ยาเดซิพรามีนสามารถออกฤทธิ์ได้เร็วกว่ายาอิมิพรามีน (Imipramine) กล่าวคือ  หลังจากผู้ป่วยได้รับยาเดซิพรามีนไปแล้วประมาณ 2 – 5 วัน  อาการซึมเศร้าจะเริ่มดีขึ้น แต่จะให้ประสิทธิผลของการรักษาสูงสุดเมื่อใช้ยาเดซิพรามีนนี้ไปประมาณ 2 – 3 สัปดาห์ 
ข้อพึงระวังประการหนึ่งของการใช้ยาต้านโรคซึมเศร้าที่รวมถึงยาเดซิพรามีน คือ  สามารถส่งผลต่อสภาพจิตใจของผู้บริโภค/ผู้ป่วย ทำให้ผู้ป่วยมีความรู้สึกอยากทำร้ายตนเอง ซึ่งอาการเหล่านี้จะปรากฏเด่นชัดในผู้ป่วยที่มีอายุน้อย ดังนั้น ทางคลินิก จึงระบุ ไม่ให้ใช้ยานี้กับกลุ่มผู้ป่วยเด็ก 
นอกจากนี้ยังมีข้อจำกัดอื่นๆซึ่งถือเป็นข้อห้ามหรือข้อควรระวังในการใช้ยาเดซิพรามีนที่ผู้บริโภคควรทราบ ก่อนใช้ยานี้  อาทิ 
- ห้ามใช้กับผู้แพ้ยานี้ 
- ห้ามใช้กับผู้ป่วยที่เพิ่งมีอาการหัวใจล้มเหลวมาใหม่ๆ 
- ห้ามใช้ยานี้ภายใน 14 วัน  หากผู้ป่วยมีการใช้ยากลุ่ม MAOI (อย่างเช่น  	 	  Isocarboxazid,  Linezolid),  ยาฉีดMethylene blue, ยา Phenelzine,  Rasagiline,  	  Selegiline,  หรือ Tranylcypromine(ยาต้านเศร้า) 
- หลีกเลี่ยงการใช้ยานี้กับสตรีตั้งครรภ์ และสตรีที่อยู่ในภาวะให้นมบุตร  ด้วยยังไม่มี	 ข้อมูลความปลอดภัยอย่างเพียงพอว่ายาเดซิพรามีนสามารถส่งผลต่อทารกได้มากน้อย	  เพียงใด 
- หากผู้ป่วยมีโรคประจำตัวอื่นร่วมด้วย ควรต้องแจ้งแพทย์ พยาบาล เภสัชกร ให้ทราบทุกครั้ง โดยเฉพาะโรคต่างๆต่อไปนี้ เช่น  โรคอารมณ์สองขั้ว   โรคตับ  โรคหัวใจ   โรคลมชัก  โรคต่อมไทรอยด์  โรคเบาหวาน  ต้อหิน  รวมถึงผู้ที่มีปัญหาเรื่องการปัสสาวะ เช่น ปัสสาวะขัด 
- กรณีที่ผู้ป่วยต้องเข้ารับการผ่าตัด  แพทย์อาจต้องสั่งหยุดการใช้ยาเดซิพรามีนเป็น	 ระยะเวลาสั้นๆจนกว่าผู้ป่วยจะฟื้นตัวจากการผ่าตัดแล้ว 
- อาจต้องใช้ยานี้เป็นเวลาประมาณ 4 สัปดาห์ต่อเนื่อง เพื่อที่จะทำให้อาการซึมเศร้าดีขึ้น  หากอาการซึมเศร้าไม่ทุเลาหรือมีอาการแย่ลง  ผู้ป่วยจะต้องรีบแจ้งแพทย์ พยาบาล/รีบกลับมาโรงพยาบาลก่อนนัด 
- ห้ามรับประทานยานี้พร้อมกับเครื่องดื่มที่มีส่วนผสมของแอลกอฮอล์ เพราะมีรายงานว่า ผู้ที่ดื่มสุราร่วมกับยานี้ อาจเสียชีวิตได้ 
ทั้งนี้ การใช้ยาเดซิพรามีนยังสามารถส่งผลข้างเคียงต่างๆต่อร่างกายได้อีก เช่น  อ่อนเพลีย  รู้สึกสับสน  นอนไม่หลับ  ปากแห้ง  คลื่นไส้ อาเจียน  เป็นต้น   แต่หากพบอาการข้างเคียง(ผลข้างเคียง)ที่รุนแรงตามมาอย่างเช่น  ปัสสาวะขัด  เต้านมโตขึ้น หรือประสาทหลอน  ต้องรีบนำผู้ป่วยส่งโรงพยาบาลโดยเร็ว 
ญาติผู้ป่วยจะมีบทบาทสำคัญที่จะช่วยเฝ้าระวังพฤติกรรมการรับประทานยาเดซิพรามีนของผู้ป่วยให้ได้อย่างถูกขนาดยา การใช้ยานี้ต่อเนื่อง และไม่ปรับขนาดการใช้ยานี้ด้วยตนเอง   ซึ่งสิ่งสำคัญอีกประการหนึ่ง คือ  ผู้ป่วยจะต้องมาพบแพทย์/มาโรงพยาบาลตามนัดทุกครั้ง ทั้งนี้เพื่อให้แพทย์ตรวจประเมินและติดตามผลของการรักษาว่าประสบความสำเร็จเพียงใด 
 ///// เดซิพรามีนมีสรรพคุณ(คุณสมบัติ)อย่างไร? ///// 
ยาเดซิพรามีนมีสรรพคุณ/ข้อบ่งใช้เพื่อ บำบัดรักษาภาวะ/โรคซึมเศร้า 
 ///// เดซิพรามีนมีกลไกการออกฤทธิ์อย่างไร? ///// 
กลไกการออกฤทธิ์ของยาเดซิพรามีนคือ ตัวยาจะออกฤทธิ์ยับยั้งการดูดคืนกลับเข้าสู่เซลล์สมองของสารสื่อประสาท  Norepinephrine  รวมถึง Serotonin  ส่งผลให้สารสื่อประสาทดังกล่าวในสมองมีปริมาณความเหมาะสม จนทำให้สภาพอารมณ์ซึมเศร้าของผู้ป่วยกลับมาดีขึ้นตามลำดับ 
 ///// เดซิพรามีนมีรูปแบบการจัดจำหน่ายอย่างไร? ///// 
ยาเดซิพรามีนมีรูปแบบการจัดจำหน่ายเป็น ยาเม็ดชนิดรับประทาน ขนาด 10,  25, 50, 75, 100, และ 150 มิลลิกรัม/เม็ด 
 ///// เดซิพรามีนมีขนาดรับประทานอย่างไร? ///// 
ยาเดซิพรามีนมีขนาดรับประทาน เช่น 
- ผู้ใหญ่: รับประทาน 100 – 200 มิลลิกรัม/วัน ขนาดรับประทานสูงสุดไม่เกิน 300 มิลลิกรัม/วัน 
- วัยรุ่นและผู้สูงอายุ:  รับประทานยาขนาด 25 – 100 มิลลิกรัม/วัน ขนาดรับประทานสูงสุดไม่เกิน 150 มิลลิกรัม/วัน 
*อนึ่ง: 
- เด็ก: ห้ามใช้ยานี้ในเด็ก 
- การเริ่มใช้ยานี้กับผู้ป่วย โดยทั่วไป แพทย์จะเลือกใช้ยาในขนาดที่ต่ำก่อน  	 จากนั้นจะประเมินอาการผู้ป่วย ว่าสมควรปรับขนาดรับประทานอย่างใด 
- สามารถรับประทานยานี้ ก่อนหรือหลัง อาหารก็ได้ 
- ความถี่ของการรับประทานยานี้ให้ขึ้นกับดุลยพินิจของแพทย์ผู้รักษาเป็นผู้พิจารณาความเหมาะสมว่า สมควรแบ่งยารับประทานในแต่ละวัน หรือจะรับประทานวันละ 1ครั้ง 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียง                      ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเดซิพรามีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาเดซิพรามีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                        เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเดซิพรามีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ดี เพื่อประสิทธิภาพของการรักษาควรรับประทานยาเดซิพรามีนตรงเวลา 
 ///// เดซิพรามีนมีผลไม่พึงประสงค์อย่างไร? ///// 
ยาเดซิพรามีนอาจก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อสภาวะทางจิตใจ:  เช่น  รู้สึกสับสน  ประสาทหลอน  วิตกกังวล  กระสับกระส่าย  ฝันร้าย นอนไม่หลับ  อารมณ์ทางเพศถดถอย  เกิดพฤติกรรมอยากทำร้ายตนเอง 
- ผลต่อระบบประสาท:  เช่น  หูอื้อ   ความรู้สึกสัมผัสเพี้ยน  เดินเซ   ตัวสั่น  มีอาการชัก  ง่วงนอน    วิงเวียน   ปวดศีรษะ  เกิดภาวะ Serotonin syndrome 
- ผลต่อระบบหัวใจและหลอดเลือด:   เช่น  ความดันโลหิตต่ำหรือไม่ก็สูง  ชีพจรเต้นผิดปกติ  หัวใจหยุดเต้น  หัวใจล้มเหลว  หัวใจเต้นเร็วผิดปกติ  หัวใจเต้นผิดจังหวะ  หน้าแดง  เสียชีวิตทันทีจากหัวใจหยุดเต้น 
- ผลต่อระบบต่อมไร้ท่อ:  เช่น ทำให้เต้านมโตทั้งในชายและหญิง  น้ำตาลในเลือดต่ำหรือไม่ก็สูง 
- ผลต่อระบบทางเดินปัสสาวะ:  เช่น  ปัสสาวะขัด  อัณฑะบวม  ปัสสาวะบ่อย  ปวดขณะหลั่งน้ำอสุจิ 
- ผลต่อตา:  เช่น  ตาพร่า  รูม่านตาขยาย  แรงดัน/ความดันตาสูงขึ้น 
- ผลต่อตับ:  เช่น  ตับอักเสบ  ตัวเหลืองตาเหลือง 
- ผลต่อระบบเลือด:  เช่น เกิดภาวะกดการทำงานของไขกระดูก 
- ผลต่อระบบทางเดินอาหาร:  เช่น  ปากแห้ง  ท้องผูกหรือท้องเสีย  คลื่นไส้  อาเจียน  เกิดตะคริวที่ท้อง   กระเพาะอาหารอักเสบ  ลิ้นมีสีคล้ำ 
- ผลต่อผิวหนัง:  เช่น  เกิดผื่นคัน  ลมพิษ  แพ้แสงแดด  ผมร่วง 
- ผลต่อระบบการเผาผลาญพลังงานของร่างกาย:  เช่น  น้ำหนักตัวเพิ่มหรือไม่ก็ลดลง  เบื่ออาหาร 
 ///// มีข้อควรระวังการใช้เดซิพรามีนอย่างไร? ///// 
มีข้อควรระวังการใช้ยาเดซิพรามีน เช่น 
- ห้ามใช้กับผู้ที่แพ้ยานี้ 
- ห้ามใช้ร่วมกับยากลุ่ม MAOI 
- ห้ามรับประทานยานี้พร้อมเครื่องดื่มที่มีแอลกอฮอล์ ด้วยมีรายงานทำให้เสียชีวิตได้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่มีคำสั่งจาก	 แพทย์ผู้รักษา 
- ห้ามปรับขนาดรับประทานด้วยตนเองเด็ดขาด การได้รับยานี้เกินขนาดสามารถก่อผลเสียต่อผู้ป่วยได้อย่างรุนแรงจนอาจเสียชีวิตได้ เช่น ภาวะหัวใจหยุดเต้น 
- การใช้ยานี้กับผู้ป่วยวัยรุ่น  ผู้สูงอายุ  แพทย์ต้องลดขนาดการรับประทานลง ซึ่ง  เป็นไปตามดุลพินิจของแพทย์ผู้รักษา 
- ขณะใช้ยานี้ หากมีอาการวิงเวียน ให้หลีกเลี่ยงการขับขี่ยวดยานพาหนะ หรือการ	  ทำงานที่เกี่ยวข้องกับเครื่องจักร เพราะอาจเกิดอุบัติเหตุได้ง่าย 
- ระวังการใช้ยานี้กับ ผู้ป่วยโรคลมชัก  ผู้ป่วยโรคเบาหวาน  ผู้ป่วยต่อมลูกหมากโต   ผู้ป่วยโรคหัวใจ   โรคหลอดเลือดสมอง    โรคต้อหิน  ผู้ป่วยที่ขับถ่ายปัสสาวะลำบาก/ปัสสาวะขัด  ด้วยยาเดซิพรามีนอาจทำให้อาการป่วยดังกล่าวกำเริบมากขึ้น 
- ระหว่างการใช้ยานี้ ญาติต้องเฝ้าระวังพฤติกรรมการทำร้ายตนเองหรืออยากฆ่าตัวตายของผู้ป่วย หากพบอาการดังกล่าว ต้องรีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันนัด 
- ปฏิบัติตัวตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเดซิพรามีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เดซิพรามีนมีปฏิกิริยาระหว่างยากับยาตัวอื่นอย่างไร? ///// 
ยาเดซิพรามีนมีปฏิกิริยาระหว่างยากับยาตัวอื่น เช่น 
- การใช้ยาเดซิพรามีนร่วมกับยา Pyrilamine,  Paroxetine  อาจทำให้มีอาการง่วงนอน  ตาพร่า  ปากแห้ง  หน้าแดง  เหงื่อออกน้อย  ปัสสาวะลำบาก/ปัสสาวะขัด  เกิดปัญหาด้านความจำ และอื่นๆตามมา  เพื่อเป็นการป้องกันอาการข้างเคียงดังกล่าว ควรหลีกเลี่ยงการใช้ยาร่วมกัน 
- ห้ามใช้ยาเดซิพรามีนร่วมกับยา Anagrelide,  Sotalol  ด้วยจะทำให้เกิดอาการหัวใจเต้นผิดจังหวะตามมา 
- หลีกเลี่ยงการใช้ยาเดซิพรามีนร่วมกับยา Meperidine,  Milnacipran(ยาต้านเศร้า),  Trazodone,  ด้วยจะเพิ่มความเสี่ยงการเกิดภาวะ Serotonin syndrome ตามมา 
- การใช้ยาเดซิพรามีนร่วมกับยา Tramadol  อาจเสี่ยงต่อการเกิดภาวะลมชัก  หากจำเป็นต้องใช้ยาร่วมกัน  แพทย์จะปรับขนาดรับประทานยาให้เหมาะสมเป็นกรณีบุคคลไป 
 ///// ควรเก็บรักษาเดซิพรามีนอย่างไร? ///// 
ควรเก็บยาเดซิพรามีน ในช่วงอุณหภูมิ 15 – 30 องศาเซลเซียส(Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงสว่าง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เดซิพรามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเดซิพรามีนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.drugs.com/pro/desipramine.html  [2016,Sept3] 
https://en.wikipedia.org/wiki/Desipramine  [2016,Sept3] 
https://www.drugs.com/sfx/norpramin-side-effects.html   [2016,Sept3] 
https://www.drugs.com/drug-interactions/desipramine,norpramin-index.html?filter=3&amp;generic_only=  [2016,Sept3] 
http://buymedicinesx.com/buy-pertofrane-tab-25mg-price-side-effects-atc/ [2016,Sept3]
