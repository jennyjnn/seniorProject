เออร์ทาเพเนม (Ertapenem)
 ///// บทนำ ///// 
ยาเออร์ทาเพเนม(Ertapenem หรือ Ertapenem sodium) เป็นยาปฏิชีวนะที่ออกฤทธิ์กว้างขวางอยู่ในกลุ่มยาคาร์บาเพเนม (Carbapenem) สามารถออกฤทธิ์ต่อต้านแบคทีเรียชนิดแกรมบวกและแกรมลบ แต่ไม่สามารถนำมารักษาการ
ติดเชื้อสแตฟฟิโลคอกคัส ออเรียส ที่ดื้อต่อยาเมธิซิลิน (Methicillin-resistant Staphylococcus aureus ,MRSA) รวมถึงการติดเชื้อ   Ampicillin-resistant enterococci Pseudomonas aeruginosa หรือการติดเชื้อ  Acinetobacter species 
ยาเออร์ทาเพเนมมีรูปแบบเภสัชภัณฑ์เป็นยาฉีด  สามารถฉีดเข้าหลอดเลือดดำหรือเข้ากล้ามเนื้อก็ได้  ร่างกายต้องใช้เวลาประมาณ 4 ชั่วโมงเพื่อกำจัดตัวยานี้ออกจากกระแสเลือด โดยผ่านทิ้งไปกับปัสสาวะ และบางส่วนไปกับอุจจาระ ทางคลินิกจะใช้ยานี้รักษาการติดเชื้อแบคทีเรียที่มีความรุนแรงระดับปานกลางไปจนกระทั่งระดับรุนแรงมาก อย่างเช่น  การติดเชื้อในช่องท้อง   การติดเชื้อในอุ้งเชิงกราน   การติดเชื้อที่ปอด/ปอดอักเสบ   ที่ไต   ที่ผิวหนัง  ที่ระบบเดินปัสสาวะ(โรคติดเชื้อระบบทางเดินปัสสาวะ) และยังใช้เป็นยาป้องกันการติดเชื้อขณะผ่าตัดลำไส้ใหญ่และทวารหนักอีกด้วย   โดยทั่วไป แพทย์จะให้ยานี้กับผู้ป่วย วันละ1 ครั้งต่อเนื่องจนกระทั่งครบเทอมการรักษา 
แพทย์จะหลีกเลี่ยงการใช้ยาเออร์ทาเพเนมกับผู้ที่มีประวัติแพ้ยานี้ และแพ้ยาในกลุ่มเบต้า-แลคแทม (Beta-lactam antibiotic) หรือผู้ป่วยมีการใช้ยา Probenecid  ด้วยจะทำให้ผู้ป่วยได้รับผลข้างเคียงจากเออร์ทาเพเนมเพิ่มมากยิ่งขึ้น 
ยังมีข้อมูลด้านความปลอดภัยของการใช้ยาเออร์ทาเพเนมหลายประการที่ผู้บริโภค/ผู้ป่วยควรทราบดังต่อไปนี้ เช่น 
- ยาเออร์ทาเพเนมเป็นยาต่อต้านแบคทีเรีย  ห้ามนำมาใช้รักษาโรคที่มีการติดเชื้อไวรัส 
- หากพบอาการวิงเวียนหลังใช้ยานี้  ต้องหลีกเลี่ยงการขับขี่ยวดยานต่างๆ หรือการทำงานกับเครื่องจักร ด้วยจะก่อให้เกิดอุบัติเหตุได้ง่าย 
- การใช้เออร์ทาเพเนมอาจพบอาการถ่ายเหลวเล็กน้อย  กรณีพบอาการถ่ายเหลว/ท้องเสียรุนแรง  อุจจาระมีเลือดปน/อุจจาระเป็นเลือด  ช่องท้องเกิดตะคริว  ห้ามมิให้ผู้ป่วยรักษาอาการท้องเสียด้วยตนเอง ต้องรีบแจ้งแพทย์/มาโรงพยาบาลโดยเร็ว 
- การใช้ยาเออร์ทาเพเนมเป็นเวลานานเกินไป อาจก่อให้เกิดการติดเชื้อที่ไม่ตอบสนองกับยานี้ เช่น เชื้อรา หรือเชื้อแบคทีเรียชนิดอื่น แพทย์จะเป็นผู้พิจารณาเปลี่ยนแปลงการใช้ยาปฏิชีวนะกับผู้ป่วยได้อย่างเหมาะสมที่สุด 
- การตรวจสอบการทำงานของไต  ของตับ  จำนวนเม็ดเลือด(การตรวจ CBC) เป็นสิ่งจำเป็นที่ต้องปฏิบัติควบคู่กับการใช้ยาชนิดนี้  ทั้งนี้เพื่อเป็นการตรวจสอบผลข้างเคียงของยานี้ที่เกิดกับอวัยวะของร่างกายดังกล่าว 
- การใช้ยานี้กับผู้สูงอายุต้องเพิ่มความระมัดระวังเป็นพิเศษ  ด้วยผู้ป่วยกลุ่มนี้มีโอกาสที่จะแพ้ยาหรือเกิดอาการข้างเคียง(ผลข้างเคียง)ได้มากกว่าผู้ป่วยกลุ่มอื่น 
- ห้ามใช้ยาเออร์ทาเพเนมกับเด็กที่มีอายุต่ำกว่า 3 เดือนลงมา 
- หลีกเลี่ยงการใช้ยาเออร์ทาเพเนมกับสตรีมีครรภ์/ตั้งครรภ์  สตรีที่อยู่ในภาวะให้นมบุตร เพื่อป้องกันการส่งผ่านยานี้ไปถึงตัวทารก  การจะใช้ยานี้กับผู้ป่วยกลุ่มนี้หรือไม่ขึ้นอยู่กับดุลยพินิจของแพทย์แต่ผู้เดียว 
คณะกรรมการอาหารและยาของไทยได้บรรจุยาเออร์ทาเพเนมลงในบัญชียาหลักแห่งชาติ และระบุเงื่อนไขการใช้ยาดังนี้ “ใช้เป็น Documented therapy(รู้เชื้อที่เป็นสาเหตุแล้ว) สำหรับเชื้อ Enterobacteriaceae ที่สร้าง Extended Spectrum Beta-Lactamase (ESBL) หรือเชื้อ Enterobacteriaceae ที่ดื้อต่อยา Cephalosporins รุ่นที่ 3 (Ceftriazone, Cefotaxime, Ceftazidime) และไวต่อยากลุ่ม Carbapenems “ 
ยาเออร์ทาเพเนมจัดอยู่ในประเภทยาอันตราย  การใช้ยานี้ต้องเป็นไปตามคำสั่งแพทย์เท่านั้น และในประเทศไทยเราจะพบเห็นยาเออร์ทาเพเนมถูกจัดจำหน่ายภายใต้ชื่อการค้าว่า “Invanz” 
 
 ///// เออร์ทาเพเนมมีสรรพคุณ(คุณสมบัติ)อย่างไร? ///// 
ยาเออร์ทาเพเนมมีสรรพคุณ/ข้อบ่งใช้เพื่อ รักษาการติดเชื้อแบคทีเรียตามอวัยวะต่างๆที่ตอบสนองต่อยาเออร์ทาเพเนม เช่น 
- การติดเชื้อในช่องท้อง 
- การติดเชื้อที่อุ้งเชิงกราน 
- ปอดบวม 
- กรวยไตอักเสบ 
- การติดเชื้อที่ผิวหนัง 
- ป้องกันการติดเชื้อแบคทีเรีย เมื่อต้องเข้ารับการผ่าตัดลำไส้ใหญ่และทวารหนัก 
 ///// เออร์ทาเพเนมมีกลไกการออกฤทธิ์อย่างไร? ///// 
ยาเออร์ทาเพเนมมีกลไกการออกฤทธิ์โดย ตัวยาจะยับยั้งการสร้างผนังเซลล์ของแบคทีเรีย  ทำให้แบคทีเรียหยุดการเจริญเติบโต ไม่สามารถกระจายพันธุ์และตายลงในที่สุด 
 
 ///// เออร์ทาเพเนมมีรูปแบบการจัดจำหน่ายอย่างไร? ///// 
ยาเออร์ทาเพเนมมีรูปแบบการจัดจำหน่ายเป็น 
- ยาฉีดชนิดผงปราศจากเชื้อที่ต้องละลายในสารละลายยาก่อนการใช้ยานี้ ที่ประกอบด้วยยา Ertapenem sodium ขนาด 1 กรัม/ขวด(Vial) 
 
 ///// เออร์ทาเพเนมมีขนาดการบริหารยาอย่างไร? ///// 
ยาเออร์ทาเพเนม มีขนาดการบริหารยา เช่น 
ก.สำหรับการติดเชื้อในช่องท้อง: 
- ผู้ใหญ่และเด็กที่มีอายุตั้งแต่ 13 ปีขึ้นไป: ฉีดยาขนาด 1 กรัม เข้าหลอดเลือดดำหรือเข้ากล้ามเนื้อวันละ1ครั้ง เป็นเวลา 5–14 วัน 
- เด็กอายุ 3 เดือน – 12 ปี: ฉีดยา 15 มิลลิกรัม/น้ำหนักตัว 1 กิโลกรัม เข้าหลอดเลือดดำหรือเข้ากล้ามเนื้อทุก 12 ชั่วโมง ขนาดการใช้ยาสูงสุดต้องไม่เกิน 1 กรัม/วัน 
- เด็กอายุต่ำกว่า 3 เดือน: การใช้ยานี้อยู่ในดุลพินิจชองแพทย์เป็นกรณีๆไป 
ข.สำหรับการติดเชื้อที่อุ้งเชิงกราน: 
- ผู้ใหญ่และเด็กที่มีอายุตั้งแต่ 13 ปีขึ้นไป: ฉีดยาขนาด 1 กรัม เข้าหลอดเลือดดำหรือเข้ากล้ามเนื้อวันละ1ครั้ง เป็นเวลา 3–10 วัน 
- เด็กอายุ 3 เดือน – 12 ปี: ฉีดยา 15 มิลลิกรัม/น้ำหนักตัว 1 กิโลกรัม เข้าหลอดเลือดดำหรือเข้ากล้ามเนื้อ	ทุก 12 ชั่วโมง ขนาดการใช้ยาสูงสุดต้องไม่เกิน 1 กรัม/วัน 
- เด็กอายุต่ำกว่า 3 เดือน: การใช้ยานี้อยู่ในดุลพินิจชองแพทย์เป็นกรณีๆไป 
ค.สำหรับกรวยไตอักเสบและการติดเชื้อในทางเดินปัสสาวะ: 
- ผู้ใหญ่และเด็กที่มีอายุตั้งแต่ 13 ปีขึ้นไป: ฉีดยาขนาด 1 กรัม เข้าหลอดเลือดดำหรือเข้ากล้ามเนื้อวันละ1ครั้ง เป็นเวลา 10–14 วัน 
- เด็กอายุ 3 เดือน – 12 ปี: ฉีดยา 15 มิลลิกรัม/น้ำหนักตัว 1 กิโลกรัม เข้าหลอดเลือดดำหรือเข้ากล้ามเนื้อ	ทุก 12 ชั่วโมง ขนาดการใช้ยาสูงสุดต้องไม่เกิน 1 กรัม/วัน 
- เด็กอายุต่ำกว่า 3 เดือน: การใช้ยานี้อยู่ในดุลพินิจชองแพทย์เป็นกรณีๆไป 
ง.สำหรับการติดเชื้อที่ผิวหนัง: 
- ผู้ใหญ่และเด็กที่มีอายุตั้งแต่ 13 ปีขึ้นไป: ฉีดยาขนาด 1 กรัม เข้าหลอดเลือดดำหรือเข้ากล้ามเนื้อ วันละ1ครั้ง เป็นเวลา 7–14 วัน 
- เด็กอายุ 3 เดือน – 12 ปี: ฉีดยา 15 มิลลิกรัม/น้ำหนักตัว 1 กิโลกรัม เข้าหลอดเลือดดำหรือเข้ากล้ามเนื้อ	ทุก 12 ชั่วโมง ขนาดการใช้ยาสูงสุดต้องไม่เกิน 1 กรัม/วัน 
- เด็กอายุต่ำกว่า 3 เดือน: การใช้ยานี้อยู่ในดุลพินิจชองแพทย์เป็นกรณีๆไป 
จ.สำหรับป้องกันการติดเชื้อแบคทีเรียก่อนเข้ารับการผ่าตัดลำไส้ใหญ่และทวารหนัก: 
- ผู้ใหญ่: ฉีดยาขนาด 1 กรัม เข้าหลอดเลือดดำ 1 ครั้ง ก่อนเข้ารับการผ่าตัดลำไส้ใหญ่และทวารหนัก 1 ชั่วโมง 
- เด็ก: การใช้ยานี้อยู่ในดุลพินิจชองแพทย์เป็นกรณีๆไป 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเออร์ทาเพเนม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเออร์ทาเพเนม อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
กรณีลืมฉีดยาเออร์ทาเพเนม  สามารถฉีดยาทันทีเมื่อนึกขึ้นได้  ถ้าเวลาใกล้เคียงกับใช้ยาในครั้งถัดไป ไม่จำเป็นต้องเพิ่มปริมาณยาเป็น2 เท่า  ให้ใช้ยาขนาดปกติ 
 
 ///// เออร์ทาเพเนมมีผลไม่พึงประสงค์อย่างไร? ///// 
ยาเออร์ทาเพเนมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น มีอาการท้องเสียหรือท้องผูก   คลื่นไส้  ปวดท้อง  เบื่ออาหาร    กระเพาะอาหารอักเสบ     ปากแห้ง  เกิดริดสีดวงทวาร   อาเจียน 
- ผลต่อระบบประสาท:  เช่น ปวดศีรษะ  วิงเวียน   ความรู้สึกสัมผัสเพี้ยน  นอนไม่หลับ 
- ผลต่อระบบทางเดินปัสสาวะ:  เช่น  เกิด ระบบทางเดินปัสสาวะอักเสบ    ปัสสาวะมีเลือดปน/ปัสสาวะเป็นเลือด   ปัสสาวะขัด 
- ผลต่อระบบทางเดินหายใจ:  เช่น ปอดบวม  ไอ  คออักเสบ   หอบหืด 
- ผลต่อผิวหนัง:  เช่น เกิดผื่นคันตามผิวหนัง  เหงื่ออกมาก  ลมพิษ 
- ผลต่อระบบกล้ามเนื้อและกระดูก:  เช่น เป็นตะคริว  ปวดขา  กล้ามเนื้ออ่อนแรง 
- ผลต่อระบบการเผาผลาญพลังงานของร่างกาย:  เช่น เกิดภาวะขาดน้ำ  น้ำหนักตัวลด  เกลือโปแตสเซียมในเลือดต่ำหรือไม่ก็สูง  น้ำตาลในเลือดสูงขึ้น 
- ผลต่อระบบเลือด:  เช่น มีภาวะเกล็ดเลือดเพิ่มขึ้น  ฮีโมโกลบินต่ำลง  เกิดภาวะเลือดจาง   การแข็งตัวของเลือดต่ำลง 
- ผลต่อตับ:  เช่น ค่าเอนไซม์การทำงานของตับในเลือดเพิ่มขึ้น 
- ผลต่อระบบหัวใจและหลอดเลือด:  เช่น ความดันโลหิตต่ำหรือสูง  หัวใจวาย  หัวใจเต้นเร็ว  เจ็บหน้าอก 
- ผลต่อสภาพจิตใจ:  เช่น  วิตกกังวล  กระสับกระส่าย  ซึม  ประสาทหลอน 
- อื่นๆ: เช่น ช่องคลอดอักเสบในสตรี 
 
 ///// มีข้อควรระวังการใช้เออร์ทาเพเนมอย่างไร? ///// 
มีข้อควรระวังการใช้ยาเออร์ทาเพเนม เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งแพทย์ 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป 
- ห้ามใช้ยานี้ต่อเนื่องนานเกินไป ต้องใช้ตามแพทย์สั่งเท่านั้น 
- ต้องใช้ยานี้จนครบเทอมการรักษาเสมอตามแพทย์สั่ง ถึงแม้จะมีอาการป่วยดีขึ้น 
- หยุดการใช้ยานี้ทันทีหากพบอาการท้องเสียรุนแรง  ตัวบวม  หอบหืด หรือผื่นคันขึ้นเต็มตัว แล้วรีบแจ้งแพทย์/นำผู้ป่วยมาพบแพทย์/มาโรงพยาบาลทันที/ฉุกเฉิน 
- ปฏิบัติตามคำสั่งแพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเออร์ทาเพเนมด้วย) ยาแผนโบราณ   อาหารเสริม  ผลิตภัณฑ์เสริมอาหาร  ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เออร์ทาเพเนมมีปฏิกิริยาระหว่างยากับยาตัวอื่นอย่างไร? ///// 
ยาเออร์ทาเพเนมมีปฏิกิริยาระหว่างยากับยาตัวอื่น เช่น 
- การใช้ยาเออร์ทาเพเนมร่วมกับยา Tramadol  อาจเป็นเหตุให้เกิดอาการชัก โดยเฉพาะใน ผู้ป่วยสูงอายุ  ผู้ที่ติดสุรา หรือ ผู้ที่มีประวัติเป็นโรคลมชัก อยู่แล้ว  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้เออร์ทาเพเนมร่วมกับยา Divalproex(ยากันชัก) หรือ Valproic acid  ด้วยยาเออร์ทาเพเนมสามารถทำให้ประสิทธิภาพของยา Divalproex หรือยา Valproic acid ด้อยลงไป 
- หลีกเลี่ยงการใช้ยาเออร์ทาเพเนมร่วมกับยาเม็ดคุมกำเนิด อย่างเช่นยา  Ethinyl estradiol   ด้วยยาเออร์ทาเพเนมจะทำให้ประสิทธิภาพการคุมกำเนิดของยา Ethinyl estradiol ต่ำลง 
 
 ///// ควรเก็บรักษาเออร์ทาเพเนมอย่างไร? ///// 
เก็บยาเออร์ทาเพเนม ตามคำแนะนำในเอกสารกำกับยา เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  ห้ามเก็บยาในช่องแช่แข็งตู้เย็น และไม่เก็บยาในห้องน้ำหรือในรถยนต์ 
 
 ///// เออร์ทาเพเนมมีชื่ออื่นอีกไหม? ผลิตจากบริษัทอะไรบ้าง? ///// 
ยาเออร์ทาเพเนมที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/invanz/?type=brief[2017,June10] 
http://www.mims.com/thailand/drug/info/ertapenem/?type=brief&amp;mtype=generic[2017,June10] 
https://www.drugs.com/cdi/ertapenem.html[2017,June10] 
https://www.drugs.com/drug-interactions/ertapenem-index.html?filter=3&amp;generic_only=[2017,June10] 
http://drug.fda.moph.go.th:81/nlem.in.th/medicine/essential/list/85#item-10246[2017,June10]
