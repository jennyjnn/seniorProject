เซโคบาร์บิทอล (Secobarbital)
 ///// บทนำ ///// 
ยาเซโคบาร์บิทอล(Secobarbital หรือ Secobarbital sodium) เป็นอนุพันธ์ยาในกลุ่มบาร์บิทูเรต(Barbiturate) ในอังกฤษจะรู้จักกันในชื่อ “ควินาลบาร์บิโทน (Quinalbarbitone)”  ข้อบ่งใช้ของยานี้เพื่อใช้เป็น ยานอนหลับ  ยาช่วยคลายความวิตกกังวล  บำบัดอาการชัก  หรือใช้เป็นยาสงบประสาท/ยาคลายเครียดกับผู้ป่วยก่อนเข้ารับการผ่าตัด  ตัวยานี้จะออกฤทธิ์ลดกิจกรรมต่างๆในระบบประสาทที่รวมถึงสมองโดยเลียนแบบสารกาบา(GABA)  รูปแบบเภสัชภัณฑ์ของยาเซโคบาร์บิทอลเป็นยารับประทาน และสามารถถูกดูดซึมจากระบบทางเดินอาหารได้ประมาณ 90%  หลังรับประทานยานี้ประมาณ 10–15 นาที ตัวยาก็จะเริ่มออกฤทธิ์  ขนาดรับประทาน 100 มิลลิกรัม สามารถทำให้ร่างกายหลับได้ยาวนานทั้งคืน  ยาเซโคบาร์บิทอลจะมีระยะเวลาอยู่ในร่างกายของเด็กนานน้อยกว่าของผู้ใหญ่  ตับจะเป็นอวัยวะที่คอยทำลายยาชนิดนี้/ยานี้ก่อนที่จะขับทิ้งไปกับปัสสาวะ 
ยาเซโคบาร์บิทอลมีข้อห้ามใช้กับผู้ป่วยที่เป็นโรคตับ รวมถึงผู้ที่มีภาวะหายใจขัด/หายใจลำบากหรือทางเดินหายใจตีบตัน  เคยมีผู้ลักลอบใช้ยาเซโคบาร์บิทอลเป็นยากระตุ้นความบันเทิง (Recreational drug) และก่อให้เกิดกรณีเสียชีวิตโดยผู้เสพใช้ยานี้เกินขนาด หรือไม่ก็มีอาการทางประสาททำร้ายร่างกายตนเอง  เพื่อความมั่นใจว่ายาเซโคบาร์บิทอลมีความปลอดภัยต่อตนเอง   ผู้บริโภค/ผู้ป่วยควรเรียนรู้และปฏิบัติตามขั้นตอนต่อไปนี้ เช่น 
- ห้ามใช้กับผู้แพ้ยานี้ 
- ทุกครั้งที่เข้ารับการรักษา ต้องแจ้งประวัติการเจ็บป่วย  มีโรคประจำตัวชนิดใดบ้างโดยเฉพาะอย่างยิ่งโรคของระบบทางเดินหายใจ เช่น  โรคหืด    โรคปอดอุดกั้นเรื้อรัง  โรคตับ  โรคไต  โรคซึมเศร้า  โรคพิษสุราเรื้อรัง  หรือเคยมีประวัติติดยาเสพติด 
- กรณีผู้ป่วยเป็นสตรี ต้องแจ้งแพทย์ให้ทราบว่าตนเองอยู่ในภาวะตั้งครรภ์/มีครรภ์หรือไม่ ด้วยตัวยาเซโคบาร์บิทอลสามารถทำให้ทารกในครรภ์เสพติดยาได้ 
- หากเป็นสตรีในภาวะให้นมบุตร แล้วมีความจำเป็นต้องใช้ยาเซโคบาร์บิทอล  	  แนะนำให้เลี้ยงบุตรด้วยนมผงดัดแปลงแทนน้ำนมของมารดา ทั้งนี้เพื่อป้องกันการส่ง ผ่านตัวยานี้ผ่านทางน้ำนมไปถึงทารก 
- การรับประทานยานี้ต้องเป็นไปตามคำสั่งแพทย์เท่านั้น ทั้งขนาดและระยะเวลาของการใช้ยานี้เพื่อหลีกเลี่ยงอาการติดยา และการถอนยา 
- ห้ามแบ่งยาชนิดนี้ให้ผู้อื่นรับประทาน 
- ห้ามรับประทานยานี้พร้อมสุราหรือเครื่องดื่มประเภทแอลกอฮอล์เพราะจะกดการทำงานของระบบประสาท/กดสมองมากยิ่งขึ้น 
- รีบหยุดใช้ยานี้ แล้วรีบพาผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด หากพบเหตุการณ์ดังต่อไปนี้ เช่น มีพฤติกรรมเปลี่ยนแปลงในลักษณะอยากทำร้ายตนเอง  รู้สึกสับสน  เกิดอาการประสาทหลอน  วิตกกังวลมากขึ้น 
ตามกฎหมายของไทย ยาเซโคบาร์บิทอลจัดเป็นวัตถุออกฤทธิ์ต่อจิตประสาทประเภทที่ 2 เราจึงไม่พบเห็นการซื้อขายยานี้ตามร้านขายยาเหมือนยาอันตรายชนิดอื่นๆ  และหากผู้ป่วยมีข้อสงสัยเพิ่มเติมเกี่ยวกับการใช้ยานี้ สามารถปรึกษาแพทย์ที่ทำการตรวจรักษาหรือสอบถามจากเภสัชกรตามร้านขายยาทั่วไป 
 
 ///// เซโคบาร์บิทอลมีสรรพคุณ(คุณสมบัติ)อย่างไร? ///// 
ยาเซโคบาร์บิทอลมีสรรพคุณ/ข้อบ่งใช้ เช่น 
- ใช้เป็น ยานอนหลับ   ยาคลายความวิตกกังวล/ยาคลายเครียด 
- ใช้เป็นยาสงบประสาท/กดสมองก่อนเข้ารับการผ่าตัด 
 ///// เซโคบาร์บิทอลมีกลไกการออกฤทธิ์อย่างไร? ///// 
ตัวยาเซโคบาร์บิทอลมีกลไกการออกฤทธิ์โดย ตัวยาจะเข้ารวมตัวกับตัวรับ(Receptor)ในสมองที่มีชื่อว่า GABA receptor  ส่งผลยับยั้งการส่งสัญญาณประสาทในสมอง  เกิดภาวะสงบประสาท  และทำให้นอนหลับได้ยาวนาน 6–8 ชั่วโมง 
 
 ///// เซโคบาร์บิทอลมีรูปแบบการจัดจำหน่ายอย่างไร? ///// 
ยาเซโคบาร์บิทอลมีรูปแบบการจัดจำหน่าย เช่น 
- ยาแคปซูลชนิดรับประทาน ที่บรรจุ Secobarbital sodium ขนาด 100 มิลลิกรัม/แคปซูล 
 ///// เซโคบาร์บิทอลมีขนาดรับประทานอย่างไร? ///// 
ยาเซโคบาร์บิทอลมีขนาดรับประทาน เช่น 
ก. สำหรับบำบัดอาการนอนไม่หลับ: 
- ผู้ใหญ่: รับประทานยาครั้งละ 100 มิลลิกรัม ก่อนนอน 
- เด็ก: การใช้ยานี้และขนาดยานี้ในเด็กอยู่ในดุลพินิจของแพทย์เป็นกรณีๆไป 
ข.สำหรับสงบประสาทก่อนเข้ารับการผ่าตัด: 
- ผู้ใหญ่: รับประทานยา 200–300 มิลลิกรัม ก่อนเข้ารับการผ่าตัด 1–2 ชั่วโมง 
- เด็ก: รับประทานยา 2–6 มิลลิกรัม/น้ำหนักตัว 1 กิโลกรัม  ก่อนเข้ารับการผ่าตัด ขนาดรับประทานสูงสุดในเด็กไม่เกินครั้งละ 100 มิลลิกรัม 
อนึ่ง: 
- ไม่ควรใช้ยานี้นานเกิน 2 สัปดาห์ เพื่อป้องกันการเสพติดยาเซโคบาร์บิท 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเซโคบาร์บิทอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเซโคบาร์บิทอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาเซโคบาร์บิทอล สามารถรับประทานทันทีเมื่อนึกขึ้นได้ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  
ให้รับประทานยาที่ขนาดปกติ 
 
 ///// เซโคบาร์บิทอลมีผลไม่พึงประสงค์อย่างไร? ///// 
ยาเซโคบาร์บิทอลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด:  เช่น หัวใจเต้นช้า   ความดันโลหิตต่ำ 
- ผลต่อระบบทางเดินอาหาร:  เช่น คลื่นไส้   อาเจียน  และท้องผูก 
- ผลต่อการเกิดมะเร็ง:  เช่น การใช้ยานี้ติดต่อกันนานอาจเพิ่มความเสี่ยงการเกิดมะเร็งตับ  และเนื้องอกสมอง 
- ผลต่อสภาพจิตใจ:  เช่น ฝันร้าย  กระสับกระส่าย  ประสาทหลอน  นอนไม่หลับ  วิตกกังวล   พฤติกรรมต่างๆเปลี่ยน  นอกจากนี้ยังต้องระวังการติดยาเซโคบาร์บิทอลที่อาจเกิดขึ้น 
*และประการสำคัญ การได้รับหรือใช้ยานี้เกินขนาด สามารถทำให้ผู้ป่วยเสียชีวิตได้จากการกดสมองของยานี้ 
 
 ///// มีข้อควรระวังการใช้เซโคบาร์บิทอลอย่างไร? ///// 
มีข้อควรระวังการใช้ยาเซโคบาร์บิทอล เช่น 
- ห้ามใช้กับผู้ที่แพ้ยานี้ 
- ห้ามใช้กับ  ผู้ป่วยโรคซึมเศร้า  ผู้ป่วยโรคระบบทางเดินหายใจ    ผู้ป่วยโรคตับ โรคไต   ผู้ที่ติดสุรา	  และผู้ใช้ยาเสพติด 
- ห้ามใช้ยานี้ต่อเนื่องนานเกิน 2 สัปดาห์  ผู้ป่วยต้องใช้ยานี้ตามคำสั่งแพทย์เท่านั้น 
- ห้ามรับประทานยาอื่นใดร่วมกับยาเซโคบาร์บิทอลโดยไม่มีคำสั่งจากแพทย์ทั้งนี้เพื่อป้องกันภาวะยาตีกัน/ปฏิกิริยาระหว่างยา 
- การใช้ยานี้กับสตรีมีครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- หากรับประทานยานี้ตามขนาดที่แพทย์แนะนำแล้ว ยังมีอาการนอนไม่หลับ  
ห้ามปรับขนาดรับประทานเพิ่มขึ้นเอง ควรกลับมาพบแพทย์เพื่อแพทย์พิจารณาปรับเปลี่ยนแนวทางการรักษา 
- ห้ามใช้ยานี้ผิดวัตถุประสงค์ของการรักษา เช่น นำไปใช้ในลักษณะของยากระตุ้นความบันเทิง  ด้วยมีเหตุทำให้ผู้เสพยาเซโคบาร์บิทอลเกินขนาดเสียชีวิตมาแล้ว 
- ห้ามขับขี่ยวดยานพาหนะใดๆเมื่อมีอาการง่วงนอนที่เป็นผลจากการใช้ยานี้ รวมถึงการทำงานกับเครื่องจักร ด้วยจะมีผลให้เกิดอุบัติเหตุได้ง่าย 
- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันที	  แล้วรีบนำผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเซโคบาร์บิทอลด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เซโคบาร์บิทอลมีปฏิกิริยาระหว่างยากับยาตัวอื่นอย่างไร? ///// 
ยาเซโคบาร์บิทอลมีปฏิกิริยาระหว่างยากับยาตัวอื่น เช่น 
- ห้ามใช้ยาเซโคบาร์บิทอลร่วมกับยา  Hydrocodone, Codeine, Tramadol  เพราะจะทำให้กดระบบประสาทส่วนกลางมากขึ้นจนส่งผลให้มีอาการหายใจไม่ออก/หายใจลำบาก  เกิดภาวะโคม่า และถึงขั้นเสียชีวิตในที่สุด 
- ห้ามใช้ยาเซโคบาร์บิทอลร่วมกับ ยาFentanyl  เพราะยาเซโคบาร์บิทอลสามารถทำให้ระดับยา Fentanyl ในกระแสเลือดลดต่ำลงจนเป็นเหตุให้ด้อยประสิทธิภาพของการรักษา  นอกจากนี้การใช้ยาร่วมกันยังทำให้มีภาวะกดประสาทส่วนกลางสูงขึ้น  ส่งผลให้ผู้ป่วยหายใจไม่ออก และอาจถึงขั้นเสียชีวิตได้ 
- หลีกเลี่ยงการใช้ยาเซโคบาร์บิทอลร่วมกับ ยาDicumarol  เพราะจะทำให้ฤทธิ์ยับยั้งการจับตัวของเกล็ดเลือดจากตัวยาDicumarol ต่ำลง 
- หลีกเลี่ยงการใช้ยาเซโคบาร์บิทอลร่วมกับ ยาChlorpheniramine  เพราะจะทำให้เกิดอาการ  วิงเวียน  รู้สึกสับสน  และขาดสมาธิมากขึ้น 
 
 ///// ควรเก็บรักษาเซโคบาร์บิทอลอย่างไร? ///// 
ควรเก็บยาเซโคบาร์บิทอลภายใต้อุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง 
 
 ///// เซโคบาร์บิทอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเซโคบาร์บิทอล มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Secobarbital  [2018,March24] 
https://www.drugs.com/ppa/secobarbital.html  [2018,March24] 
https://www.drugs.com/dosage/secobarbital.html  [2018,March24] 
https://davisplus.fadavis.com/3976/meddeck/pdf/secobarbital.pdf  [2018,March24] 
SECONAL SODIUMSECOBARBITAL SODIUM ... - DailyMed  [2018,March24]
