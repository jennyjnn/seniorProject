แนฟาโซลีน (Naphazoline)
 ///// บทนำ ///// 
ยาแนฟาโซลีน (Naphazoline) เป็นยาในกลุ่มซิมพาโทมิเมติค (Sympathominetic agent) สามารถแสดงฤทธิ์ทำให้หลอดเลือดหดตัว ใช้เวลาในการออกฤทธิ์เร็ว ทางคลินิกนำมาใช้เป็นยาหยอดตาแบบปราศจากเชื้อเพื่อลดอาการคั่งของโลหิตในบริเวณเยื่อตา ถึงแม้ยาแนฟาโซลีนจะไม่ใช่ยาชนิดรับประทาน แต่ก็สามารถดูดซึมเข้าสู่ร่างกายผ่านทางหลอดเลือดในบริเวณเยื่อตาได้ 
ก่อนการใช้ยานี้แพทย์จะต้องซักถามประวัติอาการป่วยว่ามีโรคเหล่านี้หรือไม่เช่น มีประวัติเป็นโรคความดันโลหิตสูง หัวใจทำงานผิดปกติ มีภาวะน้ำตาลในเลือดสูงอย่างเช่นโรคเบาหวาน ไทรอยด์ฮอร์โมนสูง/ต่อมไทรอยด์เป็นพิษ ด้วยตัวยาสามารถส่งผลเสียต่ออาการเจ็บป่วยดังกล่าว 
นอกจากนี้มีอาการป่วยของตาบางอย่างที่ในทางคลินิกถือเป็นข้อห้ามใช้ยาแนฟาโซลีนเช่น 
- ภาวะต้อหิน ด้วยตัวยานี้จะทำให้เกิดแรงดันในลูกตามากกว่าเดิม หรือ 
- การใช้ยานี้กับเด็กอาจทำให้เกิดภาวะกดการทำงานของสมอง และอาจก่อให้เกิดภาวะโคม่าตามมา หรือทำให้อุณหภูมิของร่างกายลดลงอย่างผิดปกติ 
การใช้ยาแนฟาโซลีนควรเห็นประสิทธิผลภายใน 48 ชั่วโมง หากอาการไม่ดีขึ้นผู้ป่วยควรต้องกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
มีข้อพึงปฏิบัติบางประการที่ผู้บริโภค/ผู้ป่วยควรทราบในขณะที่มีการใช้ยาหยอดตายาแนฟา โซลีนนี้คือ 
- หลีกเลี่ยงมิให้ปลายหลอดหยอดยาสัมผัสกับตาขณะทำการหยอดตา ทั้งนี้เพื่อเป็นการป้องกันการปนเปื้อนต่างๆ และหลังหยอดยาให้ปิดปากหลอดให้สนิท และไม่ต้องล้างทำความสะอาดแต่อย่างใด 
- การหยอดยาให้หยอดบริเวณในเปลือกตา/หนังตาด้านล่าง โดยใช้นิ้วเปิดเปลือกตาอย่างเบามือ เมื่อหยอดยาแล้วให้หลับตาแล้วใช้นิ้วมือคลึงบริเวณหัวมุมตาอย่างแผ่วเบา รอเวลาประมาณ 1 นาทีเป็นอย่างต่ำเพื่อให้ตัวยากระจายตัวไปทั่วตา 
- ใช้ปริมาณยาหยอดตาตามคำสั่งแพทย์อย่างเคร่งครัด 
- ไม่ใช้ยาหยอดตาที่มีลักษณะเปลี่ยนแปลงไปจากเดิมเช่น สีเปลี่ยน มีตะกอนเกิดขึ้น หรือมีสิ่งสกปรกเช่น ฝุ่นผงปนลงไป 
ยาหยอดตาแนฟาโซลีนสามารถก่อให้เกิดอาการข้างเคียง (ผลข้างเคียง) เหมือนกับยาหยอดตาชนิดอื่นได้เช่นกันอาทิ รู้สึกแสบคันหลังการหยอดยา ตาพร่า และมีน้ำตาไหลออกมามาก ผู้ป่วยบางคนอาจมีอาการปวดศีรษะ วิงเวียน หรือกระสับกระส่ายร่วมด้วย ปกติอาการข้างเคียงเหล่านี้จะเริ่มดีขึ้นเองหลังใช้ยาไปสักพักหนึ่ง แต่ถ้ามีอาการมากขึ้นหรือเป็นกังวลควรต้องกลับมาพบแพทย์/มาโรงพยาบาลเพื่อให้แพทย์ได้ตรวจพิจารณาการรักษาอีกครั้ง 
สำหรับประเทศไทยสามารถพบเห็นผลิตภัณฑ์ยาหยอดตาแนฟาโซลีนที่มียาชนิดอื่นผสมอยู่ ในสูตรตำรับด้วย และเพื่อความปลอดภัยต่อตาและต่อร่างกายของผู้บริโภค การใช้ยาแนฟาโซลีน จึงควรต้องอยู่ภายใต้การดูแลของจักษุแพทย์เท่านั้น 
 ///// แนฟาโซลีนมีสรรพคุณ (คุณสมบัติ) อย่างไร? ///// 
ยาหยอดตาแนฟาโซลีนมีสรรพคุณทำให้หลอดเลือดในตาหดตัว จึงช่วยลดอาการตาบวม และอาการตาแดงที่มีระดับไม่รุนแรงมากนัก 
 ///// แนฟาโซลีนมีกลไกการออกฤทธิ์อย่างไร? ///// 
ตัวยาแนฟาโซลีนมีกลไกการออกฤทธิ์ต่อตัวรับ (Receptor) ที่ผนังหลอดเลือดในเยื่อตาที่มีชื่อว่า Alpha-adrenergic receptor ส่งผลให้หลอดเลือดดังกล่าวหดตัว ส่งผลให้ลดอาการบวมและลดอาการตาแดงของเยื่อตา จากกลไกเหล่านี้จึงทำให้เกิดฤทธิ์ของการรักษาตามสรรพคุณ 
 ///// แนฟาโซลีนมีรูปแบบการจัดจำหน่ายอย่างไร? ///// 
ยาแนฟาโซลีนมีรูปแบบการจัดจำหน่ายเช่น 
ก. ยาหยอดตาขนาดความเข้มข้น 0.1% 
ข. ยาหยอดตาที่ผสมร่วมกับยาอื่นเช่น 
- Chloramphenicol 200 มิลลิกรัม + Prednisolone Na (Sodium) phosphate 50 มิลลิ กรัม + Naphazoline HCl (Hydrochloride) 100 มิลลิกรัม/100 มิลลิลิตร 
- Naphazoline HCl 0.025% + Pheniramine maleate 0.3% 
- Zn (Zinc) sulfate 0.02% + Naphazoline nitrate 0.005% 
 ///// แนฟาโซลีนมีขนาดการบริหารยาอย่างไร? ///// 
ยาแนฟาโซลีนมีขนาดการบริหารยา/ใช้ยาเช่น 
- ผู้ใหญ่: หยดยา (ขนาดความเข้มข้น 0.1%) 1 - 2 หยดในตาข้างที่มีอาการบวมแดงทุกๆ 3 - 4 ชั่วโมงตามคำสั่งแพทย์ผู้รักษา 
- เด็ก: ยังไม่มีข้อมูลทางคลินิกมาสนับสนุนความปลอดภัยของการใช้ยาหยอดตาแนฟาโซลีนในเด็ก การจะใช้ยานี้กับผู้ป่วยเด็กนั้นต้องเพิ่มความระวังเป็นอย่างมาก เพราะอาจทำให้เกิดอาการข้างเคียงต่างๆตามมาเช่น มีการกดการทำงานของประสาทส่วนกลางหรือสมอง เกิดภาวะโคม่าโดยเฉพาะกับเด็กทารก นอกจากนี้ยังอาจทำให้อุณหภูมิของร่างกายของเด็กลดต่ำกว่าปกติอีกด้วย 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแนฟาโซลีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาแนฟาโซลีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมหยอดตาควรทำอย่างไร? ///// 
หากลืมหยอดตา/หยอดยาแนฟาโซลีนสามารถใช้ยานี้หยอดตาเมื่อนึกขึ้นได้ กรณีที่เวลาของการหยอดตาใกล้เคียงกับการใช้ยาในครั้งถัดไป ให้ใช้ยาแนฟาโซลีนหยอดตาตามปกติ โดยไม่ต้องเพิ่มขนาดที่ใช้หยอดตาเป็น 2 เท่า 
อย่างไรก็ตามเพื่อประสิทธิภาพในการรักษาควรหยอดยาแนฟาโซลีนตามคำสั่งแพทย์และตรงเวลา 
 ///// แนฟาโซลีนมีผลไม่พึงประสงค์อย่างไร? ///// 
อาจกล่าวในภาพรวมว่ายาหยอดตาแนฟาโซลีนสามารถกระตุ้นให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น เกิดอาการตาพร่า รูม่านตาขยาย บางครั้งอาจทำให้รู้สึกวิงเวียน ปวดศีรษะ เหงื่อออกมาก คลื่นไส้ กระสับกระส่าย และรู้สึกอ่อนเพลีย 
สำหรับอาการของผู้ป่วยที่ใช้ยาแนฟาโซลีนเกินขนาดเช่น อุณหภูมิของร่างกายลดต่ำลง/ตัวเย็นผิดปกติ ง่วงนอน ชีพจรเต้นช้า และไม่มีแรง หากพบอาการดังกล่าวควรรีบพาผู้ป่วยมาพบแพทย์/มาโรงพยาบาลโดยเร็วทันที/ฉุกเฉิน 
 ///// มีข้อควรระวังการใช้แนฟาโซลีนอย่างไร? ///// 
มีข้อควรระวังการใช้ยาแนฟาโซลีนเช่น 
- ห้ามใช้ยาหยอดตาแนฟาโซลีนกับผู้ที่มีประวัติแพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก รวมถึงผู้สูงอายุ โดยไม่มีคำสั่งจากแพทย์ 
- ห้ามไปซื้อยานี้มาใช้เองโดยมิได้รับการตรวจร่างกายจากแพทย์/แพทย์สั่งใช้ 
- ห้ามใช้ยาที่มีสภาพเปลี่ยนไปจากเดิมอย่างเช่น สีเปลี่ยนไป มีตะกอน หรือแม้แต่มีฝุ่นผงปนลงในขวดยา 
- ห้ามปรับขนาดการหยอดยาด้วยตนเอง 
- ยาชนิดนี้ไม่ใช่ยาปฏิชีวนะจึงไม่สามารถนำมาใช้ฆ่าเชื้อโรคในตาหรือไม่สามารถนำมาใช้รักษาการติดเชื้อในตาได้ 
- แจ้งประวัติอาการป่วยหรือโรคประจำตัวต่อแพทย์ทุกครั้งที่มาตรวจรักษาตา ด้วยโรคบางประเภทต้องหลีกเลี่ยงการใช้ยาแนฟาโซลีนเช่น โรคหัวใจ โรคความดันโลหิตสูง โรคเบาหวาน โรคต่อมไทรอยด์ รวมถึงการบาดเจ็บหรือการติดเชื้อของตา 
- แจ้งแพทย์ทุกครั้งว่ามีการใช้ยาอะไรอยู่ก่อนหน้านี้ ด้วยยาบางกลุ่มอาจเกิดปฏิกิริยาระหว่าง ยากับแนฟาโซลีนเช่น ยากลุ่ม MAOIs 
- หากอาการบวมแดงของตายังไม่ดีขึ้นหลังใช้ยานี้ไปแล้ว 48 ชั่วโมง ให้ผู้ป่วยกลับมาพบแพทย์/มาโรงพยาบาล 
- หยุดการใช้ยานี้ทันทีหากพบอาการแพ้ยาเช่น แน่นหน้าอก หายใจไม่ออก/หายใจลำบาก ใบหน้าบวม มีผื่นคันขึ้นตามร่างกาย และรีบนำตัวผู้ป่วยส่งโรงพยาบาลโดยเร็วทันทีฉุกเฉิน 
- กรณีมีการนัดหมายกับแพทย์เพื่อดูความคืบหน้าของการรักษา ให้มาพบแพทย์/มาโรงพยาบาลตามที่นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
****** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแนฟาโซลีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แนฟาโซลีนมีปฏิกิริยาระหว่างยากับยาตัวอื่นอย่างไร? ///// 
ยาแนฟาโซลีนมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาแนฟาโซลีนร่วมกับยากลุ่ม MAOIs ด้วยจะทำให้เกิดภาวะความดันโลหิต สูงตามมา 
- การใช้ยาหยอดตาแนฟาโซลีนร่วมกับยา Albuterol/Salbutamol, Selegiline (ยาในกลุ่มยา MAOI), Turbutaline (ยาขยายหลดลม) อาจทำให้หัวใจเต้นเร็วหรือหัวใจเต้นผิดจังหวะ รวมถึงมีความดันโลหิตสูงตามมา กรณีที่จำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาหยอดตาแนฟาโซลีนร่วมกับยา Ergotamine อาจทำให้ความดันโลหิตสูงขึ้น ลดการไหลเวียนของเลือดที่ไปเลี้ยงอวัยวะต่างๆตามร่างกาย ผู้ป่วยอาจมีอาการชา ผิวสีซีด ปวดที่นิ้วมือหรือนิ้วเท้า กล้ามเนื้ออ่อนแรง ปวดศีรษะมาก ปวดท้อง ตาพร่า เจ็บหน้าอก หากจำเป็นต้องใช้ยาร่วมกันและเพื่อหลีกเลี่ยงอาการดังกล่าวแพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาแนฟาโซลีนอย่างไร? ///// 
ควรเก็บยาแนฟาโซลีนในช่วงอุณหภูมิ 20 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// แนฟาโซลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาแนฟาโซลีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
อนึ่ง ยาชื่อการค้าอื่นของยาแนฟาโซลีนในประเทศตะวันตก เช่น AK-Con, Albalon, Allersol, Clear Eyes, Clear Eyes + Redness Relief, Naphcon, Redness Relief Eye Drops 
 ///// บรรณานุกรม ///// 
http://www.drugs.com/mtm/naphazoline-ophthalmic.html  [2016,March19] 
https://en.wikipedia.org/wiki/Naphazoline  [2016,March19] 
http://www.mims.com/Thailand/drug/search?q=naphazoline  [2016,March19] 
http://www.drugs.com/drug-interactions/naphazoline-ophthalmic-index.html?filter=2&amp;generic_only=  [2016,March19]
