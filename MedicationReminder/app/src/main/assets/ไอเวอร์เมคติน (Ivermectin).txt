ไอเวอร์เมคติน (Ivermectin)
 ///// บทนำ ///// 
ไอเวอร์เมคติน (Ivermectin) เป็นยารักษาโรคพยาธิ โดยมีฤทธิ์กว้างสามารถรักษาโรคพยาธิได้หลายชนิดเช่น พยาธิตัวกลมสตรองจีลอยด์ (Strongyloidiasis), พยาธิเท้าช้าง (อ่านเพิ่มเติมในเว็บ haamor.com เรื่อง โรคเท้าช้าง, พยาธิไส้เดือน, พยาธิตัวจี๊ด) รวมไปถึงรักษาโรคหิดด้วยเช่นกัน 
จากการศึกษาด้านเภสัชจลนศาสตร์ (Pharmacokinetic, การศึกษาความเป็นไปเมื่อยาเข้าสู่ร่างกาย) พบว่า ยานี้สามารถดูดซึมผ่านจากระบบทางเดินอาหารได้ โดยใช้เวลาประมาณ 4 ชั่วโมงจึงทำให้ระดับความเข้มข้นของยาในกระแสเลือดขึ้นที่ระดับสูงสุด ไอเวอร์เมคตินสามารถจับกับพลาสมาโปรตีนได้ประมาณ 93% แต่ผ่านเข้าทางน้ำนมมารดาน้อยกว่า 2% และตับจะเป็นตัวเปลี่ยนโครงสร้างทางเคมีของยานี้ ร่างกายต้องใช้เวลาประมาณ 12 ชั่วโมงในการกำจัดยาออกจากกระแสเลือด 50% โดยผ่านไปกับอุจจาระและบางส่วนกับปัสสาวะ 
องค์การอนามัยโลกมีมติให้ไอเวอร์เมคติน เป็นยาจำเป็นขั้นพื้นฐานของแหล่งชุมชน คณะกรรมการอาหารและยาของไทยได้บรรจุยานี้อยู่ในบัญชียาหลักแห่งชาติในหมวดยาอันตราย การใช้ยาจึงต้องเป็นไปตามคำสั่งแพทย์ ประชาชนทั่วไปไม่สมควรซื้อยามารับประทานเอง 
 ///// ยาไอเวอร์เมคตินมีสรรพคุณ (คุณสมบัติ) อย่างไร? ///// 
ยาไอเวอร์เมคตินมีสรรพคุณเป็นยารักษาโรคพยาธิตัวกลมสตรองจีลอยด์, พยาธิไส้เดือน, พยาธิเท้าช้าง (อ่านเพิ่มเติมในเว็บ haamor.com เรื่อง โรคเท้าช้าง), พยาธิตัวจี๊ด, รวมไปถึงรักษาโรคหิด 
 ///// ยาไอเวอร์เมคตินมีกลไกการออกฤทธิ์อย่างไร? ///// 
ยาไอเวอร์เมคตินมีกลไกการออกฤทธิ์ โดยตัวยาจะเพิ่มการดูดซึมสารประกอบคลอไรด์(Chloride)ในเซลล์ประสาทและในเซลล์กล้ามเนื้อของตัวพยาธิ ก่อให้เกิดการเพิ่มขึ้นของขั้วไฟฟ้าเคมี (Hyperpolarization) ของเซลล์ประสาทและกล้ามเนื้อดังกล่าว จนส่งผลให้พยาธิตายลงในที่สุด 
 ///// ยาไอเวอร์เมคตินมีรูปแบบการจัดจำหน่ายอย่างไร? ///// 
ยาไอเวอร์เมคตินมีรูปแบบการจัดจำหน่าย เป็นยาเม็ดขนาดความแรง 6 มิลลิกรัม/เม็ด 
 ///// ยาไอเวอร์เมคตินมีขนาดรับประทานอย่างไร? ///// 
ยาไอเวอร์เมคตินมีขนาดรับประทานดังนี้ 
ก: สำหรับโรคพยาธิตัวกลมสตรองจีลอยด์ (Strongyloidiasis): 
- ผู้ใหญ่: รับประทาน 200 ไมโครกรัม/น้ำหนักตัว 1 กิโลกรัม ครั้งเดียว เป็นเวลา 1 - 2 วัน 
- เด็กน้ำหนักตัวมากกว่า 15 กิโลกรัม: รับประทาน 200 ไมโครกรัม/น้ำหนักตัว 1 กิโลกรัมครั้งเดียว เป็นเวลา 1 - 2 วัน 
ข: สำหรับโรคเท้าช้าง (Filariasis): 
- ผู้ใหญ่: ขนาดรับประทานขึ้นกับชนิดของพยาธิ 
- ใช้ฆ่าพยาธิ Mansonella streptocerca รับประทาน 150 ไมโครกรัม/น้ำหนักตัว 1 กิโลกรัมครั้งเดียว --ใช้ฆ่าพยาธิ Mansonella ozzardi รับประทาน 200 ไมโครกรัม/น้ำหนักตัว 1 กิโลกรัมครั้งเดียว 
- เด็กน้ำหนักตัวตั้งแต่ 15 กิโลกรัม: ขนาดรับประทานขึ้นกับชนิดของพยาธิเช่นเดียวกันกับผู้ใหญ่ 
- ใช้ฆ่าพยาธิ Mansonella streptocerca รับประทาน 150 ไมโครกรัม/น้ำหนักตัว 1 กิโลกรัมครั้งเดียว 
- ใช้ฆ่าพยาธิ Mansonella ozzardi รับประทาน 200 ไมโครกรัม/น้ำหนักตัว 1 กิโลกรัมครั้งเดียว 
ค. สำหรับโรคพยาธิไส้เดือน (Ascariasis Lumbricoides): 
- ผู้ใหญ่: รับประทาน 150 - 200 ไมโครกรัม/น้ำหนักตัว 1 กิโลกรัม ครั้งเดียว 
- เด็กน้ำหนักตัวตั้งแต่ 15 กิโลกรัมขึ้นไป: รับประทาน 150 - 200 ไมโครกรัม/น้ำหนักตัว 1 กิโลกรัม ครั้งเดียว 
ง. สำหรับโรคพยาธิตัวจี๊ด (Gnathostomiasis spinigerum): 
- ผู้ใหญ่: รับประทาน 200 ไมโครกรัม/น้ำหนักตัว 1 กิโลกรัม วันละครั้ง เป็นเวลา 2 วัน 
- เด็กน้ำหนักตัวตั้งแต่ 15 กิโลกรัม: รับประทาน 200 ไมโครกรัม/น้ำหนักตัว 1 กิโลกรัม วันละครั้ง เป็นเวลา 2 วัน 
จ. สำหรับโรคหิด (Sarcoptes scabies): 
- ผู้ใหญ่: รับประทาน 200 ไมโครกรัม/น้ำหนักตัว 1 กิโลกรัม เพียงครั้งเดียว และรับประทานซ้ำอีก 1 ครั้งหลังจาก 2 สัปดาห์ถัดมา 
- เด็กน้ำหนักตัวตั้งแต่ 15 กิโลกรัม: รับประทาน 200 ไมโครกรัม/น้ำหนักตัว 1 กิโลกรัม เพียงครั้งเดียว และรับประทานซ้ำอีก 1 ครั้งหลังจาก 2 สัปดาห์ถัดมา 
*****หมายเหตุ: 
- ควรรับประทานยาไอเวอร์เมคตินในขณะท้องว่าง (รับประทานก่อนอาหาร) 
- ห้ามใช้ยานี้ในเด็กน้ำหนักตัวต่ำว่า 15 กิโลกรัม 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไอเวอร์เมคติน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไอเวอร์เมคตินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไอเวอร์เมคติน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาไอเวอร์เมคตินมีผลไม่พึงประสงค์อย่างไร? ///// 
ยาไอเวอร์เมคตินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ท้องเสีย คลื่นไส้ อาเจียน วิงเวียน มีผื่นคันตามตัว ลมพิษ มีไข้ ปวดข้อ ปวดกล้ามเนื้อ ความดันโลหิตต่ำ หัวใจเต้นเร็ว บวมน้ำ เจ็บคอ ไอ ปวดศีรษะ และการตรวจเลือด อาจพบค่าเอนไซม์การทำงานของตับเพิ่มสูงขึ้น 
 ///// มีข้อควรระวังการใช้ยาไอเวอร์เมคตินอย่างไร? ///// 
มีข้อควรระวังการใช้ยาไอเวอร์เมคตินดังนี้ 
- ห้ามใช้กับผู้ที่แพ้ยาไอเวอร์เมคติน 
- ห้ามใช้ยานี้กับหญิงตั้งครรภ์และหญิงที่อยู่ในภาวะให้นมบุตร 
- ห้ามใช้ยานี้กับเด็กที่น้ำหนักตัวต่ำกว่า 15 กิโลกรัม 
- ระวังการใช้ยานี้กับผู้ป่วยที่มีการติดเชื้อในผนังหลอดเลือดในสมอง 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไอเวอร์เมคตินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาไอเวอร์เมคตินมีปฏิกิริยาระหว่างยากับยาตัวอื่นอย่างไร? ///// 
ยาไอเวอร์เมคตินมีปฏิกิริยาระหว่างยากับยาตัวอื่นดังนี้ 
- การรับประทานยาไอเวอร์เมคตินร่วมกับเครื่องดื่มที่มีแอลกอฮอล์ สามารถทำให้ร่างกายดูดซึมยาไอเวอร์เมคตินเพิ่มมากขึ้นจนอาจมีผลข้างเคียงติดตามมา จึงควรหลีกเลี่ยงการใช้ร่วมกัน 
- การรับประทานยาไอเวอร์เมคตินร่วมกับฆ่าพยาธิชนิดอื่น เช่น Levamisole อาจทำให้ร่างกายเพิ่มการดูดซึมของยาไอเวอร์เมคติน หากจำเป็นต้องใช้ร่วมกันควรต้องปรับขนาดรับประทานอย่างเหมาะสม 
- การรับประทานยาไอเวอร์เมคตินร่วมกับน้ำผลไม้ประเภทน้ำส้ม อาจลดการดูดซึมของไอเวอร์เมคตินได้เล็กน้อย หากไม่มีความจำเป็น ควรเลี่ยงมารับประทานร่วมกับน้ำเปล่าแทน 
 ///// ควรเก็บรักษายาไอเวอร์เมคตินอย่างไร? ///// 
ควรเก็บยาไอเวอร์เมคตินที่อุณหภูมิต่ำกว่า 30 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาไอเวอร์เมคตินมีชื่ออื่นอีกไหม? ผลิตจากบริษัทอะไรบ้าง? ///// 
ยาไอเวอร์เมคตินที่จำหน่ายในประเทศไทย มียาชื่อการค้าอื่นและบริษัทผู้ผลิต ดังนี้ 
 ///// บรรณานุกรม ///// 
1 http://drug.fda.moph.go.th:81/nlem.in.th/medicine/essential/list/101#item-8689 [2014,Sept 20]
	2 http://en.wikipedia.org/wiki/Ivermectin [2014,Sept 27]
	3 http://www.mims.com/USA/drug/info/ivermectin/?type=full&amp;mtype=generic#Dosage [2014,Sept 27]
	4 http://www.mims.com/Thailand/drug/info/Vermectin/?type=brief [2014,Sept 27]
	5 http://www.drugs.com/cdi/ivermectin.html [2014,Sept 27]
