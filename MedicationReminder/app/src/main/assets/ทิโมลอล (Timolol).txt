ทิโมลอล (Timolol)
 ///// บทนำ ///// 
ยาทิโมลอล(Timolol หรือ Timolol maleate ) เป็นยาในกลุ่มเบต้า บล็อกเกอร์ (Beta blocker หรือ  Beta-adrenergic receptor antagonist) มีการออกฤทธิ์ต่อตัวรับหรือหน่วยรับ (Receptor) ที่มีชื่อว่า เบต้า รีเซ็ปเตอร์ (Beta receptor)  หน่วยรับดังกล่าวถูกพบที่กล้ามเนื้อหัวใจ  กล้ามเนื้อเรียบ  หลอดลม  หลอดเลือดฝอย  ไต  และเนื้อเยื่อของเซลล์ประสาทชนิด Sympathetic nervous system 
ในประเทศไทย ตำรับยาทิโมลอลที่พบเห็นการใช้ทางคลินิกจะเป็นลักษณะของยาลดความดันในลูกตา  ใช้รักษาโรคต้อหิน  มีรูปแบบผลิตภัณฑ์เป็นยาหยอดตาที่เป็นตำรับยาเดี่ยวและสูตรตำรับที่ผสมร่วมกับยาอื่น  ต่างประเทศอาจพบเห็นการใช้ยาทิโมลอล ในรูปแบบยารับประทานได้เช่นเดียวกัน โดยมีวัตถุประสงค์ที่แตกต่างจากยาหยอดตา  คือใช้รักษาโรคความดันโลหิตสูง  ป้องกันอาการไมเกรน  บำบัดภาวะกล้ามเนื้อหัวใจขาดเลือด เป็นต้น 
การดูดซึมยาทิโมลอลจากระบบทางเดินอาหารจะเป็นปริมาณประมาณ 90%ของยาที่บริโภค แต่กลับพบว่ามีการกระจายตัวในร่างกายเพียงประมาณ 50%  ยานี้สามารถซึมผ่านน้ำนม และรกของมารดาได้  หากไม่จำเป็นควรต้องหลีกเลี่ยงการใช้ยานี้กับสตรีตั้งครรภ์ และสตรีที่อยู่ในภาวะให้นมบุตร 
สำหรับยาทิโมลอลที่เป็นยาหยอดตา ต้องใช้เวลาประมาณครึ่งชั่วโมงหลังหยอดยานี้เป็นอย่างต่ำ ยาจึงเริ่มออกฤทธิ์ แต่มีระยะเวลาของการออกฤทธิ์นาน 24 ชั่วโมง  ขณะที่ยารับประทานใช้เวลาประมาณ 15-45นาทีในการออกฤทธิ์หลังรับประทาน และมีฤทธิ์การรักษานานเพียงประมาณ 4 ชั่วโมง  โดยร่างกายต้องใช้เวลาประมาณ 4 ชั่วโมงเป็นอย่างต่ำ เพื่อกำจัดยาทิโมลอลออกจากกระแสเลือดโดยผ่านทิ้งไปกับน้ำปัสสาวะ 
ทั้งนี้ มีข้อจำกัดการใช้ยาทิโมลอลบางประการที่ผู้บริโภคควรทราบ ดังนี้ เช่น 
- ห้ามใช้กับผู้ที่มีประวัติแพ้ยาทิโมลอล 
- ห้ามใช้กับผู้ที่มีภาวะปอดอุดกั้นเรื้อรัง (COPD)  ผู้ที่มีภาวะหัวใจหยุดเต้น  	  	  ผู้อยู่ในภาวะหัวใจล้มเหลว หรือหัวใจเต้นช้ากว่าปกติ 
- ผู้ที่มีการใช้ยา Beta blockers,  Calcium channel blocker,  Alpha-blockers,Sympathomimetic drug, อยู่ก่อนแล้วควรหลีกเลี่ยงการใช้ร่วมกับยาทิโมลอล 
การใช้ยาทิโมลอลอาจทำให้มีอาการ ง่วงนอน  วิงเวียน   ดังนั้นระหว่างใช้ยานี้ จึงควรหลีกเลี่ยงการขับขี่ยวดยานพาหนะใดๆ และ/หรือการทำงานกับเครื่องจักร เพราะจะเกิดอุบัติเหตุได้ง่าย 
*การได้รับทิโมลอลเกินขนาด จะสังเกตได้จาก มีอาการเจ็บหน้าอก หายใจไม่ออก/หายใจลำบาก  วิงเวียนและปวดศีรษะเป็นอย่างมาก  หัวใจเต้นช้าผิดปกติ  กรณีดังกล่าว  ควรรีบนำตัวผู้ป่วยส่งโรงพยาบาลโดยเร็ว ทันที/ฉุกเฉิน 
องค์การอนามัยโลกได้ระบุให้ยาทิโมลอลเป็นยาจำเป็นขั้นพื้นฐานที่สถานพยาบาลควรมีสำรองไว้ใช้เพื่อให้บริการกับผู้ป่วย  คณะกรรมการอาหารและยาของไทยได้บรรจุยาทิโมลอลลงในบัญชียาหลักแห่งชาติ โดยจัดอยู่ในหมวดยาอันตราย  การใช้ยานี้อย่างถูกต้องปลอดภัย จึงต้องเป็นไปตามคำสั่งแพทย์ผู้รักษาเท่านั้น 
 ///// ทิโมลอลมีสรรพคุณ(คุณสมบัติ)อย่างไร? ///// 
ยาทิโมลอลมีสรรพคุณ/ข้อบ่งใช้ เช่น 
- รักษาโรคต้อหิน (Glaucoma) 
- บำบัดโรคกล้ามเนื้อหัวใจตาย(Myocardial infarction) 
- ป้องกันอาการโรคไมเกรน (Migraine) 
- รักษาโรคความดันโลหิตสูง(Hypertension) 
- รักษาอาการกล้ามเนื้อหัวใจขาดเลือด (Angina pectoris) 
 ///// ทิโมลอลมีกลไกการออกฤทธิ์อย่างไร? ///// 
ยาทิโมลอลมีกลไกการออกฤทธิ์โดย ตัวยาจะเข้าจับกับตัวรับของร่างกายที่มีชื่อว่า Beta receptor  ทำให้เกิดการเปลี่ยนแปลงทางชีวะเคมี(Biochemistry)ของร่างกายและมีเวลาการออกฤทธิ์ตามลักษณะของแต่ละผลิตภัณฑ์ 
กรณีเป็นยารับประทาน  จะช่วยลดความดันโลหิต และส่งผลให้หัวใจทำงานได้ดีขึ้น กรณีเป็นยาหยอดตา  จะทำให้การสะสมของเหลวในลูกตาลดน้อยลง ส่งผลให้ความดันในลูกตาลดลงตามมาเช่นเดียวกัน 
 ///// ทิโมลอลมีรูปแบบการจัดจำหน่ายอย่างไร? ///// 
ยาทิโมลอลมีรูปแบบการจัดจำหน่าย เช่น 
- ยาเม็ดชนิดรับประทาน ขนาด  5,10, และ20 มิลลิกรัม/เม็ด 
- ยาหยอดตา ขนาดความเข้มข้น 0.5 % 
- ยาหยอดตาที่ผสมร่วมกับยาอื่น เช่น  	Brinzolamide 10 มิลลิกรัม  +  Timolol maleate 5 มิลลิกรัม / มิลลิลิตร,  Brimonidine tartrate 2 มิลลิกรัม+ Timolol 5 มิลลิกรัม/ มิลลิลิตร, Dorzolamide HCl/Hydrochloride 20 มิลลิกรัม+ Timolol maleate 5 มิลลิกรัม/ มิลลิลิตร,   Travoprost/ยาลดความดันในลูกตา 40 ไมโครกรัม + Timolol maleate 5  มิลลิกรัม/ มิลลิลิตร 
 ///// ทิโมลอลมีขนาดรับประทานอย่างไร? ///// 
ยาทิโมลอลมีขนาดรับประทาน เช่น 
ก.สำหรับรักษาโรคความดันโลหิตสูง: 
- ผู้ใหญ่: เริ่มต้นรับประทาน 10 มิลลิกรัม/วัน แพทย์อาจปรับขนาดรับประทานหลังจากใช้ยาขนาดเริ่มต้นไปแล้วประมาณ 7 วัน ขนาดรับประทานสูงสุดไม่เกิน 60 มิลลิกรัม/วัน  หากรับประทานยามากกว่า 30 มิลลิกรัม/วัน ให้แบ่งรับประทานเป็น 2 ครั้ง/วัน 
ข. สำหรับป้องกันอาการไมเกรน: 
- ผู้ใหญ่: รับประทานวันละ 10 มิลลิกรัม วันละ 1 – 2 ครั้ง ขนาดรับประทานสูงสุดไม่เกิน 30 มิลลิกรัม/วัน โดยแบ่งรับประทาน 
ค. สำหรับรักษาอาการกล้ามเนื้อหัวใจขาดเลือด: 
- ผู้ใหญ่: เริ่มต้นรับประทานครั้งละ 5 มิลลิกรัม วันละ 2 ครั้ง เช้า – เย็น 	แพทย์อาจปรับขนาดรับประทานเพิ่มขึ้นเป็น 10 มิลลิกรัม/ครั้ง ทุกๆ 3 วัน ขนาดรับประทานสูงสุดไม่เกิน 60 มิลลิกรัม/วัน 
*อนึ่ง 
- กรณีใช้เป็นยาหยอดตา:  ขนาดการใช้ยา ขึ้นกับดุลพินิจของแพทย์ผู้รักษา 
- เด็ก: ทางคลินิก ยังไม่มีการศึกษาที่ชัดเจนถึงขนาดการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
- ควรรับประทานยานี้พร้อมอาหาร 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาทิโมลอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาทิโมลอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยา/ใช้ยาทิโมลอล สามารถรับประทาน/ใช้ยาเมื่อนึกขึ้นได้ ถ้าเวลาใกล้เคียงกับการรับประทาน/ใช้ยาในมื้อถัดไป ไม่จำเป็นต้องเพิ่มขนาดรับประทาน/ใช้ยาเป็น 2 เท่า 
อย่างไรก็ตาม เพื่อประสิทธิผลของการรักษา ควรรับประทานยาทิโมลอลตรงเวลา 
 ///// ทิโมลอลมีผลไม่พึงประสงค์อย่างไร? ///// 
ยาทิโมลอลสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ต่อระบบอวัยวะต่างๆของร่างกายได้ดังนี้ เช่น 
- ผลต่อระบบหัวใจและหลอดเลือด:   เช่น  หัวใจเต้นช้า  หัวใจเต้นผิดจังหวะ  
หัวใจหยุดเต้น   หัวใจล้มเหลว   เจ็บหน้าอก  ตัวบวม  ความดันโลหิตต่ำหรือสูง 
- ผลต่อระบบทางเดินหายใจ:   เช่น  ระบบหายใจล้มเหลว  ไอ  หลอดลมตีบแคบ/หายใจลำบาก 
- ผลต่อระบบประสาท:  เช่น  ปวดศีรษะ  มีภาวะความจำเสื่อม  วิงเวียน   สมองขาดเลือด/สมองขาดออกซิเจน 
- ผลต่อสภาพจิตใจ:  เช่น  ซึมเศร้า  นอนไม่หลับ  ฝันร้าย 
- ผลต่อผิวหนัง:  เช่น   ผมร่วง  ผื่นคัน  เหงื่อออกมาก 
- ผลต่อระบบทางเดินอาหาร:  เช่น  คลื่นไส้  ท้องเสีย  ท้องอืด  ปากแห้ง  ปวดท้อง  อาเจียน 
- ผลต่อตับ:  เช่น  เกิดภาวะตับโต 
 ///// มีข้อควรระวังการใช้ทิโมลอลอย่างไร? ///// 
มีข้อควรระวังการใช้ยาทิโมลอล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่เป็น   โรคหืด  โรคปอดอุดกั้นเรื้อรัง  ผู้ที่มีภาวะหัวใจเต้นช้า  	  ผู้ที่มีภาวะหัวใจหยุดเต้น   ผู้ที่อยู่ในภาวะช็อก  ผู้ที่มีภาวะกรดในพลาสมาเพิ่มขึ้น/Metabolic acidosis (เลือดเป็นกรด) 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ  โดยไม่มีคำสั่งแพทย์ 
- แจ้งแพทย์ พยาบาล เภสัชกร ทุกครั้งว่ามีโรคประจำตัวใดบ้าง หรือมีการรับประทานยาชนิดใดอยู่ก่อน 
- กรณีใช้ยาทิโมลอลในรูปแบบยาหยอดตา ให้ปฏิบัติตามคำแนะนำการใช้ยาในเอกสารกำกับยา เช่น  ล้างมือก่อนและหลังใช้ยาทุกครั้ง 
- ตรวจวัดความดันโลหิต  อัตราการเต้นของหัวใจ  หลังการใช้ยานี้อย่างสม่ำเสมอตามคำแนะนำของแพทย์ผู้รักษา 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาทิโมลอลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ทิโมลอลมีปฏิกิริยาระหว่างยากับยาตัวอื่นอย่างไร? ///// 
ยาทิโมลอลมีปฏิกิริยาระหว่างยากับยาตัวอื่น เช่น 
- การใช้ยาทิโมลอลร่วมกับยา Reserpine  อาจทำให้เกิดความดันโลหิตต่ำ และหัวใจเต้นช้าลง  เพื่อป้องกันมิให้เกิดภาวะดังกล่าว ควรหลีกเลี่ยงการใช้ยาร่วมกัน 
- การใช้ยาทิโมลอลร่วมกับยาลดความดันโลหิตตัวอื่น เช่น  Hydralazine,  Methyldopa,  อาจทำให้เกิดอาการข้างเคียงของการใช้ยาเพิ่มมากขึ้น  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาทิโมลอลร่วมกับยากลุ่ม NSAIDs อย่าง Ibuprofen,  Indomethacin,  อาจก่อให้เกิดภาวะความดันโลหิตสูง  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาทิโมลอลอย่างไร? ///// 
ควรเก็บรักษายาทิโมลอล ดังนี้ เช่น 
ก.	กลุ่มยาเม็ด เก็บที่อุณหภูมิไม่เกิน 30 องศาเซลเซียส(Celsius) 
ข.      ยาหยอดตา เก็บที่อุณหภูมิไม่เกิน 25 องศาเซลเซียส 
นอกจากนั้น ควรเก็บยาทิโมลอลในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง  ไม่เก็บยาในช่องแช่แข็งของตู้เย็น และ ไม่เก็บยาในห้องน้ำหรือในรถยนต์ 
 ///// ทิโมลอลมีชื่ออื่นอีกไหม? ผลิตจากบริษัทอะไรบ้าง? ///// 
ยาทิโมลอล ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ชื่อการค้าของยานี้ที่จำหน่ายในต่างประเทศ เช่น Timoptic, Istalol 
 ///// บรรณานุกรม ///// 
http://en.wikipedia.org/wiki/Beta_blocker  [2016,Aug6] 
https://en.wikipedia.org/wiki/Timolol  [2016,Aug6] 
https://www.drugs.com/dosage/timolol-ophthalmic.html   [2016,Aug6] 
http://drug.fda.moph.go.th:81/nlem.in.th/medicine/essential/list/165#item-8939  [2016,Aug6] 
http://www.mims.com/thailand/drug/info/timolol/?type=brief&amp;mtype=generic  [2016,Aug6]
