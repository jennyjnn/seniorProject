ลีโนกราสทิม (Lenograstim)
 ///// บทนำ ///// 
ยาลีโนกราสทิม(Lenograstim) เป็นยาที่ใช้รักษาภาวะเม็ดเลือดขาวชนิดนิวโทรฟิล(Neutrophils)ต่ำจากสาเหตุต่างๆ เช่น ได้รับยาเคมีบำบัด หรือเพิ่งได้รับการปลูกถ่ายไขกระดูกมาใหม่ๆ  ยานี้มีโครงสร้างคล้ายกับสารไกลโคโปรตีน(Glycoprotein)ของร่างกายซึ่งมีชื่อเรียกเฉพาะว่า “Granulocyte-Colony Stimulating Factor หรือเขียนย่อๆว่า G-CSF”  ซึ่งโปรตีน/ยาชนิดนี้จะทำหน้าที่กระตุ้นเซลล์ต้นกำเนิดของเม็ดเลือดในไขกระดูกให้เกิดการแบ่งตัวของเม็ดเลือดขาวนิวโทรฟิลเพิ่มขึ้น 
ยาลีโนกราสทิม มีชื่ออื่นเช่น  Granulocyte-colony stimulating factor (G CSF) หรือ Non-pegylated human granulocyte colony stimulating factor หรือ Colony-stimulating factor 3 (CSF 3) หรือ Recombinant human granulocyte stimulating factor 
รูปแบบเภสัชภัณฑ์ของยาลีโนกราสทิมเป็นแบบยาฉีด ที่สามารถฉีดเข้าหลอดเลือดหรือผิวหนังก็ได้  ตับจะเป็นอวัยวะที่คอยเปลี่ยนแปลงโครงสร้างของยาชนิดนี้ ร่างกายต้องใช้เวลาประมาณ 3–4 ชั่วโมงเพื่อขับยาลีโนกราสทิมออกจากกระแสเลือดโดยผ่านทิ้งไปกับปัสสาวะ 
มีข้อควรระวัง ข้อห้ามใช้ และข้อควรทราบบางประการ ของยาลีโนกราสทิมดังนี้ 
- ห้ามใช้กับผู้แพ้ยานี้ 
- ห้ามใช้กับผู้ที่ป่วยด้วยมะเร็งเม็ดเลือดขาวชนิด Myeloid leukemia 
- ระวังการใช้ยานี้กับผู้ป่วย โรคปอดบวม   โรคตับ  โรคไต ในระยะรุนแรง 
- ระวังการใช้ยานี้กับสตรีมีครรภ์  สตรีในภาวะให้นมบุตร  ด้วยผู้ป่วยกลุ่มนี้มีความเสี่ยงต่อการเกิดผลข้างเคียงรุนแรงจากการใช้ยาทุกประเภท 
- ยาชนิดนี้ไม่ใช่ยารักษาโรคมะเร็ง แต่เป็นยาที่สามารถสนับสนุนผู้ป่วยมะเร็งที่มีภาวะ	  เม็ดเลือดขาวต่ำจากยารักษามะเร็ง/ยาเคมีบำบัด 
- จากกลไกการออกฤทธิ์ของยาลีโนกราสทิมที่กระตุ้นให้ไขกระดูกสร้างเม็ดเลือดขาวสูงขึ้น จึงต้องระวังเรื่องภาวะเม็ดเลือดขาวในกระแสเลือดสูงเกินไป และถือเป็นเหตุผลสำคัญที่ผู้ป่วยต้องมาโรงพยาบาลเพื่อรับการตรวจเม็ดเลือด(การตรวจCBC)เป็นระยะๆตามที่แพทย์นัดหมาย 
- กรณีพบอาการ  ปวดกระดูก  เจ็บหน้าอก  แน่นหน้าอก  ปวดศีรษะ  หรือมีไข้  หลังจากได้รับยานี้ ผู้ป่วยต้องรีบกลับมา/โรงพยาบาล/ขอคำแนะนำจากแพทย์  ห้ามใช้ยาอื่นใดมารักษาอาการโดยมิได้ขอคำปรึกษาจากแพทย์เสียก่อน 
สำหรับประเทศไทย ยาลีโนกราสทิมถูกกำหนดให้เป็นยาควบคุมพิเศษที่ต้องใช้ภายใต้คำสั่งของแพทย์เท่านั้น และเราจะพบเห็นการใช้ยาชนิดนี้แต่ในสถานพยาบาลเท่านั้น 
 
 ///// ลีโนกราสทิมมีสรรพคุณ(คุณสมบัติ)อย่างไร? ///// 
ยาลีโนกราสทิมมีสรรพคุณ/ข้อบ่งใช้ เช่น 
- เป็นยากระตุ้นการสร้างเม็ดเลือดขาวชนิดนิวโทรฟิล หลังจากได้รับการทำเคมีบำบัด/ให้ยาเคมีบำบัด 
- ใช้เป็นยาร่วมในการปลูกถ่ายไขกระดูก 
- บำบัดอาการเม็ดเลือดขาวนิวโทรฟิลต่ำตั้งแต่กำเนิด 
 
 ///// ลีโนกราสทิมมีกลไกการออกฤทธิ์อย่างไร? ///// 
ยาลีโนกราสทิม เป็นยาชีวะสังเคราะห์ที่มีกลไกการออกฤทธิ์ที่เลียนแบบการทำงานของ G-CSF ซึ่งเป็นปัจจัยในการกระตุ้นเซลล์ไขกระดูกให้สร้างเม็ดเลือดขาวชนิดนิวโทรฟิลให้เจริญเติบโตและสมบูรณ์ขึ้นมาทดแทนเม็ดเลือดขาวนิวโทรฟิลที่ตายหรือที่ได้รับผลกระทบจากการทำเคมีบำบัด 
 
 ///// ลีโนกราสทิมมีรูปแบบการจัดจำหน่ายอย่างไร? ///// 
ยาลีโนกราสทิมมีรูปแบบการจัดจำหน่าย เช่น 
- ยาฉีดที่บรรจุ Lenograstim ขนาด  100 และ 250 ไมโครกรัม/ขวด 
 
 ///// ลีโนกราสทิมมีขนาดการบริหารยาอย่างไร? ///// 
ยาลีโนกราสทิมมีขนาดการบริหารยา/ใช้ยา เช่น 
ก. สำหรับกระตุ้นการสร้างเม็ดเลือดขาวชนิดนิวโทรฟิลหลังทำเคมีบำบัด: 
- ผู้ใหญ่และเด็กอายุมากกว่า 2 ปี: แพทย์จะให้ยากับผู้ป่วยหลังจากการทำเคมีบำบัดผ่านไปแล้ว 24 ชั่วโมง โดยฉีดยาเข้าใต้ผิวหนัง 150 ไมโครกรัม/พื้นที่ผิวของร่างกาย 1 ตารางเมตร/วัน  แพทย์อาจต้องให้ยาต่อเนื่องจนกระทั่งมีปริมาณเม็ดเลือดขาวนิวโทรฟิลในเลือดสูงขึ้นมาในระดับปกติ  โดยทั่วไประยะเวลาในการรักษาสูงสุดไม่เกิน 28 วัน 
ข. สำหรับบำบัดเม็ดเลือดขาวนิวโทรฟิลต่ำตั้งแต่กำเนิด: 
- ผู้ใหญ่และเด็กอายุมากกว่า 2 ปี: ฉีดยาเข้าใต้ผิวหนัง 5 ไมโครกรัม/น้ำหนักตัว 1 กิโลกรัม/วัน แพทย์	อาจเพิ่มขนาดการให้ยาเป็น 20 ไมโครกรัม/น้ำหนักตัว 1 กิโลกรัม/วัน
ระยะเวลาใช้ยาอยู่ในช่วง 7-14 วัน  ขนาดการใช้ยาต้องเป็นไปตามการตอบสนองของร่างกายผู้ป่วย แพทย์จะเป็นผู้พิจารณาระยะเวลาการให้ยาได้เหมาะสมและปลอดภัยที่สุด 
ค. สำหรับใช้ร่วมในกระบวนการปลูกถ่ายไขกระดูก: 
- ผู้ใหญ่และเด็กอายุมากกว่า 2 ปี: หยดยาเข้าหลอดเลือดดำ 150 ไมโครกรัม/พื้นที่ผิวของร่างกาย 1 ตารางเมตร/วัน โดยใช้เวลาให้ยา 30 นาทีขึ้นไป  การให้ยาต้องกระทำหลังจากปลูกถ่ายไขกระดูกไปแล้ว 24 ชั่วโมง ระยะเวลาใช้ยาสูงสุดไม่เกิน 28 วัน 
อนึ่ง: 
- มารับการฉีดยานี้อย่างต่อเนื่อง  ตรงตามแพทย์นัดหมายทุกครั้ง 
- ทั่วไป การหยุดให้ยานี้ แพทย์จะใช้เกณฑ์ตรวจนับจำนวน  เม็ดเลือดขาว  เกล็ดเลือด ที่มีระดับเพิ่มขึ้นจนเข้าเกณฑ์มาตรฐาน 
- เด็กอายุตั้งแต่2ปีลงมา: การใช้ยานี้และขนาดยาขึ้นกับดุลพินิจของแพทย์เป็นกรณีๆไป 
*****หมายเหตุ:	 ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาลีโนกราสทิม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาลีโนกราสทิมอาจ              ส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาลีโนกราสทิม ให้ผู้ป่วยรีบติดต่อแพทย์/พยาบาล/บุคคลากรทางการแพทย์ผู้ที่ทำการรักษาดูแลผู้ป่วย เพื่อทำการนัดหมายการได้รับยาใหม่โดยเร็ว 
 
 ///// ลีโนกราสทิมมีผลไม่พึงประสงค์อย่างไร? ///// 
ยาลีโนกราสทิมสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบกล้ามเนื้อและกระดูก: เช่น ปวดกระดูก   ปวดกล้ามเนื้อ 
- ผลต่อม้าม: เช่น  ในผู้ป่วยบางรายอาจพบอาการม้ามแตก 
- ผลต่อระบบทางเดินอาหาร: เช่น  คลื่นไส้อาเจียน  ปวดท้อง  ท้องเสีย 
- ผลต่อระบบประสาท: เช่น  ปวดศีรษะ  มีอาการอ่อนเปลี้ยเพลียแรง/อ่อนเพลีย 
- ผลต่อผิวหนัง: เช่น  ผมร่วง  อาจพบผื่นคัน 
- ผลต่อระบบเลือด: เช่น  เกล็ดเลือดต่ำ  มีภาวะเม็ดเลือดแดงรูปเคียว 
- ผลต่อตับ: เช่น  เอนไซม์การทำงานของตับในเลือดเพิ่มขึ้น 
- ผลต่อระบบทางเดินหายใจ: เช่น  หายใจขัด ไอเป็นเลือด 
 
 ///// มีข้อควรระวังการใช้ลีโนกราสทิมอย่างไร? ///// 
มีข้อควรระวังการใช้ยาลีโนกราสทิม เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบของยานี้ 
- ห้ามใช้ยาลีโนกราสทิม ภายใน 24 ชั่วโมงหลังเข้ารับการทำเคมีบำบัด 
- ห้ามใช้ยานี้กับสตรีมีครรภ์  สตรีในภาวะให้นมบุตร นอกจากมีคำสั่งแพทย์ 
- ห้ามใช้ยานี้กับผู้ป่วยมะเร็งประเภท Myeloid leukemia 
- ระวังเกิดกลุ่มอาการเม็ดเลือดขาวมากเกินปกติ  การหายใจล้มเหลวเฉียบพลัน
     และความผิดปกติของม้าม 
- ผู้ป่วยต้องได้รับการตรวจประเมินการทำงานของระบบอวัยวะต่างๆของร่างกาย
หลังได้รับยาลีโนกราสทิมตามคำแนะนำขงแพทย์ เช่น  การทำงานของ ปอด  ตับ  ไต  ม้าม 
- ปฏิบัติตามคำแนะนำของ แพทย์ พยาบาล เภสัชกร และมารับการให้ยานี้ตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาลีโนกราสทิมด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ลีโนกราสทิมมีปฏิกิริยาระหว่างยากับยาตัวอื่นอย่างไร? ///// 
ยาลีโนกราสทิมมีปฏิกิริยาระหว่างยากับยาตัวอื่น เช่น 
- ห้ามใช้ยาลีโนกราสทิมร่วมกับยา Bleomycin, Cyclophosphamide, และ Methotrexate  เพราะจะทำให้เกิดพิษ(ผลข้างเคียงรุนแรง)กับปอด เช่น ปอดอักเสบรุนแรง 
 
 ///// ควรเก็บรักษาลีโนกราสทิมอย่างไร? ///// 
ควรเก็บยาลีโนกราสทิม ภายใต้อุณหภูมิ 30 องศาเซลเซียส(Celsius) ห้ามเก็บยาในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
และเก็บยาให้พ้นมือเด็กและสัตว์เลี้ยง 
 
 ///// ลีโนกราสทิมมีชื่ออื่นอีกไหม? ผลิตจากบริษัทอะไรบ้าง? ///// 
ยาลีโนกราสทิม มียาชื่อการค้าและบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Neupogen , Granix , Zarxio 
 ///// บรรณานุกรม ///// 
https://www.old.health.gov.il/units/pharmacy/trufot/alonim/PIL_Granocyte_34_E_30_03_2014_1438779663019.pdf [2018, April14] 
http://www.mims.com/thailand/drug/info/granocyte/?type=brief [2018, April14] 
http://www.mims.com/thailand/drug/info/lenograstim/?type=brief&amp;mtype=generic [2018, April14]
