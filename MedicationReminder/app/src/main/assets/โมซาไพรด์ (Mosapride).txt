โมซาไพรด์ (Mosapride)
 ///// บทนำ ///// 
ยาโมซาไพรด์(Mosapride หรือ Mosapride citrate) เป็นยาเพิ่มการเคลื่อนไหวของอวัยวะในระบบทางเดินอาหาร (Prokinetic drugs)  ทางคลินิกใช้ยาโมซาไพรด์มาบำบัดอาการอาหารไม่ย่อย  คลื่นไส้อาเจียน  กรดไหลย้อน และยังช่วยลดอาการอักเสบของระบบทางเดินอาหาร(ลำไส้อักเสบ)อีกด้วย รูปแบบเภสัชภัณฑ์เป็นยาแบบรับประทาน  มีกลไกการออกฤทธิ์ที่กระเพาะอาหารและที่ลำไส้ โดยกระตุ้นให้มีการหลั่งสารสื่อประสาทที่เรียกว่า Acetylcholine  สารสื่อประสาทชนิดนี้มีผลทำให้เกิดการเคลื่อนตัวของกระเพาะอาหาร-ลำไส้ และตามมาด้วยการบีบไล่อาหารที่คั่งค้างได้เป็นอย่างดี  จากกลไกดังกล่าว จะทำให้ผู้ป่วยลดความรู้สึกแน่นท้อง  บรรเทาอาการปวดท้องที่มิได้เกิดจากแผลในกระเพาะอาหาร  แพทย์มักจะสั่งจ่ายยานี้ให้กับผู้ป่วยรับประทานวันละ 3 มื้อ ก่อนหรือหลังอาหาร  ไม่ควรใช้ยานี้นานเกิน 2 สัปดาห์ติดต่อกัน 
ผู้ป่วยอาจได้รับอาการข้างเคียง(ผลข้างเคียง)จากการใช้ยาโมซาไพรด์ได้บ้าง เช่น ท้องเสีย  ปากแห้ง และรู้สึกอ่อนเพลีย  กรณีมีอาการข้างเคียงที่ไม่ค่อยรุนแรงอาการเหล่านั้นสามารถหายได้เองเมื่อหยุดการใช้ยานี้ 
มีข้อห้ามใช้ที่ถูกระบุไว้ไม่กี่ประการที่ผู้บริโภค/ผู้ป่วยควรทราบเกี่ยวยาโมซาไพรด์ ดังนี้ เช่น 
- ห้ามใช้กับผู้ที่มีประวัติแพ้ยาชนิดนี้/ยานี้ 
- ห้ามใช้ร่วมกับยาอื่นๆที่มีฤทธิ์ต่อต้านสาร Acetylcholine (Anticholinergics) อาทิยา  Atropine sulfate , Scopolamine bromide 
ตามกฎหมายยาของไทย ได้ระบุให้ยาโมซาไพรด์อยู่ในประเภทยาอันตราย  ผู้ป่วยควรได้รับการตรวจร่างกายจากแพทย์เพื่อยืนยันความเหมาะสมการใช้ยาชนิดนี้  และสามารถพบเห็นการใช้ยาโมซาไพรด์ตามสถานพยาบาลต่างๆ และมีจำหน่ายตามร้านขายยาภายใต้ชื่อการค้าว่า “Gasmotin” 
 
 ///// โมซาไพรด์มีสรรพคุณ(คุณสมบัติ)อย่างไร? ///// 
ยาโมซาไพรด์มีสรรพคุณ/ข้อบ่งใช้ เช่น 
- ลดอาการรู้สึกไม่สบายในระบบทางเดินอาหาร เช่น อาการแน่นในกระเพาะอาหารด้วยเหตุรับประทานมากเกินไป/อาหารไม่ย่อย  ช่วยบรรเทาอาการกรดไหลย้อน ลดอาการ คลื่นไส้และอาเจียน 
 
 ///// โมซาไพรด์มีกลไกการออกฤทธิ์อย่างไร? ///// 
ตัวยาโมซาไพรด์มีกลไกการออกฤทธิ์เป็นยา 5- HT4 receptor agonist ซึ่งเป็นยาในกลุ่มย่อยของยา  Selective serotonin (5 HTหรือ 5-hydroxytryptamine) receptor agonist  โดยตัวยาโมซาไพรด์จะเข้าจับกับตัวรับ(Receptor)ที่ชื่อ 5-HT4 (5-hydroxytryptamine 4) ที่ผนังกระเพาะอาหารและลำไส้ ส่งผลกระตุ้นให้เซลล์บริเวณนั้นปลดปล่อยสาร Acetylcholine ที่ช่วยกระตุ้นให้กระเพาะอาหารและลำไส้มีการบีบตัวเกิดขึ้น  การบีบตัวดังกล่าวช่วยให้อาหารที่คั่งค้างในระบบทางเดินอาหารเคลื่อนตัวไปตามกระเพาะอาหาร-ลำไส้เล็ก-ลำไส้ใหญ่ได้เป็นปกติ ส่งผลให้ลดอาการ แน่นท้อง   ท้องเฟ้อ ตลอดจนกระทั่งอาการคลื่นไส้  อาเจียน และทำให้เป็นที่มาของสรรพคุณ 
 
 ///// โมซาไพรด์มีรูปแบบการจัดจำหน่ายอย่างไร? ///// 
ยาโมซาไพรด์มีรูปแบบการจัดจำหน่าย เช่น 
- ยาเม็ดชนิดรับประทาน ที่มีส่วนประกอบของตัวยา Mosapride citrate 5 มิลลิกรัม/เม็ด 
 
 ///// โมซาไพรด์มีขนาดรับประทานอย่างไร? ///// 
ยาโมซาไพรด์มีขนาดรับประทาน เช่น 
- ผู้ใหญ่: รับประทานยาครั้งละ 5 มิลลิกรัม วันละ 3 ครั้ง ก่อนหรือหลังอาหารก็ได้ 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้  ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ไม่ควรใช้ยานี้ต่อเนื่องนานเกิน 2 สัปดาห์ 
- ทั่วไป เมื่ออาการดีขึ้น สามารถหยุดการใช้ยานี้ได้ทันที 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโมซาไพรด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาโมซาไพรด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาโมซาไพรด์ สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า  ให้รับประทานยานี้ที่ขนาดปกติ 
 
 ///// โมซาไพรด์มีผลไม่พึงประสงค์อย่างไร? ///// 
ยาโมซาไพรด์สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น  ท้องเสีย   ปวดท้อง 
- ผลต่อระบบประสาท:  เช่น  วิงเวียน   ปวดศีรษะ 
- ผลต่อสภาพจิตใจ:  เช่น นอนไม่หลับ 
 
 ///// มีข้อควรระวังการใช้โมซาไพรด์อย่างไร? ///// 
มีข้อควรระวังการใช้ยาโมซาไพรด์ เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- การรับประทานยาอื่นใดร่วมกับยาโมซาไพรด์ควรเป็นไปตามคำสั่งจากแพทย์ทั้งนี้เพื่อป้องกันภาวะยาตีกัน(ปฏิกิริยาระหว่างยา) 
- การใช้ยากับสตรีมีครรภ์/ตั้งครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- กรณีพบอาการแพ้ยานี้ เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม   ต้องหยุดใช้ยานี้ทันที แล้วรีบนำผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโมซาไพรด์ด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โมซาไพรด์มีปฏิกิริยาระหว่างยากับยาตัวอื่นอย่างไร? ///// 
ยาโมซาไพรด์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาโมซาไพรด์ร่วมกับยา Atropine และ Scopolamine  ด้วยจะทำให้ฤทธิ์การรักษาของยาโมซาไพรด์ด้อยประสิทธิภาพลง 
- หลีกเลี่ยงการใช้ยาโมซาไพรด์ร่วมกับยา Erytromycin  ด้วยจะทำให้ความเข้มข้นของยาโมซาไพรด์ในกระแสเลือดเพิ่มขึ้น จนอาจส่งผลให้ผู้ป่วยได้รับอาการข้างเคียงจากยาโมซาไพรด์สูงขึ้นตามมา 
- ห้ามใช้ยาโมซาไพรด์ร่วมกับยาที่กระตุ้นให้คลื่นไฟฟ้าหัวใจผิดปกติหรือที่เรียกว่าเกิดภาวะ QT Prolongation  ยาดังกล่าว เช่น  Chlorpromazine, Haloperidol, Quinidine , Flecainide, และ Satolol ด้วยจะทำให้เกิดหัวใจเต้นผิดจังหวะตามมา 
 
 ///// ควรเก็บรักษาโมซาไพรด์อย่างไร? ///// 
ควรเก็บยาโมซาไพรด์ภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// โมซาไพรด์มีชื่ออื่นอีกไหม? ผลิตจากบริษัทอะไรบ้าง? ///// 
ยาโมซาไพรด์ มียาชื่อการค้าและบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Biotonus, Gasmotin, Mozax, Moxar 
 ///// บรรณานุกรม ///// 
https://en.wikipedia.org/wiki/Mosapride [2017,Dec16] 
http://www.mims.com/thailand/drug/info/gasmotin/?type=brief [2017,Dec16] 
http://www.fouda.com/sites/default/files/10215.pdf [2017,Dec16] 
http://www.mims.com/thailand/drug/info/mosapride/?type=brief&amp;mtype=generic [2017,Dec16] 
https://lifeinthefastlane.com/ecg-library/basics/qt-prolongation-drugs/ [2017,Dec16]
