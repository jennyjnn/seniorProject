ดีโซเจสตรีล (Desogestrel)
 ///// บทนำ ///// 
ยาดีโซเจสตรีล (Desogestrel) เป็นฮอร์โมนเพศหญิงในกลุ่มโปรเจสติน (Progestin) ถูกนำมาใช้เป็นยาเม็ดคุมกำเนิดโดยใช้ร่วมกับฮอร์โมนเอสทินิล เอสตราไดออล (Ethinyl estradiol) หรือ   ใช้เป็นลักษณะแบบยาเดี่ยวก็ได้ ตัวยาดีโซเจสตรีลจะทำตัวเป็นสารตั้งต้นซึ่งเมื่อเข้าสู่ร่างกายจะถูกเปลี่ยนไปเป็นสาร Etonogestrel ซึ่งเป็นฮอร์โมนตัวออกฤทธิ์ (Active metabolite) ที่จะออกฤทธิ์ยับยั้งการตกไข่ในเพศหญิง และเป็นฮอร์โมนที่แสดงฤทธิ์ลักษณะของเพศชายได้ในระดับต่ำๆ 
รูปแบบยาแผนปัจจุบันของยานี้ที่พบเห็นกันได้แก่ ยารับประทาน ซึ่งมีการดูดซึมจากระบบทางเดินอาหารได้รวดเร็วและดูดซึมได้เกือบทั้งหมดของตัวยา เมื่อเข้าสู่กระแสเลือดจะมีการรวมตัวกับพลาสมาโปรตีนได้ถึงประมาณ 98.3% สูตรตำรับยาที่ใช้ในประเทศไทยจะมีทั้งประเภทฮอร์โมนผสมและฮอร์โมนชนิดเดี่ยว 
ก่อนการเลือกใช้ฮอร์โมนคุมกำเนิดชนิดใดๆ ผู้ใช้ควรมีการตรวจร่างกายและรับคำแนะนำการใช้ยากลุ่มฮอร์โมนอย่างถูกต้องและปลอดภัยโดยแพทย์/สูตินรีแพทย์ และผู้ใช้มักจะได้ยินคำถามต่างๆจากแพทย์เช่น 
- เคยแพ้ยาประเภทฮอร์โมนตัวใดบ้าง 
- มีภาวะหลอดเลือดอุดตันหรือเป็นหลอดเลือดดำขอดหรือไม่ 
- มีภาวะดีซ่านหรือเป็นโรคตับอยู่หรือไม่ 
- มีเนื้องอกหรือป่วยเป็นมะเร็งอยู่หรือไม่ 
- มีภาวะเลือดออกทางช่องคลอดเป็นลักษณะที่ผิดปกติหรือไม่ (อ่านเพิ่มเติมในเว็บ haamor. com บทความเรื่อง เลือดออกกะปริบกะปรอยทางช่องคลอด) 
อนึ่ง หลังจากที่ได้รับยาฮอร์โมนนี้กลับมารับประทานแล้ว สิ่งที่ต้องปฏิบัติตามคำแนะนำของแพทย์อย่างเคร่งครัดได้แก่ 
- ควรรับประทานยานี้ให้ตรงเวลาและเริ่มรับประทานตามลำดับของคำแนะนำในเอกสารกำกับยา 
- หลีกเลี่ยงการปรับขนาดรับประทานด้วยตนเอง 
- ในช่วงแรกของการใช้ยานี้อาจพบมีเลือดซึมออกจากช่องคลอดเล็กน้อย 
- อาจพบการติดเชื้อในบริเวณช่องคลอดในกรณีที่ใช้ยาคุมกำเนิดชนิดนี้ซึ่งพบได้ในผู้บริโภคน้อยราย 
- การเริ่มรับประทานยานี้ควรเริ่มในวันแรกของการมีประจำเดือน 
- หลังการใช้ยานี้หากมีอาการแพ้ยาเช่น มีผื่นคันตามร่างกาย หน้า-คอ-ปากบวม อึดอัด/หายใจไม่ออก/หายใจลำบาก ต้องหยุดการใช้ยาฮอร์โมนดังกล่าวนี้แล้วรีบมาพบแพทย์/มาโรงพยาบาลโดยเร็วทันที/ฉุกเฉิน 
ยาดีโซเจสตรีลเป็นยาฮอร์โมนที่อยู่ในบัญชียาหลักแห่งชาติของไทย โดยสูตรตำรับจะระบุสัดส่วนของฮอร์โมนผสมต่อเม็ดดังนี้ Ethinyl estradiol 20 ไมโครกรัม + Desogestrel 150 ไมโครกรัม 
เพื่อความปลอดภัยของผู้บริโภคในการใช้ยาเม็ดคุมกำเนิด ควรต้องได้รับคำแนะนำจากแพทย์ หรือขอความรู้การใช้ยาเม็ดคุมกำเนิดจากเภสัชกรตามร้านขายยาใกล้บ้านได้โดยทั่วไป 
 ///// ดีโซเจสตรีลมีสรรพคุณ (คุณสมบัติ) อย่างไร? ///// 
ยาดีโซเจสตรีลมีสรรพคุณ/ข้อบ่งใช้ดังนี้เช่น 
- ใช้เป็นยาเม็ดคุมกำเนิดป้องกันการตั้งครรภ์ 
- อื่นๆ: อาจใช้รักษาอาการเป็นสิวที่มีความรุนแรงปานกลาง 
 ///// ดีโซเจสตรีลมีกลไกการออกฤทธิ์อย่างไร? ///// 
ในที่นี้ขอกล่าวถึงเฉพาะกลไกการออกฤทธิ์ของยาดีโซเจสตรีลในการใช้เป็นยาเม็ดคุมกำเนิด คือ ตัวยาจะยับยั้งการตกไข่ของสตรีรวมถึงมีกลไกเพิ่มปริมาณเมือกในบริเวณปากมดลูก ทำให้อสุจิผ่านเข้าในโพรงมดลูกได้ยากยิ่งขึ้น จากกลไกเหล่านี้จึงส่งผลต่อการคุมกำเนิดตามสรรพคุณ 
 ///// ดีโซเจสตรีลมีรูปแบบการจัดจำหน่ายอย่างไร? ///// 
ยาดีโซเจสตรีลมีรูปแบบการจัดจำหน่ายเช่น 
- ยาฮอร์โมนเดี่ยว ขนาด 75 ไมโครกรัม/เม็ด 
- ยาเม็ดคุมกำเนิดชนิดฮอร์โมนผสมเช่น ในยา 1 เม็ดประกอบด้วย  Desogestrel 150 ไมโครกรัม + Ethinyl estradiol 30 ไมโครกรัม หรือ
	Desogestrel 150 ไมโครกรัม + Ethinyl estradiol 20 ไมโครกรัม 
- ยาเม็ดฮอร์โมนผสมโดยบรรจุขนาดความแรงของยาฮอร์โมนต่างกันใน 1 กล่องดังนี้Desogestrel 25 ไมโครกรัม + Ethinyl estradiol 40 ไมโครกรัมใน 1 เม็ด จำนวน 7เม็ด หรือ 
	Desogestrel 125 ไมโครกรัม + Ethinyl estradiol 30 ไมโครกรัมใน 1 เม็ด จำนวน 15 เม็ด 
 ///// ดีโซเจสตรีลมีขนาดรับประทานอย่างไร? ///// 
ยาดีโซเจสตรีลมีขนาดรับประทานขึ้นกับข้อบ่งใช้ในที่นี้ขอยกตัวอย่างเฉพาะการใช้ฮอร์โมนเดี่ยวเพื่อการคุมกำเนิด ส่วนขนาดยาในข้อบ่งใช้อื่นๆหรือในยารูปแบบยาผสมจะอยู่ในดุลพินิจของแพทย์ 
การใช้เพื่อคุมกำเนิดและใช้เป็นฮอร์โมนเดี่ยวขนาด 75 ไมโครกรัม: 
- ผู้ใหญ่: รับประทานวันละ 1 เม็ด ควรเริ่มรับประทานในวันแรกของการมีประจำเดือน ควรรับ ประทานยาส่วนบนของแผงโดยเริ่มให้ตรงกับวันที่รับประทานเช่น เริ่มมีประจำเดือนวันพุธให้เลือกเม็ดยาด้านบนของแผงที่ตรงกับวันพุธมารับประทาน ระหว่างการรับประทานหากพบว่ามีเลือดออกคล้ายมีประจำเดือนให้รับประทานยาต่อเนื่องไปอย่างปกติ เมื่อรับประทานยาจนหมดแผงสามารถเริ่มรับประ ทานยาแผงใหม่ในวันถัดมาได้ทันทีโดยไม่ต้องรอให้มีประจำเดือนมาก่อน 
- เด็ก: การใช้ยานี้ในเด็กควรเป็นคำแนะนำจากแพทย์ 
อนึ่ง: สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาดีโซเจสตรีล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาดีโซเจสตรีลในอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเม็ดคุมกำเนิดดีโซเจสตรีลควรปฏิบัติดังนี้ 
ก. หากลืมรับประทานแต่ไม่เกิน 12 ชั่วโมง: ให้รับประทานยานี้ทันทีเมื่อนึกขึ้นได้และรับประทานยาเม็ดถัดไปในเวลาเดิมตามปกติ 
ข. หากลืมรับประทานยานานเกิน 12 ชั่วโมง: ให้รับประทานยาทันทีเมื่อนึกขึ้นได้และรับประทานยาเม็ดถัดไปในเวลาเดิม หรืออาจกล่าวได้ว่ารับประทานยา 2 เม็ดภายใน 1 วันซึ่งปกติจะไม่ก่ออันตรายใดๆกับผู้บริโภคแต่จะมีความเสี่ยงของการตั้งครรภ์ติดตามมา แนะนำให้ใช้การคุมกำเนิดวิธีอื่นร่วมด้วยเช่น การใช้ถุงยางอนามัยชายร่วมด้วยภายใน 7 วันถัดจากวันที่ลืมรับประทานยา ทั้งนี้สามารถหาข้อมูลเพิ่มเติมได้จากเว็บ haamor.com เรื่องยาเม็ดคุมกำเนิด (Birth control pill) 
* เพื่อประสิทธิภาพของการคุมกำเนิด ควรรับประทานยาเม็ดคุมกำเนิดทุกชนิดรวมถึงยาดีโซเจสตรีลให้ตรงตามเวลาอย่างสม่ำเสมอ 
 ///// ดีโซเจสตรีลมีผลไม่พึงประสงค์อย่างไร? ///// 
ยาดีโซเจสตรีลอาจก่อให้เกิดผลไม่พึงประสงค์ (ผลข้างเคียง/อาการข้างเคียง) หรือไม่มีอาการข้างเคียงใดๆเลยก็เป็นไปได้ ทั้งนี้ขึ้นกับร่างกายและการตอบสนองของแต่ละบุคคล 
ก. อาการข้างเคียงที่สามารถพบได้บ่อย:  มีอารมณ์หงุดหงิด ความต้องการทางเพศลดลง ปวดศีรษะ คลื่นไส้ เกิดสิว เจ็บเต้านม อาจมีหรือไม่มีประจำเดือน น้ำหนักตัวเพิ่ม 
ข. อาการข้างเคียงที่ไม่ปกติแต่พบได้น้อย: เช่น มีการติดเชื้อในบริเวณช่องคลอด อาเจียน ผมร่วง ปวดขณะมีประจำเดือน มีภาวะถุงน้ำในรังไข่ (พบได้จากการตรวจอัลตราซาวด์ช่องท้องด้วยสา เหตุอื่น) และอ่อนเพลีย ซึ่งถ้าเกิดอาการเหล่านี้หลังรับประทานยานี้ควรรีบพบแพทย์/สูตินรีแพทย์/ไปโรงพยาบาล 
ค. อาการข้างเคียงที่สามารถพบได้น้อยมากๆ: เช่น มีอาการผื่นคันตามผิวหนัง หรือคลำพบก้อนเนื้อใต้ผิวหนัง นอกจากนี้ในสตรีบางรายที่ใช้ฮอร์โมนดีโซเจสตรีลอาจมีภาวะหลั่งน้ำนมเกิดขึ้นได้ ซึ่งถ้าเกิดอาการเหล่านี้หลังรับประทานยานี้ควรรีบพบแพทย์/สูตินรีแพทย์/ไปโรงพยาบาล 
ง. สำหรับอาการของผู้ที่รับประทานยาฮอร์โมนนี้เกินขนาด: อาจพบอาการคลื่นไส้ อาเจียน และมีภาวะเลือดออกจากช่องคลอดเล็กน้อย ซึ่งถ้าอาการไม่ดีขึ้น มีอาการมาก หรือกังวลในอาการ ควรพบแพทย์/สูตินรีแพทย์/ไปโรงพยาบาล 
 ///// มีข้อควรระวังการใช้ดีโซเจสตรีลอย่างไร? ///// 
มีข้อควรระวังการใช้ยาดีโซเจสตรีลเช่น 
- ห้ามใช้กับผู้ที่แพ้ยาดีโซเจสตรีลหรือแพ้ส่วนประกอบในสูตรตำรับยานี้ 
- ห้ามใช้ยานี้กับผู้ป่วยโรคมะเร็งเช่น มะเร็งเต้านม ผู้ป่วยโรคดีซ่าน ผู้ป่วยโรคตับระยะรุนแรง ผู้ป่วยที่มีภาวะเลือดออกจากช่องคลอดโดยที่ไม่ทราบสาเหตุที่แน่ชัด ผู้ที่มีภาวะหลอดเลือดดำขอด หลอดเลือดอุดตันในปอด 
- ห้ามใช้ยานี้กับสตรีที่กำลังตั้งครรภ์ 
- ระวังและหลีกเลี่ยงการใช้ยานี้กับผู้ป่วยที่เคยมีประวัติเป็นมะเร็งเต้านม มะเร็งตับ 
- ระหว่างการใช้ยานี้ หากพบอาการปวดในช่องท้องตั้งแต่ระดับต่ำๆไปจนถึงขั้นรุนแรงให้รีบมาพบแพทย์/มาโรงพยาบาลทันที/ฉุกเฉิน 
- ควรรับประทานยานี้ตรงเวลาและสม่ำเสมอ 
- หยุดการใช้ยานี้ทันทีเมื่อมีอาการแพ้ยาเกิดขึ้นเช่น หน้า-คอ-ปากมีอาการบวม มีผื่นคัน อึดอัด/หายใจไม่ออก/หายใจลำบาก 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวม       ยาดีโซเจสตรีลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ดีโซเจสตรีลมีปฏิกิริยาระหว่างยากับยาตัวอื่นอย่างไร? ///// 
ยาดีโซเจสตรีลมีปฏิกิริยาระหว่างยากับยาตัวอื่นเช่น 
การใช้ยาดีโซเจสตรีลร่วมกับยาต้านเชื้อไวรัสเช่น Amprenavir อาจเป็นเหตุให้ประสิทธิภาพในการคุมกำเนิดของยาดีโซเจสตรีลด้อยลงไป หากไม่มีความจำเป็นใดๆควรหลีกเลี่ยงการใช้ยาร่วมกัน 
การใช้ยาดีโซเจสตรีลร่วมกับยา Rifampin และ Phenobarbital อาจทำให้ระดับยาดีโซเจสตรีลลดต่ำลงและส่งผลให้มีภาวะเลือดออกทางช่องคลอดผิดปกติติดตามมาหรืออาจมีผลลดประสิทธิภาพในการคุมกำเนิด จึงควรหลีกเลี่ยงการใช้ยาร่วมกัน 
การใช้ยาดีโซเจสตรีลร่วมกับยา Cyclosporine หรือ Theophylline อาจทำให้ระดับยา Cyclosporine และ Theophylline ในกระแสเลือดเพิ่มสูงขึ้นจนอาจก่อให้เกิดอาการข้างเคียงต่างๆตามมา กรณีต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาดีโซเจสตรีลอย่างไร? ///// 
สามารถเก็บยาดีโซเจสตรีลในช่วงอุณหภูมิ 2 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ดีโซเจสตรีลมีชื่ออื่นอีกไหม? ผลิตจากบริษัทอะไรบ้าง? ///// 
ยาดีโซเจสตรีลที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Desogestrel  [2015,Oct3] 
http://www.mims.com/Thailand/drug/search/?q=desogestrel  [2015,Oct3] 
http://www.drugs.com/uk/desogestrel-75-microgram-film-coated-tablets-leaflet.html  [2015,Oct3] 
http://www.mims.com/THAILAND/Home/GatewaySubscription/?generic=Desogestrel [2015,Oct3] 
http://www.mims.com/Thailand/drug/info/Cerazette/?type=full#Dosage  [2015,Oct3] 
http://drug.fda.moph.go.th:81/nlem.in.th/medicine/essential/list/125#item-8749  [2015,Oct3] 
http://www.stragen-pharma.com/pdf_fiches_pharma/Desogestrel75_web.pdf  [2015,Oct3] 
http://www.drugs.com/drug-interactions/desogestrel-ethinyl-estradiol-index.html?filter=3&amp;generic_only=  [2015,Oct3]
