อินฟลิซิแมบ (Infliximab)
 ///// บทนำ ///// 
ยาอินฟลิซิแมบ (Infliximab)อยู่ในกลุ่มยา TNF หรือ Tumor necrosis factor inhibiting immunosuppressants หรือTNF blocker (ยากดภูมิคุ้มกันต้านทานโรค) เป็นยาประเภทแอนติบอดี(Antibody)ที่มนุษย์สร้างขึ้น  ทางคลินิกนำมาใช้บำบัดอาการของกลุ่มโรคภูมิคุ้มกันเล่นงานตนเอง/โรคภูมิต้านตนเอง(โรคออโตอิมมูน) เช่นโรค  Ankylosing spondylitis,  Crohn’s disease, Ulcerative colitis, โรคสะเก็ดเงิน, โรคข้ออักเสบเหตุจากโรคสะเก็ดเงิน,  โรคข้อรูมาตอยด์   ยาชนิดนี้จะถูกทำลายในระบบทางเดินอาหารของร่างกาย จึงมีรูปแบบผลิตภัณฑ์ยาเป็นยาฉีดเท่านั้น 
ทั้งนี้เมื่อยาอินฟลิซิแมบ เข้าสู่กระแสเลือด ร่างกายต้องใช้เวลาประมาณ 9.5 วันขึ้นไปในการกำจัดยาอินฟลิซิแมบออกจากกระแสเลือด โดยกลไกการออกฤทธิ์ของยาอินฟลิซิแมบจะเกิดขึ้นโดยตัวยาจะเข้ารวมตัวกับสารโปรตีนประเภทหนึ่งในร่างกายที่เรียกว่า Cytokine ชนิดที่มีชื่อเฉพาะว่า Tumor necrosis factor alpha (TNF-alpha) ทำให้สารโปรตีนดังกล่าวไม่สามารถเข้ารวมตัวกับตัวรับ(Receptor)ภายในเซลล์ต่างๆได้ ส่งผลให้ระบบภูมิคุ้มกันต้านทานโรคของร่างกายหยุดต่อต้าน หรือหยุดทำลายเซลล์ของร่างกาย จึงทำให้อาการป่วยดีขึ้น 
มีข้อห้ามใช้ยาอินฟลิซิแมบกับผู้ป่วยบางกลุ่มที่ผู้บริโภคควรทราบไว้ เช่น 
- ห้ามใช้กับผู้ที่แพ้ยานี้  หรือแพ้ส่วนประกอบของยานี้ 
- เป็นผู้ป่วยด้วยโรคหัวใจล้มเหลวในระดับกลางจนถึงขั้นรุนแรง 
- มีภาวะการติดเชื้อระดับรุนแรง 
- เป็นผู้ที่ใช้ยาเหล่านี้อยู่ เช่น  Abatacept,  Adalimumab,  Anakinra,  Canakinumab, Certolizumab,  Etanercept,  Rilonacept,  Rituximab, Tocilizumab, Tofacitinib 
นอกจากนี้ยังมีเงื่อนไขทางสุขภาพอื่นๆที่ผู้ป่วยต้องแจ้งแพทย์ พยาบาล เภสัชกร ก่อนที่จะได้รับยาอินฟลิซิแมบนี้ เช่น 
- อยู่ในภาวะตั้งครรภ์ หรือภาวะที่ให้นมบุตร 
- ป่วยด้วยโรคติดเชื้อต่างๆอยู่ก่อน 
- เป็นผู้ป่วยที่เพิ่งได้รับการผ่าตัดมาใหม่ๆ 
- เป็นผู้ที่มีปัญหาด้านภูมิคุ้มกันต้านทานโรค  มีปัญหาด้านระบบเลือด  ด้านไขกระดูก  หรือเป็นผู้ป่วยมะเร็งต่อมน้ำเหลืองและมะเร็งชนิดต่างๆ 
- ผู้ป่วยที่ใช้ยาอินฟลิซิแมบ อาจมีความเสี่ยงของการติดเชื้อที่รุนแรงบางอย่าง เช่นจาก  เชื้อแบคทีเรีย   เชื้อไวรัส  เชื้อรา  รวมถึงการติดเชื้อวัณโรค  ดังนั้นก่อนที่จะเริ่มต้นใช้ยาอินฟลิซิแมบ แพทย์อาจจะขอตรวจทดสอบว่าผู้ป่วยมีแนวโน้มที่จะเป็นวัณโรคหรือไม่ 
นอกจากนี้ การใช้ยาอินฟลิซิแมบต่อเนื่องเป็นเวลานาน ยังก่อให้เกิดความเสี่ยงที่จะเป็นมะเร็งได้ เช่น  มะเร็งต่อมน้ำเหลือง  มะเร็งผิวหนัง   ผู้ป่วยบางรายหลังได้รับยานี้ก็เกิดอาการของโรคสะเก็ดเงินขึ้นมาใหม่ หรือไม่ก็มีอาการของโรคสะเก็ดเงินที่รุนแรงมากกว่าเดิม 
ส่วนปัญหาที่เกิดกับการทำงานของตับอันเนื่องมาจากยาอินฟลิซิแมบ ยังพบได้น้อย  อย่างไรก็ตามขณะที่มีการใช้ยานี้ แพทย์จะนัดผู้ป่วยมาตรวจเลือดเป็นระยะๆ เพื่อทดสอบว่า มีการติดเชื้อหรือไม่  มีปัญหาการทำงานของตับหรือไม่ รวมถึงปริมาณเม็ดเลือดของร่างกายยังเป็นปกติดีหรือไม่ หรือ เกิดภาวะแทรกซ้อน(ผลข้างเคียง)อื่นใดอีกหรือไม่ 
คณะกรรมการอาหารและยาของไทยได้จัดให้ยาอินฟลิซิแมบเป็นยาควบคุมพิเศษที่จะต้องมีใบสั่งยาจากแพทย์กำกับมาด้วยเท่านั้นจึงจะซื้อหามาใช้ได้  และหากมีข้อสงสัยเพิ่มเติมของการใช้ยานี้  ควรสอบถามได้จากแพทย์ผู้รักษา หรือจากเภสัชกรโดยทั่วไป 
 ///// อินฟลิซิแมบมีสรรพคุณ(คุณสมบัติ)อย่างไร? ///// 
ยาอินฟลิซิแมบมีสรรพคุณ/ข้อบ่งใช้ เช่น 
- รักษาอาการ โรคข้อรูมาตอยด์,  โรคCrohn’s disease, โรค Ulcerative colitis,  โรค Ankylosing spondylitis,  โรคสะเก็ดเงิน 
 ///// อินฟลิซิแมบมีกลไกการออกฤทธิ์อย่างไร? ///// 
ยาอินฟลิซิแมบมีกลไกการออกฤทธิ์โดย ตัวยาเป็นยาประเภทแอนติบอดี(Antibody)ที่จะออกฤทธิ์โดยทำการรวมตัวกับสารโปรตีนในเซลล์ร่างกายที่มีชื่อว่า TNF-alpha  ทำให้ TNF-alpha หมดความสามารถที่จะเข้ารวมตัวกับตัวรับ  มีผลให้กระบวนการทำงานของเม็ดเลือดขาวที่กระตุ้นให้เกิดการอักเสบของเซลล์/เนื้อเยื่อต่างๆในร่างกายหยุดชะงัก และทำให้อาการป่วยทุเลาลง 
 ///// อินฟลิซิแมบมีรูปแบบการจัดจำหน่ายอย่างไร? ///// 
ยาอินฟลิซิแมบมีรูปแบบการจัดจำหน่ายเป็น ยาฉีดขนาด 100 มิลลิกรัม/ขวด 
 ///// อินฟลิซิแมบมีขนาดการบริหารยาอย่างไร? ///// 
ขอยกตัวอย่าง ขนาดการบริหารยา/ใช้ยาอินฟลิซิแมบในบางโรค ดังนี้ เช่น 
ก.สำหรับรักษาอาการโรคข้อรูมาตอยด์: 
- ผู้ใหญ่: กรณีใช้ร่วมกับยา Methotrexate ให้หยดยาอินฟลิซิแมบเข้าหลอดเลือดดำครั้งแรก ขนาด 3 มิลลิกรัม/น้ำหนักตัว 1 กิโลกรัม,  ให้ยานี้อีกครั้งในขนาดเดิมในสัปดาห์ที่ 2 และ 6  จากนั้นอาจให้ยานี้ต่ออีกทุกๆ 8 สัปดาห์ ทั้งนี้แพทย์อาจปรับขนาดการใช้ยานี้ทุกๆ 4 สัปดาห์โดยพิจารณาจากการตอบสนองต่อยานี้ของผู้ป่วย  ซึ่งขนาดการใช้ยานี้สูงสุดไม่เกิน 7.5 มิลลิกรัม/น้ำหนักตัว 1 กิโลกรัม ทุก 8 สัปดาห์ 
ข.สำหรับรักษาอาการ Ulcerative colitis: 
- ผู้ใหญ่: เริ่มต้นหยดยาเข้าหลอดเลือดดำครั้งแรกขนาด 5 มิลลิกรัม/น้ำหนักตัว 1กิโลกรัม ให้ยาซ้ำอีกครั้งในขนาดเดิมในสัปดาห์ที่ 2 และสัปดาห์ที่ 6 การให้ยาครั้งถัดไปจะเป็นทุกๆ 8 สัปดาห์  กรณีให้ยาไป 3 ครั้งแล้วอาการไม่ดีขึ้น   แพทย์จะพิจารณาหยุดการใช้ยานี้ และ จะปรับแนวทางการรักษาใหม่ 
ค.สำหรับรักษาอาการ Ankylosing spondylitis: 
- ผู้ใหญ่: เริ่มต้นหยดยาเข้าหลอดเลือดดำ ขนาด 5 มิลลิกรัม/น้ำหนักตัว 1 กิโลกรัม ให้ยาซ้ำอีกครั้ง ขนาดเดิม ในสัปดาห์ที่ 2 และสัปดาห์ที่ 6  จากนั้นให้ยาซ้ำทุกๆ 6 – 8 สัปดาห์  แพทย์จะพิจารณาหยุดการรักษาหากใช้ยา 2 ครั้งแล้วอาการผู้ป่วยไม่ดีขึ้น  และ จะปรับแนวทางการรักษาใหม่ 
*อนึ่ง: 
- การให้ยานี้แต่ละครั้ง ควรใช้เวลาหยดยานานประมาณ 2 ชั่วโมงขึ้นไป 
- การเตรียมยาเพื่อให้ทางหลอดเลือดดำ ต้องผสมน้ำกลั่นปราศจากเชื้อขนาด10 มิลลิลิตร เพื่อให้ได้สารละลายยาเป็น 10 มิลลิกรัม/มิลลิลิตร  จากนั้น นำสารละลายยานี้ไปเจือจางกับสารละลายน้ำเกลือที่มีความเข้มข้น 0.9% โดยให้มีปริมาตรรวม 250 มิลลิลิตร 
- มาพบแพทย์เพื่อรับยาตามนัดทุกครั้ง 
- เด็ก: การใช้ยานี้กับเด็ก ต้องอยู่ในดุลยพินิจของแพทย์ผู้รักษาเป็นกรณีๆไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                      ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอินฟลิซิแมบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาอินฟลิซิแมบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับยาควรทำอย่างไร? ///// 
เพื่อประสิทธิผลของการรักษาควรมารับยาอินฟลิซิแมบที่โรงพยาบาลตรงเวลาตามแพทย์นัด   แต่หากลืมมารับยานี้ ควรรีบแจ้งให้แพทย์/พยาบาลผู้รักษาดูแลผู้ป่วย ทราบโดยเร็ว เพื่อการนัดหมายการให้ยาใหม่ 
 ///// อินฟลิซิแมบมีผลไม่พึงประสงค์อย่างไร? ///// 
ยาอินฟลิซิแมบอาจก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบภูมิคุ้มกันต้านทานโรคของร่างกาย:  เช่น อาจทำให้มีการติดเชื้อไวรัส เช่น  ไข้หวัดใหญ่  การติดเชื้อเริม,  การติดเชื้อแบคทีเรีย เช่น  การติดเชื้อในกระแสเลือด(ภาวะพิษเหตุติดเชื้อ),  การติดเชื้อที่ผิวหนัง,  อาจติดเชื้อวัณโรค,  และติดเชื้อราชนิดแคนดิดา(Candida),  เกิดภาวะช่องคลอดอักเสบ,  เยื่อหุ้มสมองอักเสบ 
- ผลต่อระบบทางเดินหายใจ: เช่น  เกิดการติดเชื้อที่ระบบทางเดินหายใจส่วนบนและส่วนล่าง  ไซนัสอักเสบ  คอหอยอักเสบ  มีอาการไอ   หลอดลมอักเสบ 
- ผลต่อระบบประสาท: เช่น  ปวดศีรษะ  วิงเวียน  ความรู้สึกสัมผัสเพี้ยน  
อาจพบอาการชัก 
- ผลต่อระบบทางเดินอาหาร:  เช่น  คลื่นไส้  ปวดท้อง  ท้องเสียหรือท้องผูก  ท้องอืด  มีเลือดออกในทางเดินอาหาร   กรดไหลย้อน     อาเจียน  ตับอ่อนอักเสบ 
- ผลต่อหัวใจ:  เช่น  หัวใจเต้นเร็วหรือช้าผิดปกติ  เจ็บหน้าอก  ชีพจรเต้นผิดปกติ  หัวใจล้มเหลว  ตัวเขียวคล้ำ  ระบบการไหลเวียนเลือดล้มเหลว  หลอดเลือดหดเกร็งตัว  หัวใจหยุดเต้น  หัวใจเต้นผิดจังหวะ 
- ผลต่อผิวหนัง:  เช่น  มีผื่นคัน  ลมพิษ  ผิวแห้ง  Stevens-Johnson syndrome 
- ผลต่อตับ:  เช่น ตับทำงานผิดปกติ/ ตับอักเสบ  ตัวเหลืองตาเหลือง 
- ผลต่อระบบเลือด:  เช่น เกิดภาวะ Neutropenia (เม็ดเลือดขาวชนิด Neutrophilต่ำ),   Leucopenia(เม็ดเลือดข่าวทุกชนิดต่ำ),  Thrombocytopenia(เกล็ดเลือดต่ำ)  Lymphopenia(เม็ดเลือดขาวชนิดLymphocyte ต่ำ),  Thrombophlebitis(หลอดเลือดดำอักเสบ),  ก้อนเลือดขัง(Hematoma)ในเนื้อเยื่อต่างๆ 
- ผลต่อกล้ามเนื้อ:  เช่น มีอาการปวดกล้ามเนื้อ  ปวดข้อ  ปวดหลัง 
- ผลต่อไต:  เช่น ไตล้มเหลว  เกิดนิ่วในไต 
- ผลต่อระบบการเผาผลาญพลังงานของร่างกาย:  เช่น  มีภาวะขาดน้ำเกิดขึ้น 
- ผลต่อตา:  เช่น  เยื่อตาอักเสบ  กระจกตาอักเสบ  เป็นกุ้งยิง 
- ผลต่อสภาวะทางจิตใจ:  เช่น  ซึมเศร้า  นอนไม่หลับ  รู้สึกสับสน  กระสับกระส่าย 
 ///// มีข้อควรระวังการใช้อินฟลิซิแมบอย่างไร? ///// 
มีข้อควรระวังการใช้ยาอินฟลิซิแมบ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยด้วยโรคหัวใจล้มเหลว  ผู้ที่อยู่ในภาวะติดเชื้อ 
- การใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ  ต้องอยู่ภายใต้คำสั่งแพทย์ผู้รักษาเท่านั้น 
- แจ้งแพทย์ พยาบาล เภสัชกร ทุกครั้งว่ามีการเจ็บป่วย  ติดเชื้อ หรือมียาอื่นใดที่ใช้อยู่ก่อน รวมถึงผู้ที่เพิ่งได้รับการฉีดวัคซีนต่างๆ 
- ระหว่างที่ใช้ยานี้ ควรมาตรวจเลือดตามแพทย์นัดทุกครั้ง 
- หากพบอาการป่วยหรือมีการติดเชื้อต่างๆเกิดขึ้น  ให้รีบแจ้งแพทย์ พยาบาล/มาโรงพยาบาลโดยเร็ว 
- ระหว่างการใช้ยานี้  หากพบอาการอึดอัด/หายใจไม่ออก/หายใจลำบาก  มีผื่นคันขึ้นเต็มตัว ซึ่งเป็นอาการแพ้ยา ต้องรีบแจ้งแพทย์/พยาบาลโดยเร็ว ทันที/ฉุกเฉิน 
- ปฏิบัติตัวตามคำแนะนำของแพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาอินฟลิซิแมบด้วย) ยาแผนโบราณทุกชนิด และสมุนไพร     ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com             บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกร                  ประจำร้านขายยาก่อนซื้อยาใช้เองเสมอ 
 ///// อินฟลิซิแมบมีปฏิกิริยาระหว่างยากับยาตัวอื่นอย่างไร? ///// 
ยาอินฟลิซิแมบมีปฏิกิริยาระหว่างยากับยาตัวอื่น เช่น 
- การใช้ยาอินฟลิซิแมบร่วมกับยา Methyprednisolone,  Hydrocortisone,  Zidovudine,  อาจทำให้มีการติดเชื้อในระดับรุนแรงตามมา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยาอินฟลิซิแมบร่วมกับวัคซีนบีซีจี (BCG)  ด้วยมีความเสี่ยงที่จะทำให้ผู้ป่วยติดเชื้อวัณโรคจากวัคซีนนี้ 
- หลีกเลี่ยงการใช้ยาอินฟลิซิแมบร่วมกับยา Clozapine  ด้วยจะส่งผลให้ยาClozapine ทำให้ปริมาณเม็ดเลือดขาวในร่างกายต่ำลงได้มาก รวมถึงเกิดผลกระทบ/ผลข้างเคียงกดการทำงานของไขกระดูก 
- หลีกเลี่ยงการใช้ยาอินฟลิซิแมบร่วมกับยา Leflunomide  ด้วยอาจทำให้ผู้ป่วยได้รับผลข้างเคียงจากยาอินฟลิซิแมบเพิ่มมากขึ้น และส่งผลต่อการกดทำงานของไขกระดูกมากขึ้นตามมา 
 ///// ควรเก็บรักษาอินฟลิซิแมบอย่างไร? ///// 
ควรเก็บยาอินฟลิซิแมบในช่วงอุณหภูมิ 2 – 8 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงสว่าง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อินฟลิซิแมบมีชื่ออื่นอีกไหม? ผลิตจากบริษัทอะไรบ้าง? ///// 
ยาอินฟลิซิแมบที่จำหน่ายในประเทศไทย มียาชื่อการค้า และบริษัทผู้ผลิต เช่น 
อนึ่ง ยาชื่อการค้าอื่นของยานี้ในต่างประเทศ เช่น  Inflectra 
 ///// บรรณานุกรม ///// 
https://en.wikipedia.org/wiki/Infliximab  [2016,Sept3] 
https://www.drugs.com/cdi/infliximab.html   [2016,Sept3] 
http://www.mims.com/thailand/drug/info/remicade/?type=brief [2016,Sept3] 
http://www.mims.com/thailand/drug/info/infliximab/?type=brief&amp;mtype=generic  [2016,Sept3] 
https://www.drugs.com/sfx/infliximab-side-effects.html   [2016,Sept3] 
https://www.drugs.com/drug-interactions/infliximab-index.html?filter=3&amp;generic_only=  [2016,Sept3]
