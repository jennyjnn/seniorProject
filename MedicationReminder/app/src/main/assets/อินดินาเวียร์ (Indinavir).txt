อินดินาเวียร์ (Indinavir)
 ///// บทนำ ///// 
ยาอินดินาเวียร์ (Indinavir) เป็นยาต้านไวรัสชนิดรีโทรไวรัส (Antiretroviral Agent) ซึ่งรีโทรไวรัสหมายรวมถึงไวรัสเอชไอวี (HIV; Human immunodeficiency virus) โดยจัดอยู่ในกลุ่มยายับยั้งการทำงานเอนไซม์โปรติเอส (Protease Inhibitors หรือชื่อย่อว่า พีไอ PIs; เอนไซม์โปรติเอสคือเอนไซม์ที่ไวรัสใช้เพื่อการเจริญที่สมบูรณ์เพื่อการเจริญขยายพันธุ์จนทำให้ก่อโรคได้) ทำให้เชื้อไวรัสไม่สามารถเจริญเติบโตอย่างสมบูรณ์จึงไม่สามารถเจริญเติบโตจนทำให้เกิดโรคได้ 
ปัจจุบันยาอินดินาเวียร์จัดเป็นยาควบคุมพิเศษ ควรใช้ตามคำสั่งแพทย์อย่างเคร่งครัด และพบแพทย์ตามนัดเพื่อตรวจประเมินประสิทธิภาพและผลข้างเคียงของยาอย่างสม่ำเสมอ 
 ///// ยาอินดินาเวียร์มีสรรพคุณอย่างไร? ///// 
ยาอินดินาเวียร์มีสรรพคุณ/ข้อบ่งใช้สำหรับรักษาผู้ติดเชื้อไวรัสเอชไอวี (HIV) โดยใช้ร่วมกับยาต้านรีโทรไวรัสอื่นๆรวมกันอย่างน้อย 3 ชนิดในการรักษาร่วมกันเช่น ยาซิโดวูดีน (Zidovudine) ยาลามิวูดีน (Lamivudine) ยาสตาวูดีน (Stavudine) เป็นต้น 
ยาอินดินาเวียร์เป็นยาในกลุ่มยับยั้งการทำงานเอนไซม์โปรติเอส (Protease Inhibitors) แต่ไม่นิยมใช้เป็นยาเดี่ยวของกลุ่มในสูตรการรักษาเอชไอวีเนื่องจากมีฤทธิ์ในร่างกายเป็นระยะเวลาสั้นๆ จึงนิยมใช้ร่วมกับยาในกลุ่มยับยั้งการทำงานเอนไซม์โปรติเอสชนิดอื่นเช่น ริโทนาเวียร์ (Ritonavir) ร่วมกันในการรักษา 
 ///// ยาอินดินาเวียร์ออกฤทธิ์อย่างไร? ///// 
ก่อนการเจริญเติบโตอย่างเต็มที่ของไวรัสเอชไอวีที่มีความสามารถในการนำโรคได้ ไวรัสฯจำเป็นต้องมีการพัฒนาในหลายขั้นตอน ขั้นตอนหนึ่งที่สำคัญของการพัฒนาของไวรัสฯไปเป็นไวรัสที่เจริญเติบโตเต็มที่คือ การแบ่งโปรตีนที่มีชื่อว่า Gag และ Pol ออกจากกัน โดยอาศัยเอนไซม์ชื่อโปรตีเอส (Protease) โปรตีน Gag และ Pol เป็นโปรตีนที่มีส่วนเกี่ยวข้องกับการพัฒนาโครงสร้างของตัวไวรัสฯ และการพัฒนาเป็นส่วนประกอบของเอนไซม์ต่างๆที่ไวรัสนี้ฯจะใช้ในการดำรงชีวิตเพื่อการเจริญเติบโตเต็มที่ 
ยาอินดินาเวียร์ทำหน้าที่ยับยั้งการทำงานเอนไซม์โปรติเอส (Protease Inhibitors) ทำให้ไม่สามารถแยกโปรตีน Gag และ Pol ออกจากกันได้ ส่งผลให้เชื้อไวรัสฯไม่สามารถเจริญเติบโตได้อย่างสมบูรณ์/เต็มที่ จึงนำไปสู่การพัฒนาเป็นไวรัสเอชไอวีที่ไม่มีความสามารถในการนำโรค/ทำให้เกิดโรค 
 ///// ยาอินดินาเวียร์มีรูปแบบจัดจำหน่ายอย่างไร? ///// 
ยาอินดินาเวียร์ที่มีการจัดจำหน่ายในประเทศไทยมีรูปแบบเภสัชภัณฑ์เป็นยาแคปซูลชนิดรับประทาน ขนาดความแรง 200 และ 400 มิลลิกรัมต่อแคปซูล 
 ///// ยาอินดินาเวียร์มีขนาดรับประทานอย่างไร? ///// 
ยาอินดินาเวียร์มีขนาดยาแนะนำสำหรับรับประทานดังต่อไปนี้ 
ก. ขนาดยาสำหรับเด็กอายุ 4 - 15 ปี: แนะนำขนาด 500 มิลลิกรัมต่อพื้นที่ร่างกายหนึ่งตารางเมตร (500 mg/m2) ทุกๆ 8 ชั่วโมง (เภสัชกรอาจพิจารณาการเตรียมยาเพื่อผู้ป่วยเฉพาะรายเช่น เด็กในรูปแบบยาน้ำจากยาแคปซูล) 
อนึ่ง ยังไม่มีการศึกษาขนาดยาที่เหมาะสมและความปลอดภัยของยานี้ในผู้ป่วยเด็กที่มีอายุต่ำกว่า 4 ปี จึงยังไม่แนะนำให้ใช้ยานี้ในกลุ่มผู้ป่วยดังกล่าว 
ข. ขนาดยาสำหรับผู้ใหญ่: 
- หากใช้ยานี้เป็นยาเดี่ยวในกลุ่มยับยั้งการทำงานเอนไซม์โปรติเอสให้รับประทานครั้งละ 800 มิลลิกรัมทุกๆ 8 ชั่วโมง 
- หากใช้ยานี้ร่วมกับยาริโทนาเวียร์ (Ritonavir) ให้รับประทานครั้งละ 800 มิลลิกรัมวันละ 2 ครั้ง 
ค. การปรับขนาดยาสำหรับผู้ป่วยโรคตับและโรคไต: 
- ผู้ป่วยโรคไตไม่จำเป็นต้องมีการปรับระดับขนาดยา 
- ผู้ป่วยโรคตับบกพร่องชนิดรุนแรงน้อยถึงปานกลางอันเนื่องมาจากภาวะตับแข็ง แนะนำขนาดยารับประทานครั้งละ 600 มิลลิกรัมทุกๆ 8 ชั่วโมง 
- ไม่มีการศึกษาการใช้ยานี้ในผู้ป่วยโรคตับชนิดรุนแรง จึงควรหลีกเลี่ยงการใช้ยานี้ในกลุ่มผู้ป่วยดังกล่าว 
*อนึ่ง: การบริหารยา/การใช้ยาอินดินาเวียร์ควรรับประทานในเวลาเดียวกันของทุกๆวัน และควรรับประทานในขณะที่ท้องว่างคือประมาณ 1 ชั่วโมงก่อนอาหาร หรือประมาณ 2 ชั่วโมงหลังอาหาร อาจทานร่วมกับน้ำดื่ม นมขาดมันเนย น้ำผลไม้ ชาหรือกาแฟ ก็ได้ แต่ไม่ควรรับประทานร่วมกับอาหารหรือเครื่องดื่มที่มีส่วนประกอบของไขมันเนื่องจากจะทำให้การดูดซึมของยานี้ลดลง 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาต่างๆที่รวมถึงยาอินดินาเวียร์ ควรแจ้งแพทย์/พยาบาลและเภสัชกรเช่น 
- ประวัติการแพ้ยาและแพ้สารเคมีทุกชนิด 
- ประวัติโรคประจำตัว ยาที่ใช้อยู่ในปัจจุบันทั้งยาที่แพทย์สั่งจ่ายและยาที่ซื้อทานเอง วิตามิน ผลิตภัณฑ์เสริมอาหาร และยาสมุนไพร โดยเฉพาะยาลดความดันโลหิตสูงที่ปอดเช่น ยาโบเซนแทน (Bosentan) 
	ยาลดความดันโลหิตสูงในกลุ่มยับยั้งการปิดกั้นแคลเซียมแชนแนล (Calcium Channel Blockers) เช่น ยาแอมโลไดพีน (Amlodipine) ยาฟีโลไดพีน (Felodipine) ยาไนคาร์ไดพีน (Nicardipine) ยาไนเฟดไดพีน (Nifedipine) 
	ยาในกลุ่มต้านชัก/ยากันชักเช่น ยาคาร์บามาซิพีน (Carbamazepine) ยาฟีไนทอยด์ (Phenytoin) 
	ยาในกลุ่มลดไขมันในเลือดเช่น ยาอะทอร์วาสแททิน (Atorvastatin) ยาโรซูวาสแททิน (Rosuvastatin) 
	ยาฆ่าเชื้อแบคทีเรียเช่น ยาคลาริโธรมัยซิน (Clarithromycin) ยาไรแฟมพิซิน (Rifampicin) 
	ยาลดการอักเสบ/ยาแก้อักเสบเช่น ยาโคลชิซีน (Colchicine)
	ยาเสตียรอยด์เช่น ยาเด็กซาเมธาโซน (Dexamethasone) ยาฟลูทิคาโซน (Fluticarsone) 
	ยาในกลุ่มฆ่าเชื้อราเช่น ยาอิทราโคนาโซล (Iraconazole) ยาคีโตโคนาโซล (Ketoconazole) 
	ยาต้านเชื้อไวรัสเอชไอวีชนิดอื่นๆที่ใช้ร่วมอยู่เช่น ยาอะทาซานาเวียร์ (Atazana vir) ยาดีลาเวียร์ดีน (Delavirdine) ยาอีฟาไวเรนส์ (Efavirenz) นาเนลฟินาเวียร์ (Nelfinavir) ยาเนวิราปีน (Nevirapine) ยาริโทนาเวียร์ (Ritonavir) และยาซาควินาเวียร์ (Saquinavir) 
	ยาในกลุ่มรักษาโรคหัวใจเต้นผิดจังหวะเช่น ยาลิโดเคอีน (Lidocaine) และยาควินิดีน (Quinidine) 
	ยากดภูมิคุ้มกันต้านทานโรคเช่น ยาไซโคลสปอริน (Cyclosporin) ยาซิโรไลมัส (Sirolimus) และยาทาโครไลมัน (Tacrolimus) 
	ยาในกลุ่มคลายเครียดเช่น ยามิดาโซแลม (Midazolam) 
	ยาในกลุ่มยับยังเอนไซม์ฟอสโฟไดเอสเทอเรส (Phosphodiesterase) เพื่อรักษาภาวะหย่อนสมรรถภาพทางเพศ/นกเขาไม่ขันในชายได้แก่ ยาซิลเดนาฟิล (Sildenafil) ยาทาดาลาฟิน (Tadalafil) ยาวาร์เดนาฟิล (Vardenafil)
	ยารักษาโรคจิตเภทเช่น ยาทราโซโดน (Trazodone) ยาควิไทอะพีน (Quetiapine) และยาเวนลาฟาซีน (Venlafazine)
	สมุนไพรเซนจอห์นเวิร์ท (St’ Jon’s Wort) 
- ประวัติโรคโดยเฉพาะโรคเลือดจาง/ภาวะซีด โรคเบาหวาน โรคไต และโรคตับ 
- แจ้งให้แพทย์ทราบหากคุณกำลังตั้งครรภ์ วางแผนที่จะตั้งครรภ์ หรือให้นมบุตร 
 ///// หากลืมรับประทานยาควรทำอย่างไร? ///// 
หากลืมรับประทานยาอินดินาเวียร์น้อยกว่า 2 ชั่วโมงให้รับประทานโดยทันทีที่นึกขึ้นได้ แต่หากเลยเวลารับประทานปกติไปมากกว่า 2 ชั่วโมงแล้วให้ข้ามมื้อยานั้นไป และรับประทานตามปกติในมื้อยาถัดไปโดยไม่ต้องเพิ่มขนาดยาเป็น 2 เท่า 
ทั้งนี้ ควรจดบันทึกมื้อยาและวันที่ลืมรับประทาน แจ้งแพทย์และเภสัชกรทราบในการตรวจครั้งต่อไปเพื่อประเมินประสิทธิภาพในการใช้ยาให้เหมาะสมกับผู้ป่วย 
 ///// ยาอินดินาเวียร์มีผลไม่พึงประสงค์อย่างไร? ///// 
ยาอินดินาเวียร์อาจก่อให้เกิดผลไม่พึงประสงค์ (ผลข้างเคียง/อาการข้างเคียง) บางประการเช่น การรับรสอาหารเปลี่ยนไป มึนงง อ่อนเพลีย ปวดศีรษะ ให้แจ้งให้แพทย์พยาบาลทราบเมื่อพบแพทย์ครั้งต่อไป 
หากรับประทานยาอินดินาเวียร์แล้วเกิดอาการแพ้ยาเช่น ผื่นคัน อาการบวมของริมฝีปาก เปลือกตา/หนังตา ใบหน้า หรือหายใจไม่สะดวก/หายใจลำบาก หรืออาการข้างเคียงที่มีความรุนแรง มีผื่นคันขึ้น มีการลอกหรือเกิดการบวมพองของผิวหนัง ปวดหลังหรือสีข้าง/เอว ปวดท้อง พบเลือดในปัสสาวะ/ปัสสาวะเป็นเลือด ปวดกล้ามเนื้อ อ่อนเพลียอย่างรุนแรง ผิวหนังเปลี่ยนเป็นสีเหลือง/ตัวตาเหลือง ปัสสาวะมีสีเข้มหรือเปลี่ยนเป็นน้ำตาล หัวใจเต้นเร็ว ตัวซีด ให้พบแพทย์/ไปโรงพยาบาลโดยทันที/ฉุกเฉิน 
อย่างไรก็ดี ผู้ป่วยควรตระหนักว่า การที่แพทย์สั่งใช้ยานี้เนื่องจากแพทย์พิจารณาแล้วเห็นว่ายานี้จะมีประโยชน์ต่อผู้ป่วยมากกว่าโทษหรือการได้รับผลข้างเคียงจากยา ผู้ป่วยที่ได้รับยานี้อาจพบว่าเกิดผลข้างเคียงอย่างรุนแรงได้ ผู้ป่วยจึงควรเฝ้าระวังผลข้างเคียงดังกล่าวที่อาจเกิดขึ้น และรีบพบแพทย์/ไปโรงพยาบาลทันที/ฉุกเฉินหากเกิดอาการรุนแรงดังที่กล่าวไปแล้วข้างต้น 
 ///// ยาอินดินาเวียร์มีปฏิกิริยากับยาตัวอื่นไหม? ///// 
ยาอินดินาเวียร์มีการเมทาบอไลต์ (Metabolite/ทำลาย) ผ่านเอนไซม์ชื่อ ไซโทโครมพี 450 (Cytochrome P450) ชนิดที่เรียกว่า Cytochrome P450 3A4 ย่อว่า CYP3A4 ซึ่งเป็นเอนไซม์ในตับที่ใช้ในการเมทาบอไลต์สารเคมีต่างๆที่เข้าสู่ร่างกายที่รวมถึงยาต่างๆที่มีกระบวนการเมทาบอไลต์ผ่านเอนไซม์ชนิดเดียวกันนี้ การใช้ยาเหล่านี้ร่วมกับยาอินดินาเวียร์จึงอาจส่งผลต่อฤทธิ์ทางเภสัชจลนศาสตร์ของยาอินดินาเวียร์ หรือเกิดปฏิกิริยาระหว่างยาต่อกันได้ดังต่อไปนี้ 
ก. หลีกเลี่ยงการใช้ยาดังต่อไปนี้ร่วมกับยาอินดินาเวียร์: 
- ยารักษาโรคต่อมลูกหมากโตเช่น ยาแอลฟูโซซิน (Alfuzosin) เนื่องจากจะทำให้ระดับยาแอลฟูโซซินในกระแสเลือดสูงขึ้นอาจส่งผลทำให้เกิดความดันโลหิตต่ำ และอัตราการเต้นหัวใจสูงขึ้น 
- ยาคลายความเครียดเช่น ยาแอลพราโซแลม (Alprazolam), ยามิดาโซแลม (Midazolam) เนื่องจากอาจทำให้ฤทธิ์ของยาเหล่านี้สูงขึ้น อาการข้างเคียงจากยาเหล่านี้จะเพิ่มมากขึ้นเช่น เกิดอาการสับสน เหนื่อยล้า อ่อนเพลียอย่างรุนแรง รวมไปถึงอาการหายใจลำบาก 
- ยารักษาโรคหัวใจเต้นผิดจังหวะเช่น ยาอะมิโอดาโรน (Amiodarone) เพราะอาจส่งผลต่อการควบคุมการเต้นของหัวใจ 
- ยารักษาภาวะกรดไหลย้อนเช่น ยาซิซาไพรด์ (Cisapride) เนื่องจากจะทำให้ระดับยาซิซาไพรด์ในเลือดสูงขึ้นจึงอาจเกิดผลข้างเคียงของยาหรือพิษของยาต่อการควบคุมจังหวะการเต้นของหัวใจ 
- ยาที่มีส่วนผสมของสารจำพวกเออร์กอต (Ergot) เช่น ยาเออร์โกทามีน (Ergotamine) เนื่องจากจะทำให้ระดับยาจำพวกเออร์กอตสูงขึ้น อาจส่งผลให้เกิดพิษของยาคือ เกิดการตีบของเส้นเลือดทำให้เลือดไปเลี้ยงส่วนต่างๆของร่างกายได้น้อยลง 
- ยาลดไขมันในกระแสเลือดเช่น ยาโลวาสแททิน (Lovastatin) ยาซิมวาสแททิน (Simvastatin) เนื่องจากจะทำให้ระดับยาเหล่านี้สูงขึ้น เพิ่มความเสี่ยงต่อการเกิดการทำลายเซลล์ตับและการเกิดกล้ามเนื้อลายสลาย 
- ยารักษาโรคจิตเภทเช่น ยาพิโมไซด์ (Pimozide) เนื่องจากทำให้ระดับยาพิโมไซด์ ในเลือดสูงขึ้น อาจเกิดพิษจากยาเช่น การเกิดหัวใจเต้นผิดจังหวะ เป็นต้น 
- ยารักษาภาวะเสื่อมสรรถภาพทางเพศเช่น ยาซิลเดนาฟิล (Sildenafil) เนื่องจากทำให้ระดับยาซิลเดนาฟิลเลือดสูงขึ้นอาจส่งผลให้เกิดความดันโลหิตต่ำ หรือเกิดเกิดภาวะองคชาตแข็งค้างที่ไม่หดตัวกลับสู่ภาวะปกติ (Priapsim) 
- ยาต้านการแข็งตัวของเลือดเช่น ยาไรวารอกซาแบน (Rivaroxaban) ทำให้ระดับยาไรวารอกซาแบนในเลือดสูงขึ้นเพิ่มความเสี่ยงการเกิดเลือดออก (Bleeding) 
ข. ยาอินดินาเวียร์อาจทำให้ระดับยาต่อไปนี้เพิ่มขึ้นในกระแสเลือด ผู้ป่วยจะได้รับการตรวจผลข้างเคียงหรือพิษของยานั้นๆจากแพทย์อย่างสม่ำเสมอหากใช้ร่วมกับยาอินดินาเวียร์ 
- ยาลดความดันโลหิตสูงที่ปอดเช่น ยาโบเซนแทน (Bosentan) 
- ยาลดความดันโลหิตในกลุ่มยับยั้งการปิดกั้นแคลเซียมแชนแนล (Calcium Channel Blockers) เช่น ยาแอมโลไดพีน (Amlodipine) ยาฟีโลไดพีน (Felodipine) ยาไนคาร์ไดพีน (Nicardipine) ยาไนเฟดไดพีน (Nifedipine) 
- ยาในกลุ่มต้านชัก/ยากันชักเช่น ยาคาร์บามาซิพีน (Carbamazepine) ยาฟีไนทอยด์ (Phenytoin) 
- ยาในกลุ่มลดไขมันในเลือดเช่น ยาอะทอร์วาสแททิน (Atorvastatin) ยาโรซูวาสแททิน (Rosuvastatin) 
- ยาฆ่าเชื้อแบคทีเรียเช่น ยาคลาริโธรมัยซิน (Clarithromycin) ยาไรแฟมพิซิน (Rifampicin) 
- ยาลดการอักเสบ/ยาแก้อักเสบเช่น ยาโคลชิซีน (Colchicine) 
- ยาเสตียรอยด์เช่น ยาเด็กซาเมธาโซน (Dexamethasone) ยาฟลูทิคาโซน (Fluticarsone) 
- ยาแก้ปวดเช่น ยาเฟนทานิล (Fentanyl) ยาออกซีโคโดน (Oxycodone) 
- ยาในกลุ่มฆ่าเชื้อราเช่น ยาอิทราโคนาโซล (Iraconazole) ยาคีโตโคนาโซล (Ketoconazole) 
- ยาต้านเชื้อไวรัสเอชไอวีชนิดอื่นๆที่ใช้ร่วมอยู่เช่น ยาอะทาซานาเวียร์ (Atazanavir) ยาดีลาเวียร์ดีน (Delavirdine) ยาอีฟาไวเรนส์ (Efavirenz) นาเนลฟินาเวียร์ (Nelfinavir) ยาเนวิราปีน (Nevirapine) ยาริโทนาเวียร์ (Ritonavir) และยาซาควินาเวียร์ (Saquinavir) 
- ยาในกลุ่มรักษาโรคหัวใจเต้นผิดจังหวะเช่น ยาลิโดเคอีน (Lidocaine) และยาควินิดีน (Quinidine) 
- ยากดภูมิคุ้มกันต้านทานโรคเช่น ยาไซโคลสปอริน (Cyclosporin) ยาซิโรไลมัส (Sirolimus) และยาทาโครไลมัน (Tacrolimus) 
- ยาในกลุ่มคลายเครียดเช่น ยามิดาโซแลม (Midazolam) 
- ยาในกลุ่มยับยั้งเอนไซม์ฟอสโฟไดเอสเทอเรสเพื่อรักษาภาวะหย่อนสมรรถภาพทางเพศในชายเช่น ยาซิลเดนาฟิล (Sildenafil) ยาทาดาลาฟิน (Tadalafil) ยาวาร์เดนาฟิล (Vardenafil) 
- ยารักษาโรคจิตเภทเช่น ยาทราโซโดน (Trazodone) ยาควิไทอะพีน (Quetiapine) 
- สมุนไพรเซนจอห์นเวิร์ท (St’ Jon’s Wort) 
- ยาต้านการแข็งตัวของเลือดเช่น ยาไรวารอกซาแบน (Rivaroxaban) ยาเอพิซาแบน (Apixaban) 
- ยาต้านอาการซึมเศร้า กลุ่มยาต้านอาการซึมเศร้า กลุ่มยาทีซีเอ ยารักษาโรคซึมเศร้า (TCAs : Tricyclic and tetracyclic antidepressants)
เช่น ยาอะมิทริปทีลีน (Amitriptyline) 
ค. ยาบางชนิดอาจส่งผลให้ระดับยาอินดินาเวียร์ในกระแสเลือดเพิ่มขึ้น ควรใช้ด้วยความระมัดระวังและติดตามอาการข้างเคียงจากยาอินดินาเวียร์อย่างใกล้ชิดเช่น 
- ยาต้านรีโทรไวรัสเช่น ยาอะทาซาเวียร์ (Atazavir) ยาดีลาวิดรีน (Delavidrine) ยาอีทราวิรีน (Etravirine) ยาไซมิพริเวียร์ (Simeprevir) 
- ยาฆ่าแบคทีเรียเช่น ยาคลาริโทรมัยซิน (Clarithromycin) 
- ยาฆ่าเชื้อราได้แก่ ยาอิทราโคนาโซล (Itraconazole) ยาคีโตโคนาโซล (Ketoconazole) 
ง. ยาบางชนิดอาจมีระดับยาลดลงเมื่อใช้ร่วมกับยาอินดินาเวียร์ แพทย์ผู้ทำการรักษาจะตรวจประสิทธิภาพจากยาหรืออาจปรับขนาดยาตามความเหมาะสมเป็นกรณีไป 
- ยาต้านรีโทรไวรัสเช่น ยาอะบาคาเวียร์ (Abacavir) ยาโบซีพรีเวียร์ (Boceprevir) ยาดีลาวิดรีน (Delavidrine) อีทราวิรีน (Etravirine) 
- ยาฆ่าเชื้อแบคทีเรียเช่น ยาคลาริโทรมัยซิน (Clarithromycin) 
- ยารักษาโรคจิตเภทเช่น กรดวาลโพรอิก (Valproic acid) 
- ยาต้านการแข็งตัวของเลือดเช่น ยา ไทคากรีลอร์ (Ticagrelor) 
จ. ยาบางชนิดอาจส่งผลให้ระดับยาอินดินาเวียร์ในกระแสเลือดลดลง แพทย์ผู้ทำการรักษาจะตรวจประสิทธิภาพจากยาอินดินาเวียร์ในการรักษาหากให้ยาร่วมกับยาอื่นๆเช่น 
- ยาลดกรด (Antacids) 
- ยาต้านมาลาเรียเช่น ยาอะโทวาโควน (Atovaquone) 
- ยาต้านรีโทรไวรัสเช่น ยาโบซีพรีเวียร์ (Boceprevir) ยาไดดาโนซีน (Didanosine) ยาอีฟาไวเรนซ์ (Efavirenz) ยาเนวิราปีน (Nevirapine) 
- ยาลดความดันโลหิตที่ปอดเช่น ยาโบเซนแทน (Bosentan) 
- ยารักษาโรคลมชักเช่น ยาคาร์บามาซิพีน (Carbamazepine) 
- ยารักษาโรคจิตเภทเช่น ยาเวนลาฟาซีน (Venlafazine) 
- สมุนไพรเซนต์จอห์นเวิท (St. John’s wort) 
*อนึ่ง ยาอินดินาเวียร์อาจมีปฏิกิริยาระหว่างยากับยาตัวใดตัวหนึ่งได้หลายรูปแบบเช่น 
- เพิ่มหรือลดประสิทธิภาพหรือผลข้างเคียงของยาอินดินาเวียร์ 
- หรือเพิ่มหรือลดประสิทธิภาพหรือผลข้างเคียงของยาร่วมนั้นๆ 
ทั้งนี้จะแตกต่างกันในผู้ป่วยแต่ละคน 
 ///// มีข้อควรระวังในการใช้ยาอินดินาเวียร์อย่างไร? ///// 
มีข้อควรระวังในการใช้ยาอินดินาเวียร์เช่น 
- ห้ามใช้ในผู้ป่วยที่แพ้ยาหรือแพ้ส่วนประกอบของยานี้ 
- ควรหลีกเลี่ยงการใช้ในสตรีตั้งครรภ์หรือให้นมบุตร 
- หลีกเลี่ยงการใช้ยาต่อไปนี้ร่วมกับยาอินดินาเวียร์ยารักษาโรคต่อมลูกหมากโตเช่น ยาแอลฟูโซซิน (Alfuzosin)
	ยาคลายเครียดเช่น ยาแอลพราโซแลม (Alprazolam), ยามิดาโซแลม (Midazolam)
	ยารักษาโรคหัวใจเต้นผิดจังหวะเช่น ยาอะมิโอดาโรน (Amiodarone)
	ยารักษาภาวะกรดไหลย้อนเช่น ยาซิซาไพรด์ (Cisapride)
	ยาที่มีส่วนผสมของสารจำพวกเออร์กอต (Ergot) เช่น ยาเออร์โกทามีน (Ergotamine)
	ยาลดไขมันในเลือดเช่น ยาโลวาสแททิน (Lovastatin) ยาซิมวาสแททิน (Simvastatin)
	ยารักษาโรคจิตเภทเช่น ยาพิโมไซด์ (Pimozide) 
	ยารักษาภาวะเสื่อมสมรรถภาพทางเพศชาย/นกเขาไม่ขันเช่น ยาซิลเดนาฟิล (Sildenafil) 
- หากรับประทานร่วมกับยาไดดาโนซีน (Didanosine) ให้รับประทานก่อนยาอินดินาเวียร์อย่างน้อย 1 ชั่วโมง 
- การรับประทานยาอินดินาเวียร์ในระยะยาวอาจทำให้ระดับไขมันในร่างกายเพิ่มขึ้นหรือมีการกระจายไปยังบริเวณเต้านม ด้านหลังส่วนบนคอ หน้าอก และหน้าท้อง เกิดเป็นคล้ายก้อนเนื้อ และอาจมีการสูญเสียไขมัน/เกิดการฟ่อ/ลีบที่บริเวณขา แขน ใบหน้า 
- การรับประทานยาอินดินาเวียร์อาจทำให้ระดับน้ำตาลในเลือดสูงขึ้น แม้ว่าอาจไม่ได้มีโรคเบาหวาน ควรแจ้งให้แพทย์ทราบทันที หากคุณมีอาการกระหายน้ำอย่างมาก ปัสสาวะบ่อย หิวมาก การมองเห็นพร่ามัว/ตาพร่า หรือมีอาการอ่อนแรง ภาวะน้ำตาลในเลือดสูงอาจก่อให้เกิดภาวะรุนแรงซึ่งอาจเป็นอันตรายแก่ชีวิตเช่น ภาวะเลือดเป็นกรดซึ่งจะมีอา การปากแห้ง อาเจียน หายใจไม่สะดวก/หายใจลำบาก ลมหายใจมีกลิ่นผิดปกติ และหมด สติ 
- การรับประทานยาต้านไวรัสจะทำให้ระดับภูมิคุ้มกันในร่างกายสูงขึ่น นั่นคือร่างกายอาจแข็งแรงขึ้นและสามารถต่อสู้กับเชื้อโรคที่มีอยู่แล้วในร่างกายได้ จึงอาจทำให้ร่างกายตอบสนองเกิดอาการคล้ายการติดเชื้อเช่น มีไข้ ตัวร้อน อย่างไรก็ดีหากอาการเหล่านี้รุนแรงขึ้นและไม่ทุเลาลงให้รีบแพทย์/ไปโรงพยาบาลก่อนนัด 
- ผู้ป่วยควรได้รับการตรวจวัดระดับซีดีโฟร์ (CD 4) อย่างสม่ำเสมอ ซึ่งเป็นการตรวจวัดระดับเม็ดเลือดขาวชนิดหนึ่งที่มีหน้าที่ในการสร้างภูมิคุ้มกันต้านทานโรคของร่างกาย การตรวจระดับซีดีโฟร์จะทำให้ทราบถึงระดับความแข็งแรงของภูมิคุ้มกันฯของผู้ป่วย เนื่องจากผู้ป่วยที่ติดเชื้อเอชไอวีจะมีระดับภูมิคุ้มกันฯที่ต่ำกว่าผู้ไม่ติดเชื้อ การตรวจวัดค่าซีดีโฟร์ทำให้แพทย์ทราบประสิทธิภาพในการรักษาของยานี้ว่า ทำให้ผู้ป่วยมีภูมิคุ้มกันฯที่ดีขึ้นหรือไม่ 
- ผู้ป่วยควรดื่มน้ำให้เพียงพอในขณะที่ใช้ยานี้เพื่อป้องกันการเกิดนิ่วในไต 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอินดินาเวียร์) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้น ฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ควรเก็บรักษายาอินดินาเวียร์อย่างไร? ///// 
ควรเก็บรักษายาอินดินาเวียร์ดังนี้เช่น 
- เก็บในภาชนะดั้งเดิมของผู้ผลิต ปิดฝาภาชนะให้แน่น และเก็บให้พ้นมือเด็กและสัตว์เลี้ยง 
- หลีกเลี่ยงการเก็บยาในบริเวณที่มีความชื้นสูงเช่น บริเวณใกล้ห้องน้ำหรือในตู้เย็น ไม่ควรนำสารดูดความชื้น (ที่ผู้ผลิตใส่ไว้ในภาชนะของผลิตภัณฑ์) ออกจากภาชนะ 
- เก็บภาชนะในอุณหภูมิห้อง 
 ///// ยาอินดินาเวียร์มีชื่ออื่นอีกไหม? ผลิตจากบริษัทอะไรบ้าง? ///// 
ยาอินดินาเวียร์ที่มีการจัดจำหน่ายในประเทศไทย มีชื่อยาชื่อการค้าอื่นและผู้ผลิตดังต่อไปนี้ 
 ///// บรรณานุกรม ///// 
American Pharmacists Association. Indinavir, Drug Information Handbook with International Trade Names. 23;2014:1081-1083. 
Indinavir from DrugBank. http://www.drugbank.ca/drugs/DB00224  [2015,Aug29] 
ธนกร ศิริสมุทร. ยายับยั้งเอนไซม์โปรตีเอส: หลากมุมมองทางคลินิก ใน โรคและยาใหม่. มิถุนายน 2549. www.thaihp.org  [2015,Aug29] 
สุทธิพร ภัทรชยากุล. Guidelines for the Use of Antiretroviral Agent in Adults and Adolescents: Similarities and Differences. คณะเภสัชศาสตร์ มหาวิทยาลัยสงขลานครินทร์. 
สำนักงานคณะกรรมการอาหารและยา http://wwwapp1.fda.moph.go.th/consumer/conframe.asp  [2015,Aug29]
