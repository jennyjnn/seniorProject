ฟีนาโซไพริดีน (Phenazopyridine) หรือ ไพริเดียม (Pyridium)
 ///// บทนำ ///// 
ฟีนาโซไพริดีน (Phenazopyridine) เป็นสารเคมีที่มีฤทธิ์ลดอาการปวดระคายเคืองในช่องทางเดินปัสสาวะเมื่อมีการอักเสบหรือหลังทำหัตถการ เช่น ผ่าตัดช่องทางเดินปัสสาวะ มักใช้ร่วมกับยาปฏิชีวนะเพื่อบรรเทาอาการปวดจากโรคระบบทางเดินปัสสาวะให้ทุเลาเบาบางอย่างรวดเร็ว ตัวยาฟีนาโซไพริดีนไม่ได้รักษาอาการอักเสบหรืออาการบาดเจ็บของร่างกาย แต่บรรเทาอาการปวดเท่านั้น ยานี้มักจะใช้แต่เพียง 1 - 2 วันแรก เมื่ออาการดีขึ้น ผู้ป่วยก็ควรต้องหยุดใช้ยา ตลาดยาทั้งต่างประเทศและในประเทศมักจะคุ้นหูกับชื่อการค้าของยานี้ว่า ไพริเดียม (Pyridium) 
สำหรับการศึกษาเรื่องการกระจายตัวและการขับเคลื่อนของยาในร่างกายพบว่า ฟีนาโซไพ ริดีนจะออกฤทธิ์ที่ท่อปัสสาวะโดยตรงและถูกขับออกทางปัสสาวะ 
ฟีนาโซไพริดีนจัดอยู่ในหมวดยาอันตราย มีข้อกำหนด ข้อควรระวัง และความเหมาะสมในการใช้ยาของคนไข้แตกต่างกันออกไปในแต่ละคน การใช้ยานี้จึงต้องอยู่ภายใต้การดูแลของแพทย์ เท่านั้น 
 ///// ยาฟีนาโซไพริดีนมีสรรพคุณ (คุณสมบัติ) อย่างไร? ///// 
ยาฟีนาโซไพริดีนมีสรรพคุณใช้รักษาและบรรเทาอาการปวดของ โรคกระเพาะปัสสาวะอักเสบ ต่อมลูกหมากอักเสบ กรวยไตอักเสบ และท่อปัสสาวะอักเสบ 
 ///// ยาฟีนาโซไพริดีนมีกลไกการออกฤทธิ์อย่างไร? ///// 
ฟีนาโซไพริดีนจะออกฤทธิ์ยับยั้งอาการปวดโดยตรงที่บริเวณผนังของท่อปัสสาวะ ทำให้อาการปวดทุเลาและดีขึ้น 
 ///// ยาฟีนาโซไพริดีนมีรูปแบบการจัดจำหน่ายอย่างไร? ///// 
ยาฟีนาโซไพริดีนมีรูปแบบการจัดจำหน่ายดังนี้ 
- รูปแบบยาเดี่ยว ชนิดเม็ด ขนาดความแรง 100 มิลลิกรัม/เม็ด 
- รูปแบบยาผสม ชนิดเม็ด ขนาดความแรง 50 มิลลิกรัม/เม็ด 
 ///// ยาฟีนาโซไพริดีนมีขนาดรับประทานอย่างไร? ///// 
ยาฟีนาโซไพริดีนมีขนาดรับประทานดังนี้ 
ก. ผู้ใหญ่: รับประทานครั้งละ 200 มิลลิกรัม วันละ 3 ครั้ง หากใช้ร่วมกับยาปฏิชีวนะ ระยะเวลาการใช้ยานี้ได้สูงสุดไม่ควรเกิน 2 วัน 
ข. เด็ก: รับประทาน 12 มิลลิกรัม/น้ำหนักตัว 1 กิโลกรัม/วัน โดยแบ่งการรับประทานออกเป็น 3 ครั้ง/วัน เป็นเวลา 2 วัน 
*****หมายเหตุ: 
- ควรรับประทานยานี้ร่วมกับอาหารหรือหลังอาหาร 
- ผู้ป่วยไม่ควรปรับขนาดรับประทานยานี้เอง ควรใช้ยานี้ตามคำสั่งแพทย์อย่างเคร่งครัด 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฟีนาโซไพริดีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาฟีนาโซไพริดีน อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรืออาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟีนาโซไพริดีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาฟีนาโซไพริดีนมีผลไม่พึงประสงค์อย่างไร? ///// 
ยาฟีนาโซไพริดีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น รู้สึกไม่สบายในช่องท้อง ปวดศีรษะ มีผื่นคัน เป็นพิษกับตับ เม็ดเลือดแดงแตกซึ่งจะตามมาด้วยอาการโลหิตจาง สังเกตได้จากสีปัสสาวะเปลี่ยนแปลงไปเป็นสีน้ำปลา 
 ///// มีข้อควรระวังการใช้ยาฟีนาโซไพริดีนอย่างไร? ///// 
มีข้อควรระวังการใช้ยาฟีนาโซไพริดีนดังนี้ 
- ห้ามใช้ยานี้กับผู้ที่แพ้ยาฟีนาโซไพริดีน 
- ห้ามใช้ยานี้กับผู้ป่วยด้วย โรคตับ โรคไต 
- หลีกเลี่ยงการใช้ยานี้เป็นระยะเวลานานเกินไป 
- ระวังการใช้ยานี้กับหญิงตั้งครรภ์และหญิงที่อยู่ในภาวะให้นมบุตร 
- ระวังการใช้ยานี้ในผู้ป่วยด้วยโรค G6PD (ภาวะขาดเอนไซม์จีซิกพีดี) 
- หยุดการใช้ยานี้ทันทีหากพบว่า ผิวหนังมีสีผิดปกติไป เช่น ซีด - ขาว หรือเทาคล้ำ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟีนาโซไพริดีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาฟีนาโซไพริดีนมีปฏิกิริยาระหว่างยากับยาตัวอื่นอย่างไร? ///// 
ยาฟีนาโซไพริดีนมีปฏิกิริยาระหว่างยากับยาตัวอื่นดังนี้ 
- การใช้ยาฟีนาโซไพริดีนร่วมกับยาที่ใช้รักษาพิษจากสารไซยาไนด์ (Cyanide) เช่น โซเดียมไนไทรต์ (Sodium nitrite) สามารถกระตุ้นให้เกิดภาวะเม็ดเลือดแดงลดความสามารถในการจับกับออกซิเจน (Methemoglobinemia) ซึ่งจะทำให้ออกซิเจนในเลือดไปหล่อเลี้ยงอวัยวะต่างๆได้น้อยลง อาจพบอาการที่พัฒนาต่อไปอีก เช่น ผิวหนังมีสีออกเทาคล้ำรวมไปถึงปากและโคนเล็บ คลื่นไส้ ปวดศีรษะ วิงเวียน อ่อนเพลีย หายใจลำบาก ชีพจรเต้นเร็ว สับสน และวิตกกังวล จึงควรหลีกเลี่ยงการใช้ยาร่วมกัน 
- การใช้ยาฟีนาโซไพริดีนร่วมกับยารักษาโรคมะเร็ง เช่น Methotrexate สามารถสร้างความเสียหายให้กับตับของผู้ป่วยได้ โดยสังเกตจากอาการมีไข้ หนาวสั่น ปวดบวมตามข้อกระดูก มีผื่นคัน เบื่ออาหาร อ่อนเพลีย คลื่นไส้ ปวดท้อง ปัสสาวะมีสีคล้ำ/สีน้ำปลา หรือสีเหลืองเข้ม ตาและผิวหนังมีสีเหลืองขึ้น จึงควรหลีกเลี่ยงการใช้ยาร่วมกัน 
 ///// ควรเก็บรักษายาฟีนาโซไพริดีนอย่างไร? ///// 
สามารถเก็บยาฟีนาโซไพริดีนที่อุณหภูมิห้อง เก็บยาให้พ้นแสงแดดและความชื้น เก็บยาให้ พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาฟีนาโซไพริดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟีนาโซไพริดีนที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1. http://en.wikipedia.org/wiki/Pyridium [2014,Aug9]
	2. http://www.mims.com/USA/drug/info/phenazopyridine/ [2014,Aug9]
	3. http://www.mims.com/Thailand/drug/search/?q=phenazopyridine [2014,Aug9]
	4. http://www.drugs.com/drug-interactions/phenazopyridine.html [2014,Aug9]
	5. http://www.nlm.nih.gov/medlineplus/druginfo/meds/a682231.html#storage-conditions [2014,Aug9]
