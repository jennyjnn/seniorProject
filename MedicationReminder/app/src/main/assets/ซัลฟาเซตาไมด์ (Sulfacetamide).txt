ซัลฟาเซตาไมด์ (Sulfacetamide)
 ///// บทนำ ///// 
ยาซัลฟาเซตาไมด์(Sulfacetamide หรือ Sulfacetamide sodium)เป็นยาในกลุ่มซัลโฟนาไมด์ (Sulfonamides) หรือ ซัลฟา(Sulfa drug) มีฤทธิ์ยับยั้งและต่อต้านการเจริญเติบโตของแบคทีเรีย   ทางคลินิกนำยานี้มาใช้เป็นยาฆ่าเชื้อแบคทีเรียในรูปแบบ  ยาใช้เฉพาะที่ภายนอก เช่น 
- โลชั่นขนาดความเข้มข้น 10% สำหรับทารักษาสิว และรักษาโรคผิวหนังอักเสบเซบเดิร์ม (Seborrheic dermatitis) 
- ยาขี้ผึ้งสำหรับเป็นยาป้ายตาที่มีขนาดความเข้มข้น 10% 
- ยาน้ำที่ใช้เป็นยาหยอดตาที่มีขนาดความเข้มข้น 10% 
การศึกษาทางเภสัชวิทยาพบว่า ยาซัลฟาเซตาไมด์ ถ้าใช้รับประทานจะสามารถถูกดูดซึมจากระบบทางเดินอาหารได้ดี และเมื่อใช้เป็นยาใช้ภายนอกก็สามารถถูกดูดซึมเข้าสู่ร่างกายได้จากเนื้อเยื่อต่างๆที่สัมผัสกับยานี้   ซึ่งเมื่อตัวยาเข้าสู่กระแสเลือด จะถูกตับเปลี่ยนโครงสร้างทางเคมีจนได้สารประกอบที่ไม่มีฤทธิ์ในการฆ่าเชื้อแบคทีเรีย (Inactive metabolites) และขับออกจากร่างกายทางปัสสาวะ 
ผลข้างเคียงที่พบเห็นจากการใช้ยาซัลฟาเซตาไมด์ เช่น  อาการระคายเคืองในบริเวณที่มีการสัมผัสหรือใช้ยานี้ อย่างเช่น รู้สึกแสบ-คัน  รวมถึงอาจพบอาการคลื่นไส้  อาเจียน  วิงเวียน  เหนื่อยง่าย  และปวดศีรษะ  บางกรณีอาจพบเห็นอาการท้องเสียอย่างรุนแรงหรืออุจจาระเป็นเลือดร่วมด้วย 
สำหรับการดูแลเมื่อได้รับยาซัลฟาเซตาไมด์ในขนาดมากไป หรือมีการใช้ยานี้ผิดวิธี  สามารถใช้การปฐมพยาบาลเบื้องต้นได้ดังนี้ 
ก. กรณีเผลอรับประทานยาซัลฟาเซตาไมด์ในปริมาณมาก: ห้ามกระตุ้นให้ผู้ป่วยอาเจียน  ต้องจัดให้ผู้ป่วยอยู่ในท่าที่หายใจได้สะดวกเพื่อป้องกันการสำลัก  ผู้ช่วยเหลืออาจประคองผู้ป่วยไว้ด้านซ้ายของตนเอง    หากผู้ป่วยอยู่ในสภาพนอนหลับ ห้ามป้อนน้ำ   และให้รีบส่งตัวผู้ป่วยมาโรงพยาบาลทันที/ฉุกเฉิน 
ข. กรณีสูดดมยาซัลฟาเซตาไมด์ในปริมาณมาก: ผู้ป่วยที่ยานี้ผ่านเข้าร่างกายทางจมูก  ให้นำผู้ป่วยออกมาอยู่ในที่ที่มีอากาศถ่ายเทสะดวก  จัดให้ผู้ป่วยอยู่ในท่านอน และทำให้ร่างกายอบอุ่น  หากพบว่าผู้ป่วยไม่หายใจ ให้ใช้การทำหัตถการซีพีอาร์(CPR, Cardiopulmonary resuscitation)ช่วยเหลือถ้าทำได้ แล้วรีบนำผู้ป่วยส่งโรงพยา บาลทันที/ฉุกเฉิน 
ค. กรณียาซัลฟาเซตาไมด์ปริมาณมากสัมผัสกับผิวหนัง:	การสัมผัสยานี้ทางผิวหนังเป็นปริมาณมาก  หากเป็นการเปรอะเปื้อนเสื้อผ้า ให้รีบถอดแล้วไปชำระล้างร่างกายให้สะอาด   กรณียานี้สัมผัสกับผม/ผิวหนังให้ล้างทำความสะอาดออกด้วยสบู่เด็ก 	ผิวหนังจากนั้นอาจใช้โลชั่นเพิ่มความชุ่มชื้นทาผิวหนัง หากพบว่า	เกิดอาการแพ้ทางผิวหนัง ควรรีบนำผู้ป่วยส่งโรงพยาบาลทันที/ฉุกเฉิน 
ง. กรณียาซัลฟาเซตาไมด์เข้าตาในปริมาณมาก: ให้ล้างตาด้วยน้ำสะอาดทันที  อาจต้องใช้เวลาล้างตานานอย่างน้อยประมาณ 15 นาที เพื่อให้มั่นใจว่าล้างยานี้ออกหมด แล้วรีบนำผู้ป่วยส่งโรงพยาบาลทันที 
*อนึ่ง ถึงแม้ยาซัลฟาเซตาไมด์จะเป็นยาใช้ภายนอกก็จริง แต่ก็มีความแตกต่างในด้านของวัตถุประสงค์การรักษาที่แตกต่างกันออกไป ผู้บริโภค/ผู้ป่วยต้องระวังการใช้ยานี้ผิดวิธี เช่น นำยาซัลฟาเซตาไมด์ชนิดป้ายตามาทารักษาสิว หรือนำโลชั่นทารักษาสิวมาใช้กับตา เป็นต้น  เพื่อป้องกันข้อผิดพลาดดังกล่าว  ก่อนการใช้ยาชนิดนี้ จึงควรต้องขอคำปรึกษาจากแพทย์ หรือ จากเภสัชกร เสมอ 
 
 ///// ซัลฟาเซตาไมด์มีสรรพคุณ(คุณสมบัติ)อย่างไร? ///// 
ยาซัลฟาเซตาไมด์มีสรรพคุณ/ข้อบ่งใช้ เช่น 
- ใช้รักษาการติดเชื้อแบคทีเรียที่ตาในรูปแบบของ ขี้ผึ้งป้ายตา และ/หรือ ยาหยอดตา 
- ลดการอักเสบของสิว หรือ ของโรคผิวหนังอักเสบเซบเดิร์ม  ในรูปแบบของโลชั่นทาผิวหนัง 
 
 ///// ซัลฟาเซตาไมด์มีกลไกการออกฤทธิ์อย่างไร? ///// 
ยาซัลฟาเซตาไมด์มีกลไกการออกฤทธิ์โดย ตัวยาจะออกฤทธิ์ยับยั้งการสังเคราะห์กรดชนิดหนึ่งของแบคทีเรียที่มีชื่อว่า กรดไดไฮโดรโฟลิก (Dihydrofolic acid)ซึ่งเป็นสารประกอบที่สำคัญต่อการดำรงชีวิตของแบคทีเรีย  ด้วยกลไกนี้ทำให้แบคทีเรียหยุดการเจริญเติบโต ไม่สามารถกระจายพันธุ์ และตายลงในที่สุด 
 
 ///// ซัลฟาเซตาไมด์มีรูปแบบการจัดจำหน่ายอย่างไร? ///// 
ยาซัลฟาเซตาไมด์มีรูปแบบการจัดจำหน่าย เช่น 
- ยาขี้ผึ้งป้ายตา ขนาดความเข้มข้น 10% 
- ยาหยอดตา ขนาดความเข้มข้น 10% 
- โลชั่นทาผิวหนัง ขนาดความเข้มข้น 10-30% 
อนึ่ง อ่านเรื่องรูปแบบของยาแผนปัจจุบันเพิ่มเติมได้ในเว็บ haamor.com บทความเรื่อง “รูปแบบยาเตรียม” 
 ///// ซัลฟาเซตาไมด์มีขนาดการบริหารยาอย่างไร? ///// 
ในบทความนี้ ขอยกตัวอย่างการใช้ยา/การบริหารยาซัลฟาเซตาไมด์เฉพาะ  
กรณีติดเชื้อที่ตา (ส่วนในการใช้รักษาโรคทางผิวหนัง  จะอยู่ในดุลพินิจของแพทย์ผู้รักษา เป็นกรณีๆไป) เช่น 
 
- ผู้ใหญ่: ใช้ยาซัลฟาเซตาไมด์ชนิดขี้ผึ้งป้ายตา โดยบีบยาให้เป็นทางยาวประมาณ   ครึ่งนิ้ว  ป้ายในตาข้างที่มีการติดเชื้อแบคทีเรีย ทุกๆ 3 – 4 ชั่วโมง และก่อนนอน  ระยะเวลาของการรักษาอยู่ในช่วง 7 – 10 วัน หรือตามแพทย์สั่ง 
- เด็ก:  ในทางคลินิก ยังไม่มีข้อมูลขนาดการใช้ยานี้กับเด็ก  การใช้ยากับเด็ก     จึงขึ้นอยู่กับดุลยพินิจของแพทย์เท่านั้น  และ*ห้ามใช้ยานี้กับเด็กทารกที่มีอายุต่ำกว่า 2 เดือน 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซัลฟาเซตาไมด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหืด  โรคตับ  โรคไต   โรค/ภาวะขาดเอนไซม์จีซิกพีดี  รวมถึงกำลังกินยา/ใช้ยาอะไรอยู่ เพราะยาซัลฟาเซตาไมด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมใช้ยาควรทำอย่างไร? ///// 
หากลืมป้ายยา หรือทายา หรือหยอดตาด้วยยาซัลฟาเซตาไมด์ สามารถใช้ยาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2เท่า  คือ ให้ใช้ยาในขนาดปกติเหมือนเดิม 
 
 
 ///// ซัลฟาเซตาไมด์มีผลไม่พึงประสงค์อย่างไร? ///// 
ยาซัลฟาเซตาไมด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อตา:  เช่น  แสบ/คันตา  เกิดแผลที่กระจกตา/กระจกตาเป็นแผล  เกิดการติดเชื้อราที่กระจกตา 
- ผลต่อผิวหนัง:  เช่น  ผื่นคัน และอาจพบภาวะ Stevens-Johnson syndrome 
- ผลต่อระบบเลือด:  เช่น อาจเกิดภาวะ Agranulocytosis(เม็ดเลือดขาวทุกชนิดต่ำ)  และภาวะเลือดจาง 
- ผลต่อตับ:  เช่น อาจเกิดภาวะตับแข็งอย่างรุนแรงและรวดเร็ว 
- อื่นๆ: อาจเกิดภาวะ/การแพ้ยาซัลฟา 
 
 ///// มีข้อควรระวังการใช้ซัลฟาเซตาไมด์อย่างไร? ///// 
มีข้อควรระวังการใช้ยาซัลฟาเซตาไมด์ เช่น 
- ห้ามใช้กับผู้ที่แพ้ยานี้ หรือแพ้ยาในกลุ่มยาซัลฟา(อ่านเพิ่มเติมในเว็บ haamor.com บทความเรื่อง “การแพ้ยาซัลฟา”) 
- ห้ามรับประทานยานี้ 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร เด็ก และผู้สูงอายุ  โดยไม่มีคำสั่งจากแพทย์ 
- ห้ามปรับขนาดการใช้ยาด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป ยามีตะกอนหรือฝุ่นผงกรณีเป็นยาน้ำ  หรือยาเหลวเป็นน้ำกรณีเป็นยาขี้ผึ้ง 
- ระวังการใช้ยานี้กับผู้ป่วย  โรคหืด  โรค/ภาวะขาดเอนไซม์จีซิกพีดี  โรคตับ  โรคไต และผู้ป่วยโรคเลือด 
- ใช้ยานี้ต่อเนื่องตรงตามขนาดและเวลาในแต่ละวันอย่างถูกต้องตามแพทย์สั่ง 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาซัลฟาเซตาไมด์ด้วย) ยาแผนโบราณทุกชนิด อาหารเสริม  ผลิตภัณฑ์เสริมอาหาร และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ซัลฟาเซตาไมด์มีปฏิกิริยาระหว่างยากับยาตัวอื่นอย่างไร? ///// 
ยาซัลฟาเซตาไมด์มีปฏิกิริยาระหว่างยากับยาตัวอื่น เช่น 
- ห้ามใช้ยาซัลฟาเซตาไมด์ชนิดป้ายตา ร่วมกับยาหยอดตา Silver nitrate ophthalmic solution ด้วยจะเกิดการทำปฏิกิริยาระหว่างยาต่อกัน ส่งผลให้ตัวยาซัลฟาเซตาไมด์จับตัวกับสาร Silver nitrate ในยา Silver nitrate ophthalmic solution จนยาซัลฟาเซตาไมด์เกิดการตกตะกอน ส่งผลทำให้ประสิทธิภาพการรักษาของยาซัลฟาเซตาไมด์ด้อยลงไป และตะกอนในยาซัลฟาเซตาไมด์อาจก่อ อันตรายต่อตาได้ เช่น กระจกตาเป็นแผล 
 ///// ควรเก็บรักษาซัลฟาเซตาไมด์อย่างไร? ///// 
ควรเก็บยาซัลฟาเซตาไมด์ภายใต้อุณหภูมิ 8-25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// ซัลฟาเซตาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาซัลฟาเซตาไมด์ ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Sulfac 10%, Ocu-Sul 10, Ocu-Sul 15,  Ocu-Sul 30,  Sodium Sulamyd,  Sulf-10,  Sulfacet sodium, Albucid,  Andremide,  Locula 10%,  Locula 20%,  Locula 30%,   Optacid 10%, Optacid 20%, Syncula, Setride 
 ///// บรรณานุกรม ///// 
https://en.wikipedia.org/wiki/Sulfacetamide [2017,Jan21] 
https://www.drugs.com/pro/sulfacetamide.html [2017,Jan21] 
http://www.mims.com/singapore/drug/info/sulfacetamide?mtype=generic [2017,Jan21] 
http://www.livestrong.com/article/482184-folic-acid-bacteria/ [2017,Jan21] 
http://www.accessdata.fda.gov/drugsatfda_docs/label/2010/019931s019lbl.pdf [2017,Jan21] 
http://www.allergan.com/assets/pdf/bleph_pi [2017,Jan21] 
file:///C:/Users/apai/Downloads/20140820_558280c6-893e-4645-9018-40c69be936d3.pdf [2017,Jan21]
