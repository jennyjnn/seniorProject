ซิตี้โกไลน์ (Citicoline or CDP-Choline)
 ///// บทนำ ///// 
ยาซิตี้โกไลน์(Citicoline) หรือจะเรียกว่า ซีดีพี-โคลีน (CDP-Choline;  Cytidine diphosphate-choline) หรือ Cytidine 5'-diphosphocholine เป็นยาประเภท นูโทรปิก(Nootropics หรือ Nootropic drug) ที่ช่วยกระตุ้นกระบวนการรับรู้ของสมองโดยมีกลไกเพิ่มสารสื่อประสาทที่มีชื่อว่า โดพามีน(Dopamine)และฟอสฟาทิดิลโคลีน (Phosphatidylcholine)ในสมอง และมีส่วนสำคัญต่อการทำงานของระบบประสาทส่วนกลาง  ส่งผลลดความเสียหายของเนื้อเยื่อสมองในภาวะที่ได้รับบาดเจ็บ  ยานี้ถูกพัฒนาในประเทศญี่ปุ่นเพื่อบำบัดโรคหลอดเลือดสมอง  หลายประเทศในยุโรปนำมาใช้เป็นยาตามใบสั่งแพทย์ เพื่อรักษาโรคที่เกี่ยวกับปัญหาการไหลเวียนโลหิตในสมอง สหรัฐอเมริกาได้รับรองยาซิตี้โกไลน์เป็นผลิตภัณฑ์ประเภทอาหารเสริม 
ประโยชน์ทางคลินิกของยาซิตี้โกไลน์ เช่น  ใช้ยานี้ช่วยรักษาอาการในผู้ป่วยพาร์กินสัน,  อาการอัลไซเมอร์,   ผู้ที่ได้รับบาดเจ็บทางศีรษะ,  ใช้ช่วยปรับปรุงการมองเห็นในผู้ป่วยต้อหิน,  ใช้ช่วยบำบัดอาการในผู้ที่ติดยาโคเคน 
รูปแบบยาแผนปัจจุบันของยาซิตี้โกไลน์   จะเป็นยารับประทาน และยาฉีด  ตัวยานี้สามารถดูดซึมจากระบบทางเดินอาหาร และกระจายตัวเข้าสู่กระแสเลือดได้ประมาณ 90%  ในกระแสเลือด ยาซิตี้โกไลน์ส่วนหนึ่งจะถูกขับออกจากร่างกายโดยเปลี่ยนเป็นแก๊สคาร์บอนไดออกไซด์(Carbon dioxide) และผ่านทิ้งไปกับลมหายใจ  และเมื่อเวลาผ่านไปอีกประมาณ 24 ชั่วโมง ยานี้ส่วนที่เหลือจะถูกขับออกไปกับปัสสาวะ 
การใช้ยาซิตี้โกไลน์ในระยะสั้นไม่เกิน 90 วัน จัดอยู่ในเกณฑ์ที่มีความปลอดภัยระดับหนึ่ง  แต่การใช้ยานี้ต่อเนื่องในระยะยาว ยังไม่มีข้อมูลความปลอดภัยแน่ชัด ผู้ป่วยส่วนใหญ่ที่ใช้ยานี้ มักจะไม่พบผลข้างเคียงที่ก่อให้เกิดปัญหามากมายเท่าใดนัก แต่บางรายอาจได้รับผลข้างเคียงบางอย่างตามมา เช่น นอนไม่หลับ  ปวดศีรษะ  ท้องเสีย  สายตาพร่ามัว  คลื่นไส้  ความจำเสื่อม  ความดันโลหิตสูงหรือไม่ก็ต่ำ  แน่นหน้าอก  เป็นต้น 
สำหรับประเทศไทยโดยคณะกรรมการอาหารและยา ได้ระบุให้ยาซิตี้โกไลน์เป็นยาอันตราย การเลือกใช้ยานี้จึงต้องอยู่ในดุลพินิจของแพทย์ผู้รักษาแต่ผู้เดียว และห้ามไม่ให้ผู้ป่วยไปซื้อหายานี้มารับประทานเอง 
 
 
 
 ///// ซิตี้โกไลน์มีสรรพคุณ(คุณสมบัติ)อย่างไร? ///// 
ยาซิตี้โกไลน์มีสรรพคุณ/ข้อบ่งใช้ เช่น 
- ช่วยบำบัดอาการอัลไซเมอร์    อาการความจำเสื่อม 
- บำบัดอาการพาร์กินสัน  อาการสมาธิสั้น 
- บำบัดผู้ติดยาเสพติดโคเคน 
- ปรับปรุงการมองเห็นในผู้ป่วยโรคต้อหิน 
- บำบัดอาการที่มีเหตุจากเลือดออกในสมอง/เลือดออกในกะโหลกศีรษะ 
 ///// ซิตี้โกไลน์มีกลไกการออกฤทธิ์อย่างไร? ///// 
โดยทั่วไป กลไกการออกฤทธิ์ของยาซิตี้โกไลน์จะเกิดขึ้นที่สมอง โดยตัวยาจะช่วยให้มีการปรับสมดุลของสารสื่อประสาท อย่างเช่น  Dopamine  และ Phosphatidyl choline  จึงช่วยทำให้สมองได้รับออกซิเจนมากขึ้น  จากกลไกเหล่านี้เอง จึงเป็นที่มาของสรรพคุณ 
 ///// ซิตี้โกไลน์มีรูปแบบการจัดจำหน่ายอย่างไร? ///// 
ยาซิตี้โกไลน์มีรูปแบบการจัดจำหน่าย เช่น 
- ยาน้ำชนิดรับประทาน ขนาด 100 มิลลิกรัม/ มิลลิลตร 
- ยาฉีด ขนาด  1000 มิลลิกรัม/ขวด 
 ///// ซิตี้โกไลน์มีขนาดรับประทานอย่างไร? ///// 
ยาซิตี้โกไลน์มีขนาดรับประทาน เช่น 
 
- ผู้ใหญ่: รับประทาน 200-600 มิลลิกรัม/วัน โดยแบ่งรับประทานตามคำแนะนำของแพทย์ผู้รักษา และสามารถรับประทานยานี้ ก่อนหรือพร้อม อาหารก็ได้ 
- เด็ก: ขนาดการใช้ยานี้ในเด็ก ให้เป็นไปตามคำสั่งแพทย์ผู้รักษา 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้  เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซิตี้โกไลน์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาซิตี้โกไลน์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซิตี้โกไลน์ สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
อย่างไรก็ดี เพื่อประสิทธิผลของการรักษา ควรรับประทานยาซิตี้โกไลน์ตรงเวลา 
 ///// ซิตี้โกไลน์มีผลไม่พึงประสงค์อย่างไร? ///// 
ผลไม่พึงประสงค์(ผลข้างเคียง/อาการข้างเคียง) เมื่อใช้ยาซิตี้โกไลน์ในขนาดและในระยะเวลาตามคำสั่งแพทย์ผู้รักษา เท่าที่มีรายงาน  เช่น ทำให้เกิดความดันโลหิตต่ำ รวมถึงรู้สึกไม่สบายในช่องท้อง 
 ///// มีข้อควรระวังการใช้ซิตี้โกไลน์อย่างไร? ///// 
มีข้อควรระวังการใช้ยาซิตี้โกไลน์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก  และผู้สูงอายุโดยไม่มีคำสั่งจากแพทย์ผู้รักษา 
- ห้ามรับประทานยานี้พร้อมสุรา หรือเครื่องดื่มที่มีแอลกอฮอล์เป็นส่วนประกอบ 
- ห้ามปรับขนาดการรับประทานด้วยตนเอง 
- หากพบอาการแพ้ยานี้ เช่น  อึดอัด/แน่นหน้าอก/ หายใจไม่ออก/หายใจลำบาก  มีผื่นคันขึ้นเต็มตัว  	ตัวบวม  ให้หยุดการใช้ยานี้ทันที แล้วรีบพาผู้ป่วยมาพบแพทย์/มาโรงพยาบาลทันที/ฉุกเฉิน 
- มาพบแพทย์/มาโรงพยาบาลตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาซิตี้โกไลน์ด้วย) ยาแผนโบราณทุกชนิด  อาหารเสริมและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ซิตี้โกไลน์มีปฏิกิริยาระหว่างยากับยาตัวอื่นอย่างไร? ///// 
ยาซิตี้โกไลน์มีปฏิกิริยาระหว่างยากับยาตัวอื่น เช่น 
- การใช้ยาซิตี้โกไลน์ร่วมกับยา Levodopa อาจทำให้ผู้ป่วยมีความเสี่ยงได้รับผลข้างเคียงจากยา Levodopa ได้มากขึ้น  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามรับประทานยาซิตี้โกไลน์พร้อมสุรา เพราะจะทำให้อาการโรคของผู้ป่วยแย่ลง 
 ///// ควรเก็บรักษาซิตี้โกไลน์อย่างไร? ///// 
ควรเก็บยาซิตี้โกไลน์ตามคำแนะนำในเอกสารกำกับยา  ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์   เก็บยาในภาชนะที่ปิดมิดชิด พ้นแสงแดด ความร้อนและความชื้น และ เก็บยาให้พ้นมือเด็กและสัตว์เลี้ยง 
 ///// ซิตี้โกไลน์มีชื่ออื่นอีกไหม? ผลิตจากบริษัทอะไรบ้าง? ///// 
ยาซิตี้โกไลน์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ที่จำหน่ายในต่างประเทศ เช่น  Acholine, Brainact, Citicare, Citifest, Citilin, Cyscholin, Nutam, Citicolina, Ying Di Te 
 ///// บรรณานุกรม ///// 
https://en.wikipedia.org/wiki/Citicoline [2016,Sept24] 
http://www.mims.com/thailand/drug/info/somazina/?type=brief [2016,Sept24] 
http://www.phosphatidylcholine.org/ [2016,Sept24] 
http://www.webmd.com/vitamins-supplements/ingredientmono-1090-citicoline.aspx?activeingredientid=1090 [2016,Sept24]
