เซฟาเลกซิน (Cefalexin or Cephalexin)
 ///// บทนำ ///// 
ยาเซฟาเลกซิน (Cefalexin or Cephalexin) เป็นยาในกลุ่มเซฟาโลสปอริน (Cephalospo rin) รุ่นที่ 1 (First generation) สามารถต่อต้านแบคทีเรียชนิดแกรมบวกและแบคทีเรียชนิดแกรมลบได้บางจำพวก โดยตัวยามีกลไกยับยั้งการสร้างผนังเซลล์ของแบคทีเรีย แต่ไม่สามารถนำมารักษาการติดเชื้อจากไวรัสได้ ทางคลินิกใช้ยาเซฟาเลกซินในการรักษาการติดเชื้อแบคทีเรียที่หูชั้นกลาง ข้อต่อ ผิวหนัง ทางเดินปัสสาวะ หรือนำมาใช้รักษาอาการปอดบวม เจ็บคอ หรือใช้ป้องกันการติดเชื้อแบคทีเรียในบริเวณเยื่อบุหัวใจ ยาเซฟาเลกซินไม่สามารถต่อต้านกลุ่มแบคทีเรียที่ดื้อต่อยานี้ได้ ตัวอย่างของแบคทีเรียที่ดื้อยานี้เช่น Methicillin-resistant staphylococcus aureus, Enterococcus หรือ Pseudomonas อีกทั้งห้ามใช้กับผู้ป่วยที่แพ้ยากลุ่มเพนิซิลลิน (Penicillin) อีกด้วย 
รูปแบบของยาแผนปัจจุบันของยาเซฟาเลกซินจะเป็นยาชนิดรับประทาน ยาเซฟาเลกซินมีการดูดซึมจากระบบทางเดินอาหารได้ดี แต่ควรหลีกเลี่ยงการรับประทานพร้อมอาหาร เมื่อตัวยาเข้าสู่กระแสเลือดจะเข้าจับกับพลาสมาโปรตีนได้ประมาณ 15% ตัวยานี้สามารถซึมผ่านรกและออกมากับน้ำนมของมารดาได้ แต่ยานี้จะไม่ซึมผ่านเข้าน้ำหล่อเลี้ยงสมองและไขสันหลัง ยาเซฟาเล็กซินจะไม่ถูกเปลี่ยนโครงสร้างใดๆจากตับ ร่างกายจะใช้เวลาประมาณ 1 ชั่วโมงในการกำจัดตัวยาออกจากกระแสเลือด 50% และผ่านทิ้งไปกับปัสสาวะโดยไม่มีการเปลี่ยนแปลงโครงสร้างทางเคมีแต่อย่างใด 
คณะกรรมการอาหารและยาของไทยได้บรรจุยาเซฟาเลกซินลงในบัญชียาหลักแห่งชาติโดย         ระบุเงื่อนไขให้ใช้กับการติดเชื้อแบคทีเรียแกรมบวกโดยเฉพาะเชื้อ S.aureus (Staphylococcus aureus) ในผู้ป่วยที่แพ้ Penicillin แบบไม่รุนแรง รวมถึงการติดเชื้อในชุมชนจากแบคทีเรียแกรมลบบางชนิดเช่น เชื้อ E.coli (Escherichia coli) เป็นต้น 
ยาเซฟาเลกซินจัดอยู่ในหมวดยาอันตราย การใช้ยานี้จึงควรอยู่ภายใต้คำสั่งของแพทย์ผู้รักษาเท่านั้น ผู้ป่วย/ผู้บริโภคไม่สมควรไปหาซื้อยานี้มารับประทานด้วยตนเอง 
 ///// เซฟาเลกซินมีสรรพคุณ (คุณสมบัติ) อย่างไร? ///// 
ยาเซฟาเลกซินมีสรรพคุณ/ข้อบ่งใช้เช่น 
- รักษาการติดเชื้อในระบบทางเดินหายใจที่มีสาเหตุจากแบคทีเรียชนิด Streptococcus pneumoniae และชนิด Streptococcus pyogenes 
- รักษาการติดเชื้อของหูชั้นกลางที่มีสาเหตุจากเชื้อแบคทีเรียชนิด	Streptococcus pneumoniae, Haemophilus influenza, Staphylococcus aureus, Streptococcus pyogenes และ Moraxella catarrhalis 
- รักษาการติดเชื้อที่ผิวหนังที่มีสาเหตุจากเชื้อแบคทีเรียชนิด Staphylococcus aureus และ Streptococcus pyogenes 
- รักษาการติดเชื้อที่กระดูกที่มีสาเหตุจากเชื้อแบคทีเรียชนิด Staphylococcus aureus และ Proteus mirabilis 
- รักษาการติดเชื้อที่ระบบทางเดินปัสสาวะอันมีสาเหตุจากเชื้อแบคทีเรีย Escherichia coli, Proteus mirabilis และ Klebsiella pneumoniae 
 ///// เซฟาเลกซินมีกลไกการออกฤทธิ์อย่างไร? ///// 
กลไกการออกฤทธิ์ของยาเซฟาเล็กซินคือ ตัวยาจะออกฤทธิ์ยับยั้งการสังเคราะห์สารที่มีชื่อว่า Peptidoglycan ซึ่งเป็นส่วนประกอบสำคัญในผนังเซลล์ของแบคทีเรีย ทำให้แบคทีเรียหยุดการเจริญเติบโตไม่สามารถขยายพันธุ์ต่อได้และตายลงในที่สุด 
 ///// เซฟาเลกซินมีรูปแบบการจัดจำหน่ายอย่างไร? ///// 
ยาเซฟาเลกซินมีรูปแบบการจัดจำหน่ายดังนี้ 
- ยาน้ำชนิดรับประทาน/ยาผงละลายน้ำก่อนรับประทาน ขนาด 125 และ 250 มิลลิกรัม/5 มิลลิลิตร 
- ยาแคปซูลชนิดรับประทาน ขนาด 250 และ 500 มิลลิกรัม/แคปซูล 
- ยาเม็ดชนิดรับประทาน ขนาด 250 และ 500 มิลลิกรัม/เม็ด 
 ///// เซฟาเลกซินมีขนาดรับประทานอย่างไร? ///// 
ยาเซฟาเลกซินมีขนาดรับประทานได้หลากหลายขึ้นกับการติดเชื้อแบคทีเรียชนิดใด ของอวัยวะอะไร และความรุนแรงของอาการ ซึ่งจะต้องอยู่ในดุลพินิจของแพทย์ผู้รักษา ในที่นี้ข้อยกตัวอย่างเช่น 
ก. สำหรับรักษาอาการคออักเสบ (Pharyngitis): 
- ผู้ใหญ่: รับประทานครั้งละ 250 มิลลิกรัมทุก 6 ชั่วโมง หรือ 500 มิลลิกรัมทุก 12 ชั่วโมง 
- เด็กอายุมากกว่า 1 ปี: รับประทานครั้งละ 12.5 - 25 มิลลิกรัม/น้ำหนักตัว 1 กิโลกรัมทุก 12 ชั่วโมง 
- เด็กอายุน้อยกว่าหรือเท่ากับ 1 ปี: ขนาดใช้ยาขึ้นน้ำหนักตัวเด็กและดุลพินิจของแพทย์ผู้รักษาเป็นกรณีๆไป 
ข. สำหรับรักษาการติดเชื้อที่ผิวหนังหรือเนื้อเยื่อต่างๆของร่างกาย: 
- ผู้ใหญ่: รับประทานครั้งละ 250 มิลลิกรัมทุก 6 ชั่วโมง หรือ 500 มิลลิกรัมทุก 12 ชั่วโมง 
- เด็ก: รับประทานครั้งละ 12.5 - 25 มิลลิกรัม/น้ำหนักตัว 1 กิโลกรัมทุก 12 ชั่วโมง 
ค. สำหรับรักษาการติดเชื้อของต่อมลูกหมาก: 
- ผู้ใหญ่: รับประทานครั้งละ 500 มิลลิกรัมทุก 6 ชั่วโมงเป็นเวลา 14 วัน 
- เด็ก: การติดเชื้อต่อมลูกหมากเป็นโรคในผู้ใหญ่จึงยังไม่มีข้อมูลการใช้ยานี้ในเด็ก 
*อนึ่ง ยาเซฟาเลกซินสามารถทนกรดในกระเพาะอาหารได้ก็จริง แต่การรับประทานในช่วงท้องว่างจะทำให้การดูดซึมตัวยาดีกว่าการรับประทานยาพร้อมอาหาร 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเซฟาเลกซิน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเซฟาเลกซินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเซฟาเลกซินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาเซฟาเลกซินให้ตรงเวลา 
 ///// เซฟาเลกซินมีผลไม่พึงประสงค์อย่างไร? ///// 
ยาเซฟาเลกซินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น เกิดแผลในปาก คันบริเวณอวัยวะเพศ ท้องเสีย คลื่นไส้ อาเจียน วิงเวียน อ่อนเพลีย ปวดท้อง ปวดศีรษะ 
*กรณีที่มีอาการดังต่อไปนี้ ต้องรีบหยุดใช้ยานี้แล้วรีบพาผู้ป่วยส่งโรงพยาบาลทันที/ฉุกเฉินเช่น ผื่นคันเต็มตัว ใบหน้าบวม ปากบวม บวมตามข้อพับ มีไข้สูง ตัวเหลืองตาเหลือง หรือมีอาการเลือดออกง่ายกว่าปกติ 
 ///// มีข้อควรระวังการใช้เซฟาเลกซินอย่างไร? ///// 
มีข้อควรระวังการใช้เซฟาเลกซินอย่างไร? 
- ห้ามใช้กับผู้แพ้ยานี้หรือแพ้ยากลุ่มเซฟาโลสปอริน (Cephalosporin) 
- ห้ามปรับขนาดรับประทานยานี้หรือหยุดการใช้ยานี้ด้วยตนเองโดยมิได้ปรึกษาแพทย์ 
- การใช้ยานี้กับสตรีตั้งครรภ์ สตรีที่อยู่ในภาวะให้นมบุตร ผู้สูงอายุ และเด็ก จะต้องได้รับคำสั่งจากแพทย์เท่านั้น 
- ระวังการใช้ยานี้กับผู้ป่วยโรคตับ โรคไต หรือโรคที่เกี่ยวกับระบบทางเดินอาหาร ด้วยตัวยานี้ อาจก่อให้เกิดความรุนแรงของโรคได้มากยิ่งขึ้น 
- กรณีพบอาการแพ้ยานี้ต้องหยุดใช้ยาทันทีแล้วรีบนำตัวผู้ป่วยส่งโรงพยาบาลทันที/ฉุกเฉิน 
- การรับประทานยาเซฟาเลกซินในรูปแบบของยาแคปซูล - ยาเม็ด ให้ดื่มน้ำตามอย่างพอเพียง
	กรณียาน้ำแขวนตะกอนให้เขย่าขวดเพื่อตัวยากระจายตัวได้ดีก่อนรับประทานทุกครั้ง 
- ยานี้อาจทำให้เกิดอาการวิงเวียนศีรษะได้ กรณีมีอาการดังกล่าวควรหลีกเลี่ยงการขับขี่ยวด           ยานพาหนะใดๆหรือการทำงานกับเครื่องจักร 
- กรณีที่เกิดอาการข้างเคียง (ผลข้างเคียง) ที่รบกวนการดำเนินชีวิตประจำวัน ผู้ป่วยควรกลับมาปรึกษาแพทย์/มาโรงพยาบาลเพื่อแพทย์พิจารณาปรับแนวทางการรักษา 
- กรณีใช้ยานี้แล้วอาการป่วยไม่ทุเลาภายในเวลาประมาณ 3 - 4 วันหรือมีอาการหนักขึ้น ควรกลับมาพบแพทย์/มาโรงพยาบาลโดยเร็ว 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเซฟาเลกซินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เซฟาเลกซินมีปฏิกิริยาระหว่างยากับยาตัวอื่นอย่างไร? ///// 
ยาเซฟาเลกซินมีปฏิกิริยาระหว่างยากับยาตัวอื่นเช่น 
- การใช้ยาเซฟาเลกซินร่วมกับยารักษาโรคเบาหวานเช่น Metformin จะทำให้ฤทธิ์การรักษาของ Metformin มีมากยิ่งขึ้นจนเป็นผลให้น้ำตาลในเลือดต่ำ กรณีที่มีความจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นกรณีไป 
- การใช้ยาเซฟาเลกซินร่วมกับยาเม็ดคุมกำเนิดที่มีส่วนประกอบของ Ethinyl estradiol อาจทำให้ฤทธิ์การคุมกำเนิดด้อยประสิทธิภาพลงไป กรณีที่ต้องใช้ยาร่วมกันควรใช้วิธีคุมกำเนิดอื่นๆร่วมด้วยเช่น การใช้ถุงยางอนามัยชาย เป็นต้น 
- การใช้ยาเซฟาเลกซินร่วมกับยา Probenecid อาจทำให้ระดับยาเซฟาเลกซินในกระแสเลือดเพิ่มสูงขึ้นจนมีอาการข้างเคียงติดตามมาเช่น เกิดอาการคลื่นไส้ อาเจียน ท้องเสีย ไตทำงานผิดปกติ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาเซฟาเลกซินร่วมกับยาขับปัสสาวะเช่น Furosemide อาจเกิดความเสี่ยงก่อให้ไตทำ งานผิดปกติ โดยสังเกตจากมีอาการคลื่นไส้ อาเจียน เบื่ออาหาร ลดการขับปัสสาวะ น้ำหนักตัวเพิ่มหรือไม่ก็ลด มีอาการบวมน้ำ หายใจลำบาก เหนื่อยง่าย อ่อนเพลีย วิงเวียน ไปจนถึงหัวใจเต้นผิดจังหวะ หากจำเป็นต้องใช้ยาร่วมกันและเพื่อหลีกเลี่ยงอาการข้างเคียงดังกล่าว แพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาเซฟาเลกซินอย่างไร? ///// 
ควรเก็บรักษายาเซฟาเลกซินคือ 
- ยาเม็ด - ยาแคปซูล - ยาผงก่อนผสมน้ำ: สามารถเก็บในอุณหภูมิห้องที่เย็น 
- ยาน้ำชนิดรับประทานหรือยาผงที่ผสมน้ำแล้ว: เก็บยาในอุณหภูมิ 2 - 8 องศาเซลเซียส(Celsius) 
- ยาทุกรูปแบบต้องไม่เก็บในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เซฟาเลกซินมีชื่ออื่นอีกไหม? ผลิตจากบริษัทอะไรบ้าง? ///// 
ยาเซฟาเลกซินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Cephalosporin [2015,Oct24] 
https://en.wikipedia.org/wiki/Cefalexin  [2015,Oct24] 
http://www.drugs.com/pro/cephalexin.html  [2015,Oct24] 
http://www.cimsasia.com/Thailand/drug/search?q=Cefalexin&amp;page=0   [2015,Oct24] 
http://drug.fda.moph.go.th:81/nlem.in.th/medicine/essential/list/85#item-8587  [2015,Oct24] 
http://www.traveldoctor.com.au/files/editor_upload/File/CMI/Keflex%20CMI%20CMR04780.pdf  [2015,Oct24] 
http://www.drugs.com/drug-interactions/cephalexin-index.html?filter=2&amp;generic_only=#M  [2015,Oct24]
