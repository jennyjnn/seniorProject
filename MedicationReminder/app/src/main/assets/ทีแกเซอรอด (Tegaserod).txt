ทีแกเซอรอด (Tegaserod)
 ///// บทนำ ///// 
ยาทีแกเซอรอด (Tegaserod หรือ Tegaserod maleate) เป็นยาในกลุ่ม Selective serotonin receptor agonists ใช้บรรเทาอาการโรคลำไส้แปรปรวนหรือที่เรียกกันว่า โรคไอบีเอส (IBS/ Irritable Bowel Syndrome) และอาการท้องผูกเรื้อรัง  มีรูปแบบเภสัชภัณฑ์เป็นยาชนิดรับประทาน ซึ่งสามารถดูดซึมจากระบบทางเดินอาหาร เข้าสู่กระแสเลือดได้เพียงประมาณ 10%    ยาทีแกเซอรอดในกระแสเลือดจะเข้ารวมตัวกับพลาสมาโปรตีนประมาณ 98%  โดยการทำลายโครงสร้างทางเคมีของยานี้จะเกิดที่กระเพาะอาหารและในตับของผู้ป่วย จากกระบวนการดังกล่าว ทำให้ร่างกายต้องใช้เวลาเฉลี่ยประมาณ 11 ชั่วโมง เพื่อกำจัดยานี้ออกจากกระแสเลือด โดยผ่านทิ้งไปกับอุจจาระและปัสสาวะ 
แพทย์จะไม่ใช้ยาทีแกเซอรอดกับผู้ที่มีประวัติแพ้ยานี้ รวมถึงกับผู้ป่วยโรคตับที่มีความรุนแรงตั้งแต่ระดับปานกลางขึ้นไป  ผู้ป่วยที่การทำงานของไตผิดปกติอย่างรุนแรง  ผู้ป่วยที่มีภาวะทางเดินอาหารตีบตัน/ลำไส้อุดตัน   ผู้ป่วยที่มีภาวะท้องเสีย                     ก็อยู่ในกลุ่มห้ามใช้ยานี้เช่นเดียวกัน 
นอกจากนี้ยังมีผู้ป่วยบางกลุ่ม ที่แพทย์ต้องใช้ดุลยพินิจอย่างรอบคอบ ก่อนที่จะใช้ยาทีแกเซอรอด เช่น สตรีในภาวะให้นมบุตร   สตรีมีครรภ์/ตั้งครรภ์  ผู้ที่มีโรคความดันโลหิตต่ำ  ผู้ที่ร่างกายอยู่ในสภาพเสียน้ำ/ภาวะขาดน้ำเป็นปริมาณมาก         เป็นต้น 
เพื่อเพิ่มการออกฤทธิ์ของยาทีแกเซอรอด ผู้ป่วยควรรับประทานยานี้ก่อนอาหาร  การรับประทานยานี้หลังอาหารหรือพร้อมอาหาร อาจทำให้การดูดซึมของยานี้ลดลง  และประสิทธิผลของการรักษาด้วยยานี้จะเกิดสูงสุดเมื่อผู้ป่วยต้องรับประทานยาต่อเนื่องเป็นเวลาประมาณ 8–12 สัปดาห์ โดยแพทย์จะสังเกตการตอบสนองของร่างกายเพื่อใช้กำหนดระยะเวลาของการใช้ยานี้ 
ระหว่างที่ได้รับยาทีแกเซอรอด หากพบอาการเลือดออกจากทวารหนัก  ถ่ายอุจจาระเป็นเลือด   มีอาการปวดท้อง  เหล่านี้ล้วนเป็นสาเหตุจากอาการข้างเคียง(ผลข้างเคียง)ของยาทีแกเซอรอด  ผู้ป่วยจะต้องหยุดการใช้ยานี้ทันที แล้วรีบมาพบแพทย์/มาโรงพยาบาลโดยเร็ว 
มีอาการข้างเคียงที่รุนแรงจากยาทีแกเซอรอด และเป็นเหตุผลให้บางประเทศอย่างสหรัฐอเมริกา เลิกใช้ยาชนิดนี้  คือ ยาทีแกเซอรอดสามารถทำให้เกิดภาวะหัวใจล้มเหลว หรือทำให้เกิดหลอดเลือดในสมองอุดตัน/โรคหลอดเลือดสมอง 
มีงานวิจัยเรื่องการได้รับยาทีแกเซอรอดเกินขนาด โดยให้อาสาสมัครรับประทานยาทีแกเซอรอดขนาด 116 มิลลิกรัมในครั้งเดียว พบว่าร่างกายมีการตอบสนองในลักษณะ  ท้องเสีย   ปวดศีรษะ  ปวดท้องในระดับปานกลาง  และเกิดความดันโลหิตต่ำ  หากเกิดอาการเหล่านี้กับผู้ป่วยที่ได้รับยาทีแกเซอรอด  ให้ตั้งข้อสันนิษฐานว่า ผู้ป่วยอาจได้รับยานี้เกินขนาดและ     ควรต้องรีบนำตัวผู้ป่วยส่งโรงพยาบาลโดยเร็ว/ทันที 
ด้วยข้อห้ามและอาการข้างเคียงของยาทีแกเซอรอด ผู้บริโภคไม่ควรไปซื้อหายานี้มารับประทานเอง  ควรต้องได้รับการตรวจร่างกายจากแพทย์เพื่อประเมินความเหมาะสมในการใช้ยานี้เสียก่อน 
หากผู้ป่วยมีข้อสงสัยการใช้ยาทีแกเซอรอดเพิ่มเติม  สามารถสอบถามข้อมูลการใช้ยานี้ได้จากแพทย์หรือจากเภสัชกรได้ทั่วไป 
 
 ///// ทีแกเซอรอดมีสรรพคุณ(คุณสมบัติ)อย่างไร? ///// 
ยาทีแกเซอรอดมีสรรพคุณ/ข้อบ่งใช้ เช่น 
- รักษาอาการท้องผูกเรื้อรัง 
- รักษาอาการลำไส้แปรปรวนที่มีภาวะท้องผูกเป็นอาการเด่น 
 ///// ทีแกเซอรอดมีกลไกการออกฤทธิ์อย่างไร? ///// 
ยาทีแกเซอรอด มีกลไกการออกฤทธิ์กับตัวรับ(Receptor)ที่อยู่ในระบบทางเดินอาหาร ซึ่งมีชื่อ เรียกว่า 5-HT4 receptor(5-Hydroxytryptamine 4 receptor) ส่งผลให้ผนังลำไส้มีการบีบตัวไล่กากอาหารออกมาเป็นอุจจาระได้ตามปกติ 
 
 ///// ทีแกเซอรอดมีรูปแบบการจัดจำหน่ายอย่างไร? ///// 
ยาทีแกเซอรอดมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Tegaserod maleate ขนาด 6 มิลลิกรัม/เม็ด 
 
 ///// ทีแกเซอรอดมีขนาดรับประทานอย่างไร? ///// 
ยาทีแกเซอรอดมีขนาดรับประทาน เช่น 
 
- ผู้ใหญ่อายุตั้งแต่ 18 ปีขึ้นไป: รับประทานยาครั้งละ 6 มิลลิกรัม ก่อนอาหาร วันละ 2 ครั้ง เช้า-เย็น 
เป็นเวลา 4–6 สัปดาห์ และแพทย์อาจต้องให้ใช้ยาต่อเนื่องอีก 4–6 สัปดาห์ ทั้งนี้แพทย์จะพิจารณาตามการตอบสนองของผู้ป่วยต่อยานี้เป็นสำคัญ 
- ผู้มีอายุต่ำกว่า 18 ปี: ควรหลีกเลี่ยงการใช้ยากับผู้ที่มีอายุต่ำกว่า 18 ปีลงมา 
อนึ่ง:  ระหว่างใช้ยานี้ หากพบอาการเลือดออกทางทวารหนัก  ถ่ายอุจจาระเป็นเลือด  ให้หยุดการใช้ยานี้ทันที แล้วนำผู้ป่วยมาพบแพทย์/มาโรงพยาบาลโดยเร็ว 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียง                                  ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาทีแกเซอรอด  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น โรคตับ   โรคไต  โรคหัวใจ  โรคความดันโลหิตต่ำ  รวมทั้งกำลังกินยา/ใช้ยาอะไรอยู่  เพราะยาทีแกเซอรอดอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาทีแกเซอรอด สามารถรับประทานยาทันทีที่นึกขึ้นได้  กรณีที่เวลาใกล้เคียงกับการรับประทานยาในครั้งถัดไป ไม่จำเป็นต้องเพิ่มขนาดรับประทานยาเป็น 2 เท่าให้รับประทานยาในขนาดปกติ 
อนึ่ง การใช้ยาทีแกเซอรอดในการรักษาภาวะ ท้องผูก และลำไส้แปรปรวน จำเป็นต้องใช้ยานี้เป็นเวลาหลายสัปดาห์และต่อเนื่อง จึงจะทำให้ร่างกายปรับสภาพการขับถ่ายอุจจาระกลับมาเป็นปกติ ดังนั้นจึงควรรับประทานยานี้ต่อเนื่อง ตรงเวลา ตามคำสั่งแพทย์ ไม่ควรลืมรับประทานยานี้บ่อยๆ 
 ///// ทีแกเซอรอดมีผลไม่พึงประสงค์อย่างไร? ///// 
ยาทีแกเซอรอดสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อไต:  เช่น  ปวดบริเวณไต/ปวดหลัง   มีอัลบูมิน(Albumin)ปนมากับปัสสาวะ/มีโปรตีนในปัสสาวะ 
- ผลต่อระบบทางเดินอาหาร:   เช่น  ปวดท้อง  ท้องเสีย  คลื่นไส้ อาเจียน  เบื่ออาหารหรือไม่ก็กินจุ   กระเพาะอาหารอักเสบ  เกิดกรดไหลย้อน  เกิดริดสีดวงทวาร  เกิดการระคายเคืองที่ลำไส้  เกิดนิ่วในท่อน้ำดี   เลือดออกบริเวณทวารหนัก  อุจจาระเป็นเลือด 
- ผลต่อระบบประสาท:   เช่น  ปวดศีรษะ   วิงเวียน    ไมเกรน  นอนไม่หลับ 
- ผลต่อระบบหัวใจและหลอดเลือด:  เช่น  ความดันโลหิตต่ำ   กล้ามเนื้อหัวใจขาดเลือด  หน้าแดง    หัวใจเต้นผิดจังหวะ    หัวใจเต้นเร็ว  หัวใจล้มเหลว 
- ผลต่อระบบเลือด:  เช่น  ปริมาตรของเลือดลดลงด้วยมีภาวะท้องเสีย 
- ผลต่อตับ:   เช่น เอนไซม์การทำงานของตับในเลือดเพิ่มขึ้น  ตับอักเสบ 
- ผลต่อผิวหนัง:  เช่น  เกิดผื่นคัน  ผมร่วง  เหงื่อออกมาก 
- ผลต่อกล้ามเนื้อและกระดูก:  เช่น  ปวดหลัง  ข้ออักเสบ  ปวดกล้ามเนื้อ 
- ผลต่อระบบการเผาผลาญพลังงานของร่างกาย:   เช่น เกลือโปแตสเซียม/โพแทสเซียมในเลือดต่ำ 
- ผลต่อสภาพจิตใจ:  เช่น  อยากทำร้ายตัวเอง  สูญเสียการครองสติ  นอนไม่หลับ  มีอาการซึม 
- ผลต่อระบบทางเดินหายใจ:  เช่น   เกิดหอบหืด 
- ผลต่อระบบทางเดินปัสสาวะ:  เช่น  ปัสสาวะมาก    ระบบทางเดินปัสสาวะอักเสบ/โรคติดเชื้อทางเดินปัสสาวะ 
- อื่นๆ:    ประจำเดือนผิดปกติ   และอาจก่อให้เกิด มะเร็งเต้านม 
 
 ///// มีข้อควรระวังการใช้ทีแกเซอรอดอย่างไร? ///// 
มีข้อควรระวังการใช้ยาทีแกเซอรอด เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับ ผู้ป่วยโรคตับ โรคไต ในระยะรุนแรง  ผู้ที่มีสภาพทางเดินอาหารอุดตัน/ลำไส้อุดตัน   ผู้ที่อยู่ในภาวะท้องเสีย  ผู้ที่มีปัญหาของท่อน้ำดี  ผู้ที่มีความดันโลหิตต่ำ 
- ห้ามใช้ยานี้กับ  สตรีมีครรภ์  สตรีที่อยู่ในภาวะให้นมบุตร และผู้ที่อายุต่ำกว่า 18 ปี 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สีเม็ดยาเปลี่ยนไป 
- ใช้ยานี้ต่อเนื่องและตรงตามคำสั่งแพทย์ 
- ระหว่างที่ใช้ยานี้ อาจต้องรับการตรวจหัวใจร่วมด้วยตามแพทย์สั่ง 
- ปฏิบัติตามคำสั่งแพทย์อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาทีแกเซอรอดด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร  และสมุนไพรต่างๆ เพราะยามีทั้งให้คุณและให้โทษ  ดังนั้นเมื่อมีการใช้ยาทุกครั้งควรต้องปฏิบัติตาม ข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่อง      ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ทีแกเซอรอดมีปฏิกิริยาระหว่างยากับยาตัวอื่นอย่างไร? ///// 
ยาทีแกเซอรอดมีปฏิกิริยาระหว่างยากับยาตัวอื่น เช่น 
- ห้ามรับประทานยาทีแกเซอรอด ร่วมกับเครื่องดื่มประเภทแอลกอฮอล์ ด้วยจะทำให้เกิดภาวะความดันโลหิตต่ำ และเกิดอาการวิงเวียน ตามมา 
- หลีกเลี่ยงการใช้ยาทีแกเซอรอดร่วมกับยา Amiodarone, Atomoxetine, 
Betaxolol , Bupropion , Celecoxib , Chloroquine,  เพราะยาเหล่านี้จะทำให้                               ร่างกายทำลายยาทีแกเซอรอดได้ลดน้อยลงจนอาจส่งผลให้ได้รับอาการข้างเคียง                                ของยาทีแกเซอรอดมากยิ่งขึ้น 
- การใช้ยาทีแกเซอรอดร่วมกับยา Amodiaquine   อาจทำให้ระดับยา Amodiaquine ในกระแสเลือดเพิ่มมากขึ้นจนก่อให้เกิดอาการข้างเคียงรุนแรงจากยา Amodiaquine ตามมา  กรณีที่จำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาทีแกเซอรอดร่วมกับยา Fesoterodine  เพราะอาจทำให้ยาFesoterodine มีปริมาณในร่างกายมากขึ้นจนก่อให้เกิดผลข้างเคียงที่รุนแรงได้  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาทีแกเซอรอดอย่างไร? ///// 
ควรเก็บยาทีแกเซอรอดภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ทีแกเซอรอดมีชื่ออื่นอีกไหม? ผลิตจากบริษัทอะไรบ้าง? ///// 
ยาทีแกเซอรอด  มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น Tagon, Tegibs, Tegaspa 
 ///// บรรณานุกรม ///// 
https://www.accessdata.fda.gov/drugsatfda_docs/label/2002/21200lbl.pdf[2017,May6] 
http://vardgivarwebb.regionostergotland.se/pages/233476/Zelmac%202004.pdf[2017,May6] 
http://www.mims.com/thailand/drug/info/tegaserod/?type=brief&amp;mtype=generic[2017,May6] 
https://en.wikipedia.org/wiki/Tegaserod[2017,May6] 
https://www.drugs.com/sfx/tegaserod-side-effects.html[2017,May6] 
https://www.drugbank.ca/drugs/DB01079[2017,May6]
