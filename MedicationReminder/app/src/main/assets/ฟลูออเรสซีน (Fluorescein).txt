ฟลูออเรสซีน (Fluorescein)
 ///// บทนำ ///// 
ยา หรือ สาร หรือ สี ฟลูออเรสซีน(Fluorescein หรือ Fluorescein sodium หรือ Fluorescein Na)เป็นสารประกอบอินทรีย์ประเภทสีย้อมที่สะท้อนแสงได้หากกระตุ้นฟลูออเรสซีนด้วยพลังงานที่มีความยาวคลื่น 465-490 นาโนเมตร จะทำให้มีการปลดปล่อยพลังงานที่ความยาวคลื่น 520-530  นาโนเมตร อาจกล่าวให้ฟังดูง่ายว่า สารฟลูออเรสซีนจะถูกกระตุ้นด้วยแสงสีฟ้า และจะเรืองแสงให้เห็นเป็นสีเหลืองเขียวในบริเวณที่ตัวมันไปปรากฏ เช่น บริเวณหลอดเลือดในลูกตา  ด้วยเหตุผลนี้ ทางการแพทย์จึงนำฟลูออเรสซีนในรูปของเกลือโซเดียม (Fluorescein sodium หรือ Fluorescene Na) มาใช้วินิจฉัยพยาธิสภาพของหลอดเลือดใต้ชั้นจอตาที่มีอาการโป่งพอง (Polypoidal choroidal vasculopathy) 
รูปแบบเภสัชภัณฑ์ของยาหรือสารฟลูออเรสซีน เป็นลักษณะแบบยาฉีด  การฉีด
ฟลูออเรสซีนเข้าหลอดเลือดดำที่บริเวณแขนภายในเวลาไม่เกิน 7–14 วินาที  ฟลูออเรสซีน โซเดียมก็จะเข้าไปปรากฏอยู่ในหลอดเลือดแดงของตา/ลูกตา  หากมองผ่านจากกล้องที่แพทย์ใช้ตรวจสอบ จะเห็นเป็นสีเขียวออกเหลือง และจะเริ่มจางลงภายในเวลา 6–12 ชั่วโมง 
ฟลูออเรสซีนในร่างกายจะถูกเปลี่ยนไปเป็น ฟลูออเรสซีน โมโนกลูคูโรไนด์ (Fluorescein monoglucuronide) และถูกขับทิ้งไปกับปัสสาวะ  กระบวนการนี้จะเริ่มต้นภายใน 1 ชั่วโมงหลังจากผู้ป่วยได้รับการฉีดสีชนิดนี้ 
ปัจจุบัน ฟลูออเรสซีนโซเดียม ได้รับการบรรจุให้อยู่ในบัญชียาหลักแห่งชาติของไทยโดยกำหนดให้ใช้เพื่อวินิจฉัยภาวะ Polypoidal choroidal vasculopathy และสามารถพบเห็นการใช้สารนี้ตามสถานพยาบาลทั้งของรัฐและเอกชนทั่วไป 
 
 ///// ฟลูออเรสซีนมีสรรพคุณ(คุณสมบัติ)อย่างไร? ///// 
ฟลูออเรสซีนมีสรรพคุณ/ข้อบ่งใช้ เช่น 
- ใช้วินิจฉัยความผิดปกติของจอตา (Angioscopy of the retina) 
- ใช้วินิจฉัยความผิดปกติของหลอดเลือดบริเวณม่านตา (Angioscopy of Iris vasculature) 
 
 ///// ฟลูออเรสซีนมีกลไกการออกฤทธิ์อย่างไร? ///// 
Fluorescein sodium มีกลไกการออกฤทธิ์โดยตัวยาจะตอบสนองต่อคลื่นแม่เหล็กไฟฟ้า หรือแสงที่มีความยาวคลื่นระหว่าง 465-490 นาโนเมตร การกระตุ้นดังกล่าวจะทำให้ Fluorescein เปล่งแสงที่มีความยาวคลื่น 520-530 นาโนเมตร เมื่อมองผ่านกล้องที่จักษุแพทย์ใช้ จะเห็นเป็นสีเหลืองออกเขียว  จากกลไกนี้เอง ทำให้แพทย์สามารถเห็นความผิดปกติของจอตา หรือของหลอดเลือดในบริเวณม่านตา และสามารถวินิจฉัยโรคของตาได้อย่างแม่นยำขึ้น 
 
 ///// ฟลูออเรสซีนมีรูปแบบการจัดจำหน่ายอย่างไร? ///// 
ฟลูออเรสซีนมีรูปแบบการจัดจำหน่าย เช่น 
- ยาฉีดแบบสารละลาย ที่บรรจุตัวยา Fluorescein sodium ที่มีความเข้มข้น 10% หรือ 
100 มิลลิกรัม/มิลลิลิตร 
 ///// ฟลูออเรสซีนมีขนาดการบริหารยาอย่างไร? ///// 
ฟลูออเรสซีนมีขนาดการบริหารยา/ใช้ยา เช่น 
- ผู้ใหญ่: ฉีดยาขนาด 500 มิลลิกรัมเข้าหลอดเลือดดำที่บริเวณแขนของผู้ป่วย
ใช้เวลาในการเดินยาเข้าหลอดเลือดฯ 5 – 10 วินาที หรืออาจใช้วิธีรับประทานยาขนาด 25 มิลลิกรัม/น้ำหนักตัว 1 กิโลกรัม 
- เด็ก: ฉีดยาขนาด 7.5 มิลลิกรัม/น้ำหนักตัว 1 กิโลกรัม 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมฟลูออเรสซีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  เช่น โรคความดันโลหิตสูง   โรคความดันโลหิตต่ำ   โรคไต รวมทั้งกำลังกินยา/ใช้ยาอะไรอยู่   เพราะยาฟลูออเรสซีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือกำลังให้นมบุตรเพราะยาหลายประเภทสามารถผ่านทางน้ำนมหรือรก  และเข้าสู่ทารกจนก่อให้เกิดผลข้างเคียงได้ 
 
 ///// ฟลูออเรสซีนมีผลไม่พึงประสงค์อย่างไร? ///// 
ยาฟลูออเรสซีนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด:  เช่น หัวใจหยุดเต้น   ความดันโลหิตต่ำ 
- ผลต่อระบบประสาท: เช่น ปวดศีรษะ   มีอาการชัก 
- ผลต่อระบบทางเดินอาหาร:  เช่น คลื่นไส้ อาเจียน   แน่นท้อง 
- ผลต่อระบบทางเดินหายใจ: เช่น หลอดลมหดเกร็งตัว/หายใจลำบาก 
- ผลต่อผิวหนัง:  เช่น เกิดผื่นคัน 
 
 ///// มีข้อควรระวังการใช้ฟลูออเรสซีนอย่างไร? ///// 
มีข้อควรระวังการใช้ฟลูออเรสซีน เช่น 
- ห้ามใช้กับผู้ที่มีประวัติแพ้ยาชนิดนี้/ยานี้ 
- ระวังการฉีดยาฟลูออเรสซีนทะลุผนังหลอดเลือดดำ  ด้วยตัวยามีความเป็นด่างสูง	   จึงสามารถทำอันตรายต่อเนื้อเยื่อที่อยู่ภายนอกหลอดเลือดฯได้ 
- ระวังการฉีดยานี้ให้กับผู้ป่วยด้วยโรคหืด 
- หลังฉีดยานี้  ผิวหนังของผู้ป่วยอาจดูเป็นสีเหลือง และจะค่อยๆจางลงภายในเวลา 
6 – 12 ชั่วโมง 
- หลีกเลี่ยงการใช้ยานี้กับสตรีมีครรภ์ และสตรีในภาวะให้นมบุตร  การใช้ยากับ	  	  ผู้ป่วยกลุ่มนี้ต้องอยู่ภายใต้ดุลยพินิจของแพทย์เท่านั้น 
- ห้ามใช้ฟลูออเรสซีนในลักษณะยารับประทานกับผู้ป่วยด้วยโรคตับอ่อนอักเสบ 	   (Acute necrotising pancreatitis) 
- ปฏิบัติตัวตามคำสั่งแพทย์และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาฟลูออเรสซีนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ฟลูออเรสซีนมีปฏิกิริยาระหว่างยากับยาตัวอื่นอย่างไร? ///// 
ยาฟลูออเรสซีน มีปฏิกิริยาระหว่างยากับยาตัวอื่น เช่น 
- ห้ามใช้ยาฟลูออเรสซีนร่วมกับยา  Acebutolol, Benazepril, Enalapril, Quinapril,  Sotalol, Ramipril, Perindopril, Nebivolol, Carteolol  ด้วยอาจทำให้ผู้ป่วยมีภาวะแพ้ยาฟลูออเรสซีนเกิดขึ้น โดยมีอาการหายใจลำบากและแน่นหน้าอก เป็นต้น 
 
 ///// ควรเก็บรักษาฟลูออเรสซีนอย่างไร? ///// 
สามารถเก็บยาฟลูออเรสซีน ดังนี้ 
- เก็บยาภายใต้อุณหภูมิ 2-25 องศาเซลเซียส(Celsius) 
- ห้ามเก็บยาในช่องแช่แข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาในห้องน้ำหรือในรถยนต์ 
- ไม่เก็บยาที่หมดอายุแล้ว  และ 
- ห้ามทิ้งยาลงในแม่น้ำลำคลองหรือในแหล่งน้ำตามธรรมชาติ 
 
 
 ///// ฟลูออเรสซีนมีชื่ออื่นอีกไหม? ผลิตจากบริษัทอะไรบ้าง? ///// 
ฟลูออเรสซีน มีชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Fluorescein[2018,Sep1] 
file:///C:/Users/apai/Downloads/nlem2018_announcement_ratchakitcha_190161_20180119_204214.pdf [2018,Sep1] 
http://www.mims.com/thailand/drug/info/fluorescein/?type=brief&amp;mtype=generic [2018,Sep1] 
https://www.accessdata.fda.gov/drugsatfda_docs/label/2006/021980s000lbl.pdf [2018,Sep1] 
https://www.drugs.com/drug-interactions/fluorescein-index.html?filter=2&amp;generic_only= [2018,Sep1] 
http://www.srinagarind.md.kku.ac.th/%E0%B8%AB%E0%B8%99%E0%B9%88%E0%B8%A7%E0%B8%A2%E0%B8%AA%E0%B8%A3%E0%B9%89%E0%B8%B2%E0%B8%87%E0%B9%80%E0%B8%AA%E0%B8%A3%E0%B8%B4%E0%B8%A1%E0%B8%AA%E0%B8%B8%E0%B8%82%E0%B8%A0%E0%B8%B2%E0%B8%9E/pdf/7-11-59/HPMD%20DL59-040%E0%B8%81%E0%B8%A5%E0%B8%B8%E0%B9%88%E0%B8%A1%E0%B9%82%E0%B8%A3%E0%B8%84%E0%B8%97%E0%B8%B5%E0%B9%88%E0%B9%84%E0%B8%94%E0%B9%89%E0%B8%A3%E0%B8%B1%E0%B8%9A%E0%B8%81%E0%B8%B2%E0%B8%A3%E0%B8%A3%E0%B8%B1%E0%B8%81%E0%B8%A9%E0%B8%B2%E0%B8%9E%E0%B8%B5%E0%B8%94%E0%B8%B5%E0%B8%971.pdf [2018,Sep1]
