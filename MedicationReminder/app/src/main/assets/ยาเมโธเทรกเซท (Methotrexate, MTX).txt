ยาเมโธเทรกเซท (Methotrexate, MTX)
 ///// บทนำ ///// 
ยาเมโธเทรกเซท (Methotrexate) จัดเป็นยาที่เลือกใช้ลำดับแรก (First line) ของกลุ่มยาปรับเปลี่ยนการดำเนินโรค (Disease modifying antirheumatic drugs หรือย่อว่า DMARDs ) ซึ่งใช้ในการรักษาโรคข้ออักเสบรูมาตอยด์ร่วมกับยาต้านอักเสบอื่นๆ โดยโรคข้ออักเสบรูมาตอยด์เป็นโรคที่มีความผิดปกติของการควบคุมภูมิคุ้มกันต้านทานโรคของร่างกาย (Autoim mune disease) ซึ่งก่อให้เกิดการอักเสบของเนื้อเยื่อต่างๆโดยเป็นการอักเสบชนิดที่ไม่ได้เกิดจากการติดเชื้อ ดังนั้นยาที่ใช้ในการรักษาจึงเป็นกลุ่มที่มีฤทธิ์ปรับภูมิคุ้มกันต้านทานโรคให้ทำงานลดลง รวมทั้งลดการสร้างสารก่อการอักเสบ (ชนิดไม่ได้เกิดจากติดเชื้อโรค) ต่างๆ นอกจากนี้ยาเมโธเทรกเซทยังถูกนำมาใช้ในการรักษามะเร็งอีกด้วย 
 ///// ยาเมโธเทรกเซทมีสรรพคุณอย่างไร? ///// 
ยาเมโธเทรกเซทนำมาใช้ในการรักษาโรคภูมิต้านตนเอง/โรคออโตอิมมูนเช่น โรคข้ออักเสบรูมาตอยด์ อีกทั้งยังนำมาใช้เป็นยาเคมีบำบัดรักษาโรคมะเร็งเช่น โรคมะเร็งต่อมน้ำเหลือง (Lymphoma) โรคมะเร็งเม็ดเลือดขาว (Leukemia) โรคมะเร็งกระดูก (Osteosarcoma) 
 ///// ยาเมโธเทรกเซทมีกลไกการออกฤทธิ์อย่างไร? ///// 
ยาเมโธเทรกเซทมีกลไกการออกฤทธิ์ โดยตัวยาจะออกฤทธิ์ยับยั้งกระบวนการสร้างดีเอ็นเอ (DNA) และอาร์เอ็นเอ (RNA) ของเซลล์ โดยยับยั้งเอนไซม์ไดไฮโดรโฟเลตรีดักเทส (Dihydrofolate reductase, DHFR) ซึ่งเป็นเอนไซม์ที่ใช้ในการเปลี่ยนไดไฮโดรโฟเลต (Dihydrofolate) ไปเป็นเตตระไฮโดรโฟเลต (Tetrahydrofolate) จึงยับยั้งการสังเคราะห์ดีเอ็นเอและอาร์เอ็นเอ (RNA) ซึ่งเป็นสารพันธุกรรมของร่างกาย ดังนั้นจึงทำให้เซลล์มะเร็งตาย ซึ่งเซลล์ปกติในร่างกายที่แบ่งตัวเร็วเช่น ผม เซลล์เยื่อบุช่องปากอาจตายด้วยเช่นกัน 
ในการรักษาโรคข้ออักเสบรูมาตอยด์ ฤทธิ์ที่สำคัญของยานี้ อาจไม่ใช่การยับยั้งเอนไซม์ไดไฮโดรโฟเลตรีดักเทสเท่านั้น แต่ยาเมโธเทรกเซทสามารถยับยั้งเอนไซม์ได้หลายชนิดรวมทั้งเพิ่มการปลดปล่อยอะดีโนซีน (Adenosine) ซึ่งเป็นสารมีฤทธิ์ต้านอักเสบได้ดี อีกทั้งยาเมโธเทรกเซทยังสามารถยับยั้งการกระตุ้นของทีเซลล์ (T cells) ซึ่งเป็นเซลล์ที่เกี่ยวข้องกับระบบภูมิคุ้มกันต้านทานโรคของร่างกายจึงทำให้ระบบภูมิคุ้มกันฯทำงานลดลง 
 ///// ยาเมโธเทรกเซทมีรูปแบบการจัดจำหน่ายอย่างไร? ///// 
ยาเมโธเทรกเซทมีรูปแบบการจัดจำหน่ายดังนี้ 
- ยาเม็ดรับประทาน ขนาด 2.5 และ 10 มิลลิกรัม 
- ยาฉีด ขนาด 50 มิลลิกรัม/2 มิลลิลิตร 
- ยาฉีด ขนาด 50 มิลลิกรัม/5 มิลลิลิตร 
- ยาฉีด ขนาด 1,000 มิลลิกรัม/10 มิลลิลิตร 
- ยาฉีด ขนาด 5,000 มิลลิกรัม/50 มิลลิลิตร 
 ///// ยาเมโธเทรกเซทมีขนาดการใช้อย่างไร? ///// 
ยาเมโธเทรกเซทมีขนาดการใช้ดังนี้เช่น 
ก. ขนาดยาในผู้ใหญ่สำหรับโรคข้ออักเสบรูมาตอยด์: รับประทานครั้งเดียวครั้งละ 7.5 มิลลิกรัม/สัปดาห์ หรือรับประทานครั้งละ 2.5 มิลลิกรัมทุก 12 ชั่วโมงจำนวน 3 ครั้ง/สัปดาห์ โดยขนาดยาสูงสุดไม่เกิน 20 มิลลิกรัม/สัปดาห์ 
ข. ขนาดยาในเด็กสำหรับโรคข้ออักเสบรูมาตอยด์: รับประทานหรือฉีดเข้าทางกล้ามเนื้อหนึ่งครั้ง/สัปดาห์ ขนาด 5 - 15 มิลลิกรัม/พื้นที่ผิวร่างกาย (Body surface area) หน่วยเป็นตารางเมตร 
ค. ขนาดยาในผู้ใหญ่สำหรับโรคมะเร็งต่อมน้ำเหลือง (Lymphoma): 
- สำหรับมะเร็งต่อมน้ำเหลืองชนิดเบอร์กิต (Burkitt’s lymphoma) ระยะ 1 - 2: รับประทานวันละครั้งๆละ 10 - 25 มิลลิกรัม เป็นเวลา 4 - 8 วัน 
- สำหรับมะเร็งต่อมน้ำเหลืองระยะ 3 : รับประทานวันละครั้งๆละ 0.625 - 2.5 มิลลิกรัม/กิโลกรัม โดยเป็นส่วนหนึ่งของยารักษามะเร็งสูตรผสม 
ง. ขนาดยาในผู้ใหญ่สำหรับโรคมะเร็งเม็ดเลือดขาวชนิดลิมโฟบลาสชนิดเฉียบพลัน (Acute Lymphoblastic Leukemia): 
- ขนาดยาเริ่มต้น 3.3 มิลลิกรัม/พื้นที่ผิวร่างกายเป็นตารางเมตร/วัน โดยให้ยาแบบรับ ประทานหรือฉีดเข้าทางกล้ามเนื้อ (โดยให้เป็นยาสูตรผสมร่วมกับยาเพรดนิโซโลน 60 มิลลิกรัม/พื้นที่ผิวร่างกายเป็นตารางเมตร) 
- ขนาดยาช่วงควบคุมอาการ (Maintenance of remission) 15 มิลลิกรัม/พื้นที่ผิวร่างกายเป็นตารางเมตร โดยให้ยาแบบรับประทานหรือฉีดเข้าทางกล้ามเนื้อ 2 ครั้งต่อสัปดาห์ 
จ. ขนาดยาในผู้ใหญ่สำหรับโรคมะเร็งกระดูก (osteosarcoma): ขนาดยาเริ่มต้น 12 มิลลิกรัม/พื้นที่ผิวร่างกายเป็นตารางเมตร โดยให้ยาแบบหยดทางหลอดเลือดดำ (intravenous infusion) นาน 4 ชั่วโมง หากขนาดที่ให้ไม่เพียงพอที่จะทำให้ความเข้มข้นของยาสูงสุดในซีรั่มเป็น 1,000 ไมโครโมลาร์ เมื่อให้ยาเสร็จสามารถเพิ่มขนาดยาได้ถึง 15 มิลลิกรัม/พื้นที่ผิวกาย เป็นตารางเมตร และสามารถให้ยาในสัปดาห์ที่ 4, 5, 6, 7, 11, 12, 15, 16, 29, 30, 44, และ 45 หลังผ่าตัด 
*****หมายเหตุ: 
- ขนาดยานี้ที่ใช้ในเด็กขึ้นกับดุลพินิจของแพทย์ โดยพิจารณาจากหลายปัจจัยเช่น อายุ น้ำหนักตัว เนื้อที่ผิวของร่างกาย (Body surface area) ชนิดโรค ความรุน แรงโรค ค่าการทำงานของไขกระดูก และผลข้างเคียงที่อาจเกิดจากยา 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาเมโธเทรกเซทควรแจ้งแพทย์/พยาบาลและเภสัชกรดังนี้ 
- ควรแจ้งหากเป็นโรคตับเช่น โรคตับแข็ง เนื่องจากยาเมโธเทรกเซทอาจก่อให้เกิดอาการข้างเคียงจากโรคตับได้เพิ่มมากขึ้น 
- ควรแจ้งหากเป็นโรคไต เนื่องจากยาเมโธเทรกเซทอาจก่อให้เกิดอาการข้างเคียงจากโรคไตได้เพิ่มขึ้นเช่น ไตวาย 
- ควรแจ้งหากเป็นโรคไขกระดูกทำงานผิดปกปกติ เนื่องจากยาเมโธเทรกเซทอาจก่อให้เกิดการกดไขกระดูก (ไขกระดูกสร้างเม็ดเลือดลดลง) 
- ควรแจ้งหากเป็นโรคปอดเช่น ปอดอักเสบ เนื่องจากยาเมโธเทรกเซทอาจก่อให้เกิดโรคปอดอักเสบในผนังถุงลม (Interstitial pneumonitis) 
- ควรแจ้งเกี่ยวกับยาอื่นๆที่กำลังใช้อยู่ เพราะยาที่กำลังใช้อยู่อาจส่งผลต่อการออกฤทธิ์ของยาเมโธเทรกเซท 
- ควรแจ้งเกี่ยวกับการใช้วิตามิน อาหารเสริม และยาสมุนไพรที่ใช้อยู่ในขณะนี้หรือกำลังจะใช้ เพราะอาจส่งผลต่อประสิทธิภาพของยาเมโธเทรกเซท 
- สุภาพสตรีควรแจ้งว่าอยู่ในภาวะตั้งครรภ์หรือไม่หรือกำลังให้นมบุตรหรือไม่ เนื่องจากยาเมโธเทรกเซทสามารถผ่านรกและถูกขับออกทางน้ำนม ซึ่งอาจส่งผลข้างเคียงในทารกได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมโธเทรกเซทให้ปฏิบัติตามที่แพทย์ผู้รักษาแนะนำซึ่งโดยทั่วไป ได้แก่ 
ก. กรณีที่รับประทานยาวันละครั้งเดียว: 
- หากเวลาที่นึกขึ้นได้ไม่เกินกว่า 12 ชั่วโมงจากเวลาเดิมที่เคยรับประทานยา ให้รับประทานยาทันที 
- ถ้าเวลาที่นึกขึ้นได้เกินกว่า 12 ชั่วโมงไปแล้ว ให้เว้น/ข้ามการรับประทานยาในมื้อนั้นที่ลืมไป และให้เริ่มรับประทานยาในมื้อต่อไปตามเวลาที่แพทย์สั่งโดยไม่ต้องเพิ่มยาเป็น 2 เท่า 
ข. กรณีที่รับประทานยาสัปดาห์ละ 1 ครั้งหรือสัปดาห์ละ 2 ครั้ง 
- หากเวลาที่นึกขึ้นได้ไม่เกินกว่า 24 ชั่วโมงจากเวลาเดิมที่เคยรับประทานยาให้รับประทานยาทันที 
- ถ้าเวลาที่นึกขึ้นได้เกินกว่า 24 ชั่วโมง ควรโทรศัพท์ปรึกษาแพทย์ผู้รักษา 
 ///// ยาเมโธเทรกเซทมีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง/อาการข้างเคียง) ที่สำคัญและรุนแรงของยาเมโธเทรกเซทเช่น กดไขกระดูกโดยเฉพาะเม็ดเลือดขาวต่ำ, ทำให้เกิดโรคตับแข็ง (Cirrhosis), โรคตับอักเสบ (Hepatitis), โรคปอดอักเสบในผนังถุงลม (Interstitial pneumonitis), ไตวาย, แต่อาการเหล่านี้พบได้น้อย ส่วนอาการข้างเคียงที่ไม่รุนแรงเช่น ผมร่วง, แผลที่เยื่อเมือกต่างๆ (เช่น เยื่อเมือกบุช่องปาก ริมฝีปาก และลำไส้) ซึ่งอาการข้างเคียงเหล่านี้ สามารถบรรเทาด้วยการรับ ประทานยาโฟเลต (Folate)/ยากรดโฟลิก ร่วมด้วย (ให้การรักษาโดยแพทย์) 
 ///// มีข้อควรระวังในการใช้ยาเมโธเทรกเซทอย่างไร? ///// 
มีข้อควรระวังในการใช้ยาเมโธเทรกเซทดังนี้เช่น 
- ไม่ควรใช้ยาเมโธเทรกเซทในผู้ที่แพ้ยาเมโธเทรกเซท 
- ควรใช้ยาเมโธเทรกเซทตามวิธีใช้ที่ระบุบนฉลากยาอย่างเคร่งครัด ห้ามเพิ่มหรือลดขนาดยาเอง หากมีข้อสงสัยให้สอบถามแพทย์หรือเภสัชกร 
- หากรับประทานยานี้เกินขนาดให้รีบไปพบแพทย์/ไปโรงพยาบาลโดยด่วน 
- หากมีอาการผิดปกติใดๆขณะใช้ยานี้ ให้หยุดยาและรีบปรึกษาแพทย์/ไปโรงพยาบาล เช่น มีผื่น คลื่นไส้ อาเจียนมาก 
- ไม่ควรซื้อยาอื่นรับประทานเองขณะใช้ยาเทโธเทรกเซท เนื่องจากยาบางชนิดมีผลต่อการออกฤทธิ์ของยาเมโธเทรกเซท ซึ่งอาจทำให้เพิ่มความเป็นพิษของยาเมโธเทรกเซทได้ หรือทำให้ระดับยาเมโธเทรกเซทต่ำกว่าระดับที่ใช้ในการรักษา 
- ควรระวังการใช้ยานี้ในผู้ที่มีโรคตับ โรคปอด โรคไต โรคเกี่ยวกับการทำงานของไขกระดูกผิดปกติ 
- ในระหว่างรับประทานยานี้ควรดื่มน้ำมากๆประมาณวันละ 8 - 12 แก้ว เพื่อลดและป้องกันปัญหาที่จะเกิดขึ้นกับไต 
- ยาเมโธเทรกเซทถูกจัดตามดัชนีความปลอดภัยการใช้ยาในหญิงตั้งครรภ์ ให้อยู่ในกลุ่มเอ็กซ์ (Pregnancy Category X) คือ มีพิษก่อความผิดปกติต่อตัวอ่อนในครรภ์ ดังนั้นไม่ควรใช้ยาเมโธเทรกเซทในระหว่างตั้งครรภ์ 
- ห้ามแบ่งยานี้ให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมถึงยาเมโธเทรกเซท) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาเมโธเทรกเซทมีปฏิกิริยาระหว่างยากับยาตัวอื่นอย่างไร? ///// 
ยาเมโธเทรกเซทมีอันตกริยาระหว่างยา/ปฏิกิริยาระหว่างยากับยาตัวอื่นดังต่อไปนี้เช่น 
- ยาปฏิชีวนะกลุ่มเพนนิซิลลิน (Penicillins): เนื่องจากยาปฏิชีวนะกลุ่มเพนนิซิลลินอาจลดการขจัดออกของยาเมโธเทรกเซททางไต จึงทำให้มีระดับยาเมโธเทรกเซทในร่างกายสูงขึ้นจนอาจทำให้เกิดอาการข้างเคียงจากยาเมโธเทรกเซทสูงจนเป็นอัตรายได้ 
- ยาปฏิชีวนะโค-ไตรม็อกซาโซล (Co-trimoxazole): เนื่องจากยาโค-ไตรม็อกซาโซลอาจเสริมฤทธิ์การกดไขกระดูกของยาเมโธเทรกเซท 
- ยาแก้อักเสบชนิดไม่ใช่สเตียรอยด์/เอ็นเสด (NSAID, Non-steroidal anti-inflammatory drug) เช่น แอสไพริน (Aspirin) เนื่องจากมีรายงานว่า ยาต้านอักเสบชนิดไม่ใช่สเตีย รอยด์ลดการกำจัดยาเมโธเทรกเซททางไต จึงทำให้อาจเกิดอาการข้างเคียงจากยาเมโธเทรกเซทในการรักษาโรคข้อรูมาตอยด์ ซึ่งอาจมีการใช้ยาเมโธเทรกเซทร่วมกับยาแก้อักเสบชนิดไม่ใช่สเตียรอยด์ ดังนั้นแพทย์จึงจำเป็นต้องใช้ยาเมโธเทรกเซทในขนาดต่ำลง เพื่อป้องกันการเกิดอาการข้างเคียงจากยาเมโธเทรกเซท 
 ///// ควรเก็บรักษายาเมโธเทรกเซทอย่างไร? ///// 
ควรเก็บรักษายาเมโธเทรกเซทที่อุณหภูมิห้อง 25 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่ควรเก็บยาในห้องน้ำ เก็บยาในที่แห้ง พ้นแสงแดด และควรเก็บรักษายาให้มิดชิด พ้นมือเด็กและสัตว์เลี้ยง 
 ///// ยาเมโธเทรกเซทมีชื่ออื่นอีกไหม? ผลิตจากบริษัทอะไรบ้าง? ///// 
ยาเมโธเทรกเซทที่จำหน่ายในประเทศไทย มีชื่อยาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. วีรพล คู่คงวิริยพันธุ์. ยาออกฤทธิ์ต่อระบบภูมิคุ้มกัน (Immunomodulating agents) ใน เภสัชวิทยา สำหรับนักศึกษาวิทยาศาสตร์สุขภาพเล่ม 3. หน้า 71-74. วีรพล คู่คงวิริยพันธุ์ ศิริมาศ กาญจนวาศ และ ลัดดาวัลย์ เส็งกันไพร. ขอนแก่น : โรงพิมพ์คลังนานาวิทยา, 2557.
	2. http://www.drugs.com/methotrexate.html [2014,Dec13]
	3. http://www.micromedexsolutions.com/home/dispatch [2014,Dec13]
	4. http://www.mims.com/THAILAND/Home/GatewaySubscription/?generic=methotrexate [2014,Dec13]
	5. http://www.rxlist.com/trexall-drug/side-effects-interactions.htm [2014,Dec13]
	6. http://www.webmd.com/drugs/2/drug-3441/methotrexate-anti-rheumatic-oral/details [2014,Dec13]
	7. http://110.164.68.234/chemo/images/files/list/Methotrexate-tablets.pdf [2014,Dec13]
