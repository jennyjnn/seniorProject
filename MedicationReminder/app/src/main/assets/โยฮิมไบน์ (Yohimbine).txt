โยฮิมไบน์ (Yohimbine)
 ///// บทนำ ///// 
ยาโยฮิมไบน์(Yohimbine หรือ Yohimbine hydrochloride หรือ Yohimbine HCl) เป็นสารประเภทอัลคาลอยด์(Alkaloid)ที่พบได้ในเปลือกพืชที่มีแหล่งกำเนิดแถบแอฟริกากลางชื่อว่า Pausinystalia yohimbe โยฮิมไบน์ถูกนำมาใช้เป็นยากระตุ้นให้สุนัขและกวางตื่นจากภาวะหลับหรือสลบจากฤทธิ์ของยา Xylazine(ยานอนหลับในสุนัข)  แต่ในมนุษย์  นักวิทยาศาสตร์ได้นำโยฮิมไบน์มาบำบัดอาการนกเขาไม่ขัน(Erectile dysfunction)ในบุรุษ โดยวางจำหน่ายในลักษณะของยาสมุนไพรสกัดและถูกพัฒนาออกมาเป็นลักษณะของอาหารเสริม 
สำหรับข้อห้ามใช้ของโยฮิมไบน์คือ ไม่เหมาะกับผู้ป่วยด้วยโรคตับ และโรคไต  และสิ่งที่ต้องเฝ้าระวังเมื่อได้รับโยฮิมไบน์คือ เกิดความดันโลหิตต่ำหรือไม่ก็ความดันโลหิตสูง  มีอาการตึง/แน่นในท้อง และรู้สึกอ่อนเพลีย  นอกจากนี้ นักวิทยาศาสตร์ยังพบว่า โยฮิมไบน์มีฤทธิ์กระตุ้นสมองให้มีอาการตื่นตัวตลอด จนกระทั่งทำให้เกิดภาวะอัมพาตได้เช่นเดียวกัน 
 
 ///// โยฮิมไบน์มีสรรพคุณ(คุณสมบัติ)อย่างไร? ///// 
ยาโยฮิมไบน์ มีสรรพคุณ/ข้อบ่งใช้ เช่น 
- ใช้เพิ่มสมรรถนะทางเพศในบุรุษ 
- ใช้เป็นยาเพิ่มการไหลเวียนของเลือดเพื่อไปหล่อเลี้ยงอวัยวะส่วนปลาย 
- ใช้เป็นยาขยายรูม่านตา 
 ///// โยฮิมไบน์มีกลไกการออกฤทธิ์อย่างไร? ///// 
ยาโยฮิมไบน์เป็นยาประเภท Alpha-2 adrenergic blocker(Alpha blocker) ตัวยาจะมีกลไกการออกฤทธิ์กระตุ้นที่สมอง ทำให้เกิดการปรับสมดุลของสารสื่อประสาท ส่งผลให้สร้างสัญญาณกระแสประสาทมาที่เส้นเลือด/หลอดเลือดส่วนปลาย คือที่อวัยวะเพศ ทำให้หลอดเลือดนั้นๆเกิดการคลายตัว ส่งผลให้อวัยวะเพศของบุรุษแข็งตัว รวมถึงการคลายตัวของหลอดเลือดยังช่วยเพิ่มการไหลเวียนโลหิตได้ จึงเป็นที่มาของสรรพคุณ 
 
 ///// โยฮิมไบน์มีรูปแบบการจัดจำหน่ายอย่างไร? ///// 
ยาโยฮิมไบน์มีรูปแบบการจัดจำหน่าย เช่น 
- อาหารเสริม ชนิดแคปซูลที่บรรจุ Yohimbine HCl ขนาด 2.5 และ 5 มิลลิกรัม/แคปซูล 
- อาหารเสริม ชนิดเม็ดที่บรรจุ Yohimbine HCl ขนาด 2, 5.4, และ 6 มิลลิกรัม/เม็ด 
- ยาฉีดสำหรับ”สัตว์เลี้ยง” ขนาด 2 มิลลิกรัม/มิลลิลิตร 
 
 ///// โยฮิมไบน์มีขนาดรับประทานอย่างไร? ///// 
ยาโยฮิมไบน์ มีขนาดรับประทานสำหรับบำบัดภาวะนกเขาไม่ขัน โดยในบุรุษสูงวัยรับประทานยาขนาด 6 มิลลิกรัม วันละ 3 ครั้ง ตามคำสั่งแพทย์ 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาโยฮิมไบน์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาโยฮิมไบน์อาจ
ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาโยฮิมไบน์ สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า
ให้รับประทานยาที่ขนาดปกติ 
 
 ///// โยฮิมไบน์มีผลไม่พึงประสงค์อย่างไร? ///// 
ยาโยฮิมไบน์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด:  เช่น ความดันโลหิตสูง   หัวใจเต้นเร็ว 
- ผลต่อระบบทางเดินอาหาร:  เช่น คลื่นไส้    อาเจียน 
- ผลต่อสภาพจิตใจ: เช่น มีอาการวิตกกังวล 
- ผลต่อผิวหนัง: เช่น ผิวหนังมีสีออกแดง 
 
 ///// มีข้อควรระวังการใช้โยฮิมไบน์อย่างไร? ///// 
มีข้อควรระวังการใช้ยาโยฮิมไบน์  เช่น 
- ห้ามใช้กับผู้ที่มีประวัติแพ้ยาโยฮิมไบน์ 
- ห้ามใช้กับผู้ป่วย โรคตับ  โรคไต 
- ห้ามรับประทานยานี้ร่วมกับสุราด้วยจะทำให้ความดันโลหิตต่ำมากจนอาจเกิดอันตรายต่อชีวิต 
- ห้ามใช้ยานี้เกินขนาดที่แพทย์แนะนำ 
- ห้ามใช้ยานี้นานเกินคำสั่งแพทย์ 
- ระวังการใช้ยานี้กับผู้ที่มีแผลในกระเพาะอาหาร  ผู้ป่วยด้วยโรคซึมเศร้า รวมถึงผู้ป่วยด้วยโรคหัวใจ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโยฮิมไบน์ด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โยฮิมไบน์มีปฏิกิริยาระหว่างยากับยาตัวอื่นอย่างไร? ///// 
ยาโยฮิมไบน์มีปฏิกิริยาระหว่างยากับยาตัวอื่น เช่น 
- หลีกเลี่ยงการรับประทานยาโยฮิมไบน์ร่วมกับย Amitriptyline , Desipramine, 
และDoxepin  เพราะจะทำให้ระดับยาโยฮิมไบน์ในกระแสเลือดเพิ่มมากขึ้นจนทำให้
เกิดอาการข้างเคียงจากยาโยฮิมไบน์สูงขึ้นตามมา เช่น วิงเวียน  อารมณ์แปรปรวน 
- หลีกเลี่ยงการรับประทานยาโยฮิมไบน์ร่วมกับยา Selegiline  ด้วยจะทำให้ระดับ ยา Selegiline ในกระแสเลือดเพิ่มขึ้นจนส่งผลให้เกิดภาวะความดันโลหิตสูง  ก่อนใช้ยาโยฮิมไบน์ต้องหยุดรับประทานยาSelegiline อย่างน้อย 14 วันขึ้นไป 
- ห้ามใช้ยาโยฮิมไบน์ร่วมกับยา Lorcaserin  เพราะจะทำให้เสี่ยงต่อการเกิด                              อวัยวะเพศแข็งค้าง ซึ่งจะทำให้เกิดความเจ็บปวดของอวัยวะเพศได้ยาวนาน 
 
 ///// ควรเก็บรักษาโยฮิมไบน์อย่างไร? ///// 
ควรเก็บยาโยฮิมไบน์ภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น 
เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาใน ห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// โยฮิมไบน์มีชื่ออื่นอีกไหม? ผลิตจากบริษัทอะไรบ้าง? ///// 
ยาโยฮิมไบน์ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Aphrodyne, Yocon, Erex, Testomar,  Yohimar, Yohimbe, Yohimex 
 ///// บรรณานุกรม ///// 
https://pdfs.semanticscholar.org/636e/b19982f54615dc0f6c6f8794588b6de8e222.pdf   [2018,Feb24] 
https://en.wikipedia.org/wiki/Yohimbine  [2018,Feb24] 
https://www.drugbank.ca/drugs/DB01392  [2018,Feb24] 
https://www.drugs.com/npc/yohimbe.html  [2018,Feb24] 
https://www.google.co.th/search?q=yohimbine+image&amp;tbm=isch&amp;source=iu&amp;ictx=1&amp;fir=dIBAaRI70Bn3yM%253A%252C-zsDRWQtZ6D68M%252C_&amp;usg=__E_9nbm_oRHSdYV_1L9IfHL4KcvE%3D&amp;sa=X&amp;ved=0ahUKEwixiZzutePYAhVLNo8KHT_TBOYQ9QEIODAI#imgrc=_1ZnJRgtfn__IM:  [2018,Feb24] 
https://www.drugs.com/cons/yohimbine.html  [2018,Feb24] 
https://www.drugs.com/drug-interactions/yohimbine,yohimbe-   index.html?filter=2&amp;generic_only=  [2018,Feb24] 
https://www.squarepharma.com.bd/downloads/Eredex.pdf  [2018,Feb24]
