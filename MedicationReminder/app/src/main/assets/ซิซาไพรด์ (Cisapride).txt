ซิซาไพรด์ (Cisapride)
 ///// บทนำ ///// 
ซิซาไพรด์ (Cisapride) ถูกพัฒนาขึ้นในปี ค.ศ. 1980 (พ.ศ. 2523) เป็นยาที่มีฤทธิ์เพิ่มการเคลื่อนตัว/บีบตัวของกระเพาะอาหารและลำไส้ วงการแพทย์นำมารักษาอาการโรคกรดไหลย้อน (GERD) ปัจจุบันมีหลายประเทศได้เพิกถอนยานี้ออกจากบัญชียาของระบบสาธารณสุขด้วยผลข้างเคียงของซิซาไพรด์เอง 
จากการศึกษาด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) พบว่า หลังรับประทาน ยานี้จะถูกดูดซึมได้ 30 - 40% และเข้าจับกับพลาสมาโปรตีนในเลือดถึง 97.5% ตับจะเป็นอวัยวะที่เปลี่ยนโครงสร้างทางเคมีของซิซาไพรด์ ร่างกายต้องใช้เวลาประมาณ 10 ชั่วโมงเพื่อที่จะกำจัดยาออกจากกระแสเลือด 50% โดยผ่านไปกับปัสสาวะและอุจจาระ 
คณะกรรมการอาหารและยาของไทยได้จัดให้ซิซาไพรด์อยู่ในกลุ่มยาควบคุมพิเศษ มีจำหน่ายเฉพาะในโรงพยาบาลเท่านั้น ผู้ป่วยไม่สามารถหาซื้อได้จากร้านขายยาทั่วไป 
 ///// ยาซิซาไพรด์มีสรรพคุณ (คุณสมบัติ) อย่างไร? ///// 
ยาซิซาไพรด์มีสรรพคุณคือ 
- รักษาอาการโรคกรดไหลย้อน (GERD) 
- บรรเทาอาการอาหารไม่ย่อย ซึ่งมักมีอาการปวดและแน่นท้องร่วมด้วย 
 ///// ยาซิซาไพรด์มีกลไกการออกฤทธิ์อย่างไร? ///// 
กลไกการออกฤทธิ์ของยาซิซาไพรด์คือ ตัวยาจะกระตุ้นให้เกิดการหลั่งสารอะเซทิลโคลีน(Acetylcholine, สารสื่อประสาทชนิดหนึ่ง) ของผนังกล้ามเนื้อในช่องทางเดินอาหาร ส่งผลให้หลอดอาหารเกิดการบีบตัวและมีแรงดันเพิ่มขึ้น ทำให้ลดการไหลย้อนของกรดจากกระเพาะอาหารเข้าไปในหลอดอาหาร นอกจากนี้ยังทำให้การเคลื่อนตัวของอาหารที่รับประทานผ่านไปตามกระเพาะอาหาร-ลำไส้ได้สะดวกมากยิ่งขึ้น ด้วยเหตุผลดังกล่าวจึงทำให้ยาซิซาไพรด์มีฤทธิ์รักษาตามสรรพคุณ 
 ///// ยาซิซาไพรด์มีรูปแบบการจัดจำหน่ายอย่างไร? ///// 
ยาซิซาไพรด์มีรูปแบบการจัดจำหน่าย เป็นยาเม็ดขนาด 5 มิลลิกรัม/เม็ด 
 ///// ยาซิซาไพรด์มีขนาดรับประทานอย่างไร? ///// 
ยาซิซาไพรด์มีขนาดรับประทานดังนี้ 
- ผู้ใหญ่: รับประทานเริ่มต้นที่ 5 - 10 มิลลิกรัมวันละ 3 - 4 ครั้ง ขนาดรับประทานสูงสุดไม่เกิน 40 มิลลิกรัม/วัน ควรรับประทานยาก่อนอาหาร 15 นาทีเป็นอย่างต่ำหรือรับประทานช่วงท้องว่าง 
- เด็ก: ขนาดยาขึ้นกับอายุและน้ำหนักตัวของเด็ก และยังไม่มีข้อมูลที่แน่ชัดถึงขนาดของยา ดังนั้นการใช้ยานี้ในเด็กต้องอยู่ในคำสั่งและการดูแลของแพทย์ผู้รักษาเท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาซิซาไพรด์ ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาซิซาไพรด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภท สามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซิซาไพรด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาซิซาไพรด์มีผลไม่พึงประสงค์อย่างไร? ///// 
ยาซิซาไพรด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น เป็นตะคริวที่ท้อง มีภาวะถ่ายเหลว/ท้องเสีย ปวดศีรษะ ปัสสาวะบ่อย มีอาการชัก คลื่นไส้ ท้องผูก หัวใจเต้นเร็ว เป็นต้น 
 ///// มีข้อควรระวังการใช้ยาซิซาไพรด์อย่างไร? ///// 
มีข้อควรระวังการใช้ยาซิซาไพรด์ดังนี้ 
- ห้ามใช้กับผู้ที่แพ้ยาซิซาไพรด์ 
- ระวังการใช้ยานี้กับผู้สูงอายุ ผู้ป่วยโรคไตโรคตับ 
- การใช้ยาในสตรีตั้งครรภ์และเด็ก ควรต้องอยู่ภายใต้การกำกับของแพทย์ผู้รักษาเท่านั้น 
- ระวังการใช้ยานี้กับสตรีที่อยู่ในภาวะให้นมบุตร ด้วยซิซาไพรด์สามารถผ่านเข้าทางน้ำนมของมารดาได้ถึงแม้จะเป็นปริมาณเล็กน้อยก็ตาม 
- ห้ามแบ่งยานี้ให้ผู้อื่นรับประทาน 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาซิซาไพรด์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ใน เว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาซิซาไพรด์มีปฏิกิริยาระหว่างยากับยาตัวอื่นอย่างไร? ///// 
ยาซิซาไพรด์มีปฏิกิริยาระหว่างยากับยาตัวอื่นดังนี้ 
- การใช้ยาซิซาไพรด์ร่วมกับยาที่มีฤทธิ์สงบประสาท/ยาคลายเครียดเช่น ยาในกลุ่มเบนโซไดอะซีปีน (Benzodiazepines) หรือเครื่องดื่มที่มีส่วนผสมแอลกอฮอล์ จะส่งให้เพิ่มฤทธิ์ของการสงบประสาทมากขึ้น ควรหลีกเลี่ยงการใช้ร่วมกัน 
- การใช้ยาซิซาไพรด์ร่วมกับยาปฏฺชีวนะเช่น Clarithomycin, Erythromycin สามารถทำให้เกิดภาวะหัวใจเต้นผิดจังหวะ จนอาจเป็นอันตรายต่อผู้รับประทานยาได้ ควรหลีกเลี่ยงและห้ามใช้ร่วมกัน 
- การใช้ซิซาไพรด์ร่วมกับยาต้านเชื้อราเช่น Itraconazole, Ketoconazole สามารถทำให้ระดับของยาซิซาไพรด์ในกระแสเลือดเพิ่มขึ้น จนก่อให้เกิดผลข้างเคียงด้านหัวใจเต้นผิดจังหวะตามมา ควรหลีกเลี่ยงและห้ามใช้ยาเหล่านี้ร่วมกัน 
- การใช้ยาซิซาไพรด์ร่วมกับยาขับปัสสาวะเช่น Furosemide อาจเพิ่มความเสี่ยงของภาวะหัวใจเต้นผิดจังหวะ และมักมีอาการวิงเวียน เป็นลม ติดตามมา ควรหลีกเลี่ยงการใช้ยาทั้ง 2 ตัวร่วมกัน 
 ///// ควรเก็บรักษายาซิซาไพรด์อย่างไร? ///// 
ควรเก็บยาซิซาไพรด์ที่อุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อน และความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาซิซาไพรด์มีชื่ออื่นอีกไหม? ผลิตจากบริษัทอะไรบ้าง? ///// 
ยาซิซาไพรด์ที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
1 http://www.mims.com/THAILAND/Home/GatewaySubscription/?generic=cisapride [2014,Nov1]
	2 http://www.mims.com/Thailand/drug/search/?q=cisapride [2014,Nov1]
	3 http://www.ryt9.com/s/prg/243315 [2014,Nov1]
	4 http://www.mims.com/USA/drug/info/cisapride/?type=full&amp;mtype=generic#Dosage [2014,Nov1]
	5 http://www.medicinenet.com/cisapride/article.htm [2014,Nov1]
	6 http://www.drugs.com/drug-interactions/cisapride-index.html?filter=3&amp;generic_only= [2014,Nov1]
	7 http://en.wikipedia.org/wiki/Cisapride [2014,Nov1]
