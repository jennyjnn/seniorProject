เทลาแวนซิน (Telavancin)
 ///// บทนำ ///// 
ยาเทลาแวนซิน(Telavancin) เป็นยาปฏิชีวนะกึ่งสังเคราะห์(Semisynthetic glycopeptides antibiotic หรือ Lipoglycopeptide antibiotic) มีโครงสร้างทางเคมีคล้ายกับ ยาVancomycin   ทางคลินิก นำมาใช้ต่อต้านแบคทีเรียจำพวกสแตฟฟิโลคอคคัส ออเรียส(Staphylococcus aureus ย่อว่า S. aureus)ที่ดื้อต่อยาเมทิซิลลิน (Methicillin-resistant staphylococcus aureus/MRSA) รวมถึงแบคทีเรียชนิดแกรมบวกชนิดอื่น เช่น Streptococcus pyogenes,  Streptococcus agalactiae, Streptococcus anginosus, Staphylococcus intermedius, Streptococcus constellatus และ Enterococcus faecalis 
ยาเทลาแวนซินมีกลไกออกฤทธิ์หลักคือ ยับยั้งการสร้างผนังเซลล์ของแบคทีเรีย   ยาชนิดนี้ได้ผ่านการขึ้นทะเบียนเมื่อปี ค.ศ.2009(พ.ศ.2552) โดยมีวัตถุประสงค์เพื่อรักษาการติดเชื้อแบคทีเรียที่ผิวหนังในระดับซับซ้อนและมีความรุนแรง  อีก 4 ปีต่อมาทางการแพทย์ได้ค้นพบว่า ยาเทลาแวนซินสามารถบำบัดอาการปอดอักเสบจากการติดเชื้อแบคทีเรียในสถานพยาบาลหรือติดเชื้อฯผ่านจากเครื่องช่วยหายใจ 
ยาเทลาแวนซิน มีรูปแบบเภสัชภัณฑ์เป็นยาฉีดชนิดผง ที่ต้องเตรียมเป็นสารละลายก่อนให้ยากับผู้ป่วยทางหลอดเลือดดำ   กลไกของการทำลายยาเทลาแวนซินในร่างกายยังไม่เป็นที่ทราบแน่ชัด แต่จากการศึกษาพบว่าร่างกายต้องใช้เวลาประมาณ 8 ชั่วโมงขึ้นไปเพื่อกำจัดยานี้ออกจากกระแสเลือด โดยผ่านทิ้งไปกับปัสสาวะถึง 76% และอุจจาระน้อยกว่า 1% 
มีข้อห้ามใช้ยาเทลาแวนซินบางประการที่ทำให้แพทย์ ไม่สามารถใช้ยานี้รักษาผู้ป่วยได้ เช่น ห้ามใช้กับ 
- ผู้ที่มีประวัติแพ้ยานี้ และแพ้ยา Dalbavancin,  หรือยา Vancomycin 
- ผู้ป่วยที่เพิ่งได้รับ ยาHeparin  ด้วยตัวยาเทลาแวนซินจะรบกวน	  ผลทดสอบเรื่องการแข็งตัวของเลือดจากการใช้ยา Heparin 
- ผู้ที่มีคลื่นไฟฟ้าหัวใจผิดปกติ เช่น ช่วงเวลา Q wave และ T wave ยาวนาน	  ผิดปกติ หรือผู้ที่ป่วยเป็นโรคหัวใจล้มเหลว  ผู้ป่วยด้วยโรคหัวใจโต  ผู้ที่มีภาวะหัวใจเต้นผิดจังหวะ 
ทั้งนี้ ผู้ป่วยที่มีโรคประจำตัวบางกลุ่ม แต่มีความจำเป็นต้องได้รับยาเทลาแวนซิน แพทย์จะประเมินสภาพร่างกายผู้ป่วย และใช้ยานี้ด้วยความระมัดระวัง เช่น ผู้ป่วยโรคไต แพทย์จะต้องปรับลดขนาดการใช้ยานี้ลงมาตามค่า Creatinine clearance ของผู้ป่วย  หรือผู้ป่วยโรคเบาหวาน  ผู้ป่วยความดันโลหิตสูง  หากได้รับยาเทลาแวนซินก็มีความเสี่ยงเกิดโรคไตเพิ่มขึ้น 
ยาเทลาแวนซินยังสามารถก่อผลข้างเคียงต่อระบบการทำงานของร่างกายได้หลายระบบ  อาทิ ต่อระบบประสาท   ระบบเลือด   ระบบหัวใจและหลอดเลือด  ระบบทางเดินอาหาร   ระบบทางเดินปัสสาวะ     และการใช้ยานี้ต่อเนื่องเป็นเวลานานๆอาจกระตุ้นให้เกิดอาการท้องเสียรุนแรงด้วยแบคทีเรียที่มีประโยชน์ในระบบทางเดินอาหารโดนทำลาย และมีเชื้อโรคชนิดอื่นที่ไม่ตอบสนองต่อยาชนิดนี้เข้าแทรกแซงเล่นงาน เช่น การติดเชื้อแบคทีเรียชนิด Clostridium difficile ในลำไส้ใหญ่ 
ทั่วไป ระยะเวลาของการใช้ยาเทลาแวนซินอาจอยู่ในช่วง 7–14 วัน  ทั้งนี้ขึ้นกับอาการความรุนแรงของโรค   ซึ่งยาเทลาแวนซินถูกวางจำหน่ายภายใต้ชื่อการค้าว่า Vibativ และจะพบเห็นการใช้ยาชนิดนี้แต่ในสถานพยาบาลเท่านั้น 
 
 ///// เทลาแวนซินมีสรรพคุณ(คุณสมบัติ)อย่างไร? ///// 
ยาเทลาแวนซินมีสรรพคุณ/ข้อบ่งใช้ เช่น 
- รักษาอาการติดเชื้อแบคทีเรียอย่างรุนแรงในชั้นโครงสร้างของผิวหนัง 
- รักษาอาการปอดอักเสบติดเชื้อแบคทีเรียที่เกิดในสถานพยาบาล (Hospital-acquired pneumonia) 
 ///// เทลาแวนซินมีกลไกการออกฤทธิ์อย่างไร? ///// 
ยาเทลาแวนซินสามารถออกฤทธิ์ต่อต้านเชื้อแบคทีเรียจำพวก S.aureus และ แบคทีเรียชนิดแกรมบวกที่ตอบสนองต่อยานี้ โดยตัวยาจะยับยั้งการสร้างผนังเซลล์และรบกวนทำลายความสมบูรณ์ของเยื่อหุ้มเซลล์ของแบคทีเรีย  ส่งผลให้แบคทีเรียไม่สามารถคงรูปร่างของตัวมัน  หมดสภาพในการเจริญเติบโต  หยุดการแบ่งเซลล์และตายลงในที่สุด 
 
 ///// เทลาแวนซินมีรูปแบบการจัดจำหน่ายอย่างไร? ///// 
ยาเทลาแวนซินมีรูปแบบการจัดจำหน่าย เช่น 
- ยาฉีดชนิดผงปราศจากเชื้อ ที่บรรจุตัวยาTelavancin ขนาด 250 และ 750 มิลลิกรัม/ขวด 
 
 ///// เทลาแวนซินมีขนาดการบริหารยาอย่างไร? ///// 
ยาเทลาแวนซินมีขนาดการบริหารยา/ใช้ยา เช่น 
ก.	สำหรับการติดเชื้อแบคทีเรียที่ระดับโครงสร้างภายในผิวหนัง: 
- ผู้ใหญ่:	ให้ยาทางหลอดเลือดดำขนาด 10 มิลลิกรัม/น้ำหนักตัว 1 กิโลกรัม วันละ1ครั้ง อัตราการหยดยาเข้าหลอดเลือดฯ ควรใช้เวลานาน 60 นาทีขึ้นไป ระยะเวลาการใช้ยาอยู่ในช่วง 7–14 วัน หรือตามดุลยพินิจของแพทย์ 
ข. สำหรับการป่วยด้วยโรคปอดบวม/ปอดอักเสบจากติดเชื้อแบคทีเรียในสถานพยาบาล: 
- ผู้ใหญ่: ให้ยาทางหลอดเลือดฯขนาด 10 มิลลิกรัม/น้ำหนักตัว 1 กิโลกรัม วันละ1 ครั้ง อัตราการหยดยาเข้าหลอดเลือดควรใช้เวลานาน 60 นาทีขึ้นไป ระยะเวลาการใช้ยาอยู่ในช่วง 7–14 วัน หรือตามดุลยพินิจของแพทย์ 
อนึ่ง: 
- การเตรียมยาก่อนฉีดให้ผู้ป่วย โดยนำยาเทลาแวนซินมาผสมกับตัวทำละลายในอัตราส่วนตัวยา 250 มิลลิกรัมต่อตัวทำละลาย 15 มิลลิลิตร หรือตัวยา 750 มิลลิกรัมต่อตัวทำละลาย 45 มิลลิลิตร 
- ตัวทำละลายที่สามารถใช้ร่วมกับยาเทลาแวนซินได้แก่  5% Dextrose หรือน้ำกลั่นปราศจากเชื้อ หรือ 0.9% Sodium chloride 
- บุคลากรทางการแพทย์จะนำยาเตรียมข้างต้นผสมกับ 5% Dextrose หรือ 0.9% Sodium chloride  ในอัตราส่วนดังนี้ คือ ตัวยา 150–800 มิลลิกรัม ต่อ 5% Dextrose หรือ 0.9%Sodium chloride จำนวน 100–250 มิลลิลิตร  จากนั้นจึงหยดสารละลายยาเข้าหลอดเลือดดำของผู้ป่วย 
- หากพบสิ่งเจือปนในขวดยา ห้ามใช้ยาขวดนั้น ให้ทิ้งทำลาย แล้วใช้ยาขวดใหม่แทน 
- ห้ามผสมยาชนิดอื่นร่วมกับยาเทลาแวนซินเพื่อให้ทางหลอดเลือดพร้อมกัน ด้วยเสี่ยงต่อการเกิดตะกอน/การสูญเสียคุณสมบัติในการรักษาโรค 
- เด็ก: ยังไม่มีข้อมูลทางคลินิกด้านประสิทธิภาพและความปลอดภัยของการใช้ยานี้ในเด็ก 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเทลาแวนซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาเทลาแวนซินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// เทลาแวนซินมีผลไม่พึงประสงค์อย่างไร? ///// 
ยาเทลาแวนซินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อตับ:  เช่น  เอนไซม์การทำงานของตับในเลือดสูงขึ้น  ตับอักเสบ 
- ผลต่อไต: เช่น อาจเกิดภาวะไตวาย  ค่าCreatinine ในเลือดเพิ่มขึ้น  
ปัสสาวะมีเลือดปน/ปัสสาวะเป็นเลือด 
- ผลต่อระบบเลือด:  เช่น เกิดโลหิตจาง  เกิดภาวะเกล็ดเลือดต่ำหรือภาวะเกล็ดเลือดสูง มีภาวะเม็ดเลือดขาวต่ำ  เม็ดเลือดขาวชนิดอีโอซีโนฟิล(Eosinophil)เพิ่มสูง 
- ผลต่อระบบหัวใจและหลอดเลือด :เช่น คลื่นไฟฟ้าหัวใจช่วง Q wave ถึง T wave ยาวนานขึ้น มีภาวะหัวใจขาดเลือด   หัวใจเต้นผิดจังหวะ  หัวใจเต้นช้าหรือไม่ก็หัวใจเต้นเร็ว  หัวใจล้มเหลว  ชีพจรเต้นผิดปกติ  ใบหน้าแดง  ความดันโลหิตสูง 
- ผลต่อระบบทางเดินอาหาร:  เช่น คลื่นไส้อาเจียน   ท้องเสียหรือไม่ก็ท้องผูก  เกิดการติดเชื้อในลำไส้ใหญ่(Clostridium colitis)  ปวดท้อง  ช่องปากแห้ง  ท้องอืด  ท้องเฟ้อ  เกิดภาวะหย่อนรับรู้ร้อน-เย็นในปาก  สะอึก 
- ผลต่อระบบประสาท: เช่น การรับรสชาติอาหารเปลี่ยนไป  ปวดศีรษะ  วิงเวียน  ปวดศีรษะ  ไมเกรน  เกิดความรู้สึกสัมผัสเพี้ยน    ง่วงนอน  ตัวสั่น 
- ผลต่อระบบทางเดินปัสสาวะ:  เช่น ปัสสาวะเป็นฟอง   โรคติดเชื้อทางเดินปัสสาวะ  ปัสสาวะขัด  ปัสสาวะมีเลือดปน  ปัสสาวะกระปริดกระปรอย  กลิ่นปัสสาวะผิดปกติ 
- ผลต่อผิวหนัง: เช่น เกิดผื่นคัน  ใบหน้าบวม  มีลมพิษ  มีภาวะเหงื่อออกมาก 
- ผลต่อระบบการเผาผลาญพลังงานของร่างกาย:  เช่น เบื่ออาหาร  น้ำตาลในเลือดสูงหรือไม่ก็ต่ำ  เกลือโปแตสเซียมในเลือดสูงหรือไม่ก็ต่ำ  ระดับเกลือแมกนีเซียมในเลือดลดลง 
- ผลต่อระบบกระดูกและกล้ามเนื้อ:  เช่น ปวดข้อ   ปวดหลัง  กล้ามเนื้อเป็นตะคริว 
- ผลต่อตา:   เช่น ระคายเคืองตา  ตาพร่า 
- ผลต่อจิตประสาท:   เช่น นอนไม่หลับ  วิตกกังวล  กระสับกระส่าย  รู้สึกสับสน  มีอาการซึม 
- ผลต่อระบบทางเดินหายใจ:   เช่น หายใจขัด    คัดจมูก   ปวดบริเวณคอหอยหรือกล่องเสียง 
 
 ///// มีข้อควรระวังการใช้เทลาแวนซินอย่างไร? ///// 
มีข้อควรระวังการใช้ยาเทลาแวนซิน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้ร่วมกับยา Heparin 
- ห้ามใช้ยานี้ ที่บรรจุภัณฑ์ชำรุด หรือมีสิ่งปนเปื้อนลงในตัวยา 
- ห้ามหยุดใช้ยาโดยไม่มีคำสั่งแพทย์ ผู้ป่วยต้องได้รับยานี้จนครบเทอมการรักษา	  เพื่อป้องกันการดื้อยาของเชื้อแบคทีเรีย 
- การใช้ยากับสตรีมีครรภ์  สตรีในภาวะให้นมบุตร และเด็ก ต้องเป็นไปตามดุลยพนิจของแพทย์เท่านั้น 
- ระหว่างการใช้ยานี้ต่อเนื่องเป็นระยะเวลานานอาจเปิดโอกาสให้เชื้อโรคบางชนิดเข้ามาเล่นงานร่างกายและระบบทางเดินอาหาร  หากพบอาการท้องเสียรุนแรงต้องรีบแจ้ง แพทย์ พยาบาล ทันที 
- หากพบอาการแพ้ยา เช่น อึดอัด/หายใจไม่ออก/หายใจลำบาก  เกิดผื่นคันตามร่างกาย  ท้องเสียบ่อยครั้ง  ต้องหยุดใช้ยานี้ แล้วแจ้งให้ แพทย์ พยาบาลทราบทันที 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเทลาแวนซินด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เทลาแวนซินมีปฏิกิริยาระหว่างยากับยาตัวอื่นอย่างไร? ///// 
ยาเทลาแวนซินมีปฏิกิริยาระหว่างยากับยาตัวอื่น เช่น 
- ห้ามใช้ยาเทลาแวนซินร่วมกับวัคซีนอหิวาตกโรค  เพราะจะทำให้การกระตุ้นภูมิคุ้มกันต้านทานโรคของวัคซีนนี้ไม่ได้ผล  ก่อนใช้วัคซีนนี้ควรต้องหยุดการใช้ยาเทลาแวนซินอย่างน้อย 14 วันไปแล้ว 
- ห้ามใช้ยาเทลาแวนซินร่วมกับยา  Efavirenz , Haloperidol  ด้วยจะทำให้เกิดภาวะหัวใจเต้นผิดจังหวะตามมา 
- ห้ามใช้ยาเทลาแวนซินร่วมกับ ยาIopromide(สารทึบแสง)  เพราะจะทำให้เกิดพิษ(ผลข้างเคียงรุนแรง)ต่อไตของผู้ป่วยตามมา 
 
 ///// ควรเก็บรักษาเทลาแวนซินอย่างไร? ///// 
ควรเก็บยาเทลาแวนซิน ในช่วงอุณหภูมิ 2-8 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// เทลาแวนซินมีชื่ออื่นอีกไหม? ผลิตจากบริษัทอะไรบ้าง? ///// 
ยาเทลาแวนซิน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.fda.gov/downloads/Drugs/DrugSafety/UCM183838.pdf  [2018,March17] 
https://en.wikipedia.org/wiki/Telavancin  [2018,March17] 
https://davisplus.fadavis.com/3976/meddeck/pdf/telavancin.pdf  [2018,March17] 
https://www.drugs.com/drug-interactions/telavancin-index.html?filter=3&amp;generic_only=#G  [2018,March17]
