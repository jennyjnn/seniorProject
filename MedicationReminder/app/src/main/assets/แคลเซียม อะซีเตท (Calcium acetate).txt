แคลเซียม อะซีเตท (Calcium acetate)
 ///// บทนำ ///// 
แคลเซียม(Calcium)เป็นแร่ธาตุที่มีความจำเป็นต่อกระบวนการดำรงชีวิตของมนุษย์ เพราะเป็นแหล่งวัตถุดิบในการสร้างมวลกระดูกและฟันถึง 99% และอีก 1% ในกระแสเลือดเป็นแคลเซียมที่มีประจุไฟฟ้า(Electrolyte)ซึ่งเหมาะต่อกระบวนการทางชีวะเคมีของร่างกาย  การสะสมแคลเซียมเข้าในกระดูกจะเกิดขึ้นในลักษณะของสารประกอบที่มีชื่อเรียกว่า “ไฮดรอกซีอะพาไทต์(Hydroxyapatite)” ที่มีองค์ประกอบหลักๆอยู่ 3 ส่วน คือ แคลเซียม(Ca2+), ฟอสเฟต(PO43-) และหมู่ไฮดรอกไซด์(OH-)  สามารถเขียนออกมาในรูปสูตรโมเลกุล Ca10(PO4)6(OH)2  การเกิดสารประกอบดังกล่าวมีความสัมพันธ์กับสมดุลของแคลเซียมและหมู่ฟอสเฟต(Phosphate)ในกระแสเลือด กรณีที่มีความผิดปกติของร่างกายเกิดขึ้น เช่น มีภาวะไตวายเรื้อรัง,  มีภาวะพาราไทรอยด์ฮอร์โมนต่ำจากการทำงานผิดปกติของต่อมพาราไทรอยด์,  การได้รับยาระบาย/ยาแก้ท้องผูกที่มีส่วนประกอบของฟอสเฟต, มีภาวะกล้ามเนื้อลายสลาย  ภาวะต่างๆดังกล่าว ล้วนส่งผลให้ร่างกายมีระดับฟอสเฟตในเลือดสูงเกินจากปกติ(Hyperphosphataemia) และมีผลกระทบเป็นลูกโซ่ต่อเนื่องหลายประการ เช่น ทำให้การสังเคราะห์วิตามินดีในร่างกายลดลง ส่งผลให้เกิดอาการ/ภาวะ/โรคกระดูกอ่อน  กล้ามเนื้อเป็นตะคริว  เกิดอาการชัก  ตลอดจนกระทั่งทำให้การทำงานของหัวใจผิดปกติไป  การใช้ยาประเภท “แคลเซียม อะซีเตท(Calcium acetate)” หรือชื่ออื่น เช่น Calcium acetate monohydrate, Calcium ethanoate, Acetate of lime ได้เข้ามามีบทบาทในการควบคุมระดับฟอสเฟตของร่างกายที่สูงเกินดังกล่าว 
ก่อนการใช้ ยาแคลเซียมอะซีเตท เพื่อรักษาภาวะฟอสเฟตในเลือดสูง  ผู้ป่วยจะต้องได้รับการตรวจร่างกาย และการตรวจเลือด เพื่อแพทย์ใช้เป็นข้อมูลสำคัญมาประกอบการสั่งจ่าย ยาแคลเซียม อะซีเตทได้อย่างเหมาะสมและปลอดภัยต่อผู้ป่วย 
รูปแบบเภสัชภัณฑ์ของยาแคลเซียม อะซีเตทที่พบเห็นการใช้บ่อยๆ จะเป็นยาชนิดรับประทาน  ตัวยามีการละลายน้ำได้ดี และสามารถถูกดูดซึมจากระบบทางเดินอาหารได้อย่างรวดเร็ว 
อาจมีคำถามว่าจะใช้ ยาแคลเซียม คาร์บอเนต(Calcium carbonate) หรือแคลเซียม กลูโคเนต(Calcium gluconate) มาทดแทนได้หรือไม่  นักวิทยาศาสตร์ได้ทำการศึกษาวิจัยและพบว่าแคลเซียม อะซีเตทมีคุณสมบัติละลายน้ำได้ดีกว่าแคลเซียมกลุ่มอื่น มีการปลดปล่อยประจุแคลเซียมได้รวดเร็ว  แคลเซียมอิสระดังกล่าวจะเข้ารวมตัวกับหมู่ฟอสเฟตเกิดเป็นสารประกอบที่ไม่ละลายน้ำ ส่งผลให้ระดับฟอสเฟตอิสระในกระแสเลือดลดลงและกลับมาเป็นปกติเช่นเดิม 
 
 ///// แคลเซียม อะซีเตทมีสรรพคุณ(คุณสมบัติ)อย่างไร? ///// 
ยาแคลเซียม อะซีเตทมีสรรพคุณ/ข้อบ่งใช้ เช่น 
- ควบคุมภาวะฟอสเฟตในร่างกายสูง(Hyperphosphataemia) ที่มีสาเหตุจาก
 โรคไตวายเรื้อรัง 
- รักษาภาวะแคลเซียมในเลือดต่ำอันเนื่องมาจากพาราไทรอยด์ฮอร์โมนของร่างกายลดลง 
- รักษาภาวะกระดูกพรุนในหญิงวัยหมดประจำเดือน 
- รักษาอาการโรคกระดูกอ่อน/โรคกระดูกน่วม 
 ///// แคลเซียม อะซีเตทมีกลไกการออกฤทธิ์อย่างไร? ///// 
การใช้ยาแคลเซียม อะซีเตทจะต้องรับประทานพร้อมกับมื้ออาหาร  ยาแคลเซียม อะซีเตทมีกลไกการออกฤทธิ์โดย ตัวยาจะปลดปล่อยแคลเซียมอิสระให้เข้ารวมตัวกับฟอสเฟตที่มีอยู่ในมื้ออาหารนั้นๆ  เกิดเป็นสารประกอบแคลเซียมฟอสเฟต(Calcium phosphate)ที่ไม่ละลายน้ำ และมีการดูดซึมเข้ากระแสเลือดต่ำ  แคลเซียมฟอสเฟตดังกล่าวจะถูกขับออกจากร่างกายมาทางอุจจาระ  กลไกดังกล่าวจะ
ลดการเพิ่มปริมาณฟอสเฟตเข้าสู่กระแสเลือด  ขณะที่ร่างกายจะใช้ฟอสเฟตที่มีเกินในกระแสเลือดเพื่อกระบวนการดำรงชีวิตอย่างต่อเนื่อง  ด้วยขั้นตอนเหล่านี้ ทำให้ปริมาณฟอสเฟตในเลือดลดลงมาอยู่ที่ระดับปกติได้ตามสรรพคุณ 
 
 ///// แคลเซียม อะซีเตทมีรูปแบบการจัดจำหน่ายอย่างไร? ///// 
ยาแคลเซียม อะซีเตทมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Calcium acetate 
  ขนาด 667 และ 1,000 มิลลิกรัม/เม็ด 
- ยาแคปซูลชนิดรับประทาน ที่ประกอบด้วยตัวยา Calcium acetate 
  ขนาด 667 มิลลิกรัม/แคปซูล 
 ///// แคลเซียม อะซีเตทมีขนาดรับประทานอย่างไร? ///// 
ยาแคลเซียม อะซีเตทมีขนาดรับประทาน เช่น สำหรับภาวะฟอสเฟตในเลือดสูงเกินปกติ: 
- ผู้ใหญ่: รับประทานยาขนาด 1334 มิลลิกรัม พร้อมกับมื้ออาหาร แพทย์อาจเพิ่มขนาดรับประทานเป็นครั้งละ 2,001–2,668 มิลลิกรัม โดยพิจารณาใช้กับผู้ป่วยเป็นกรณีไป 
- เด็ก: การใช้ยานี้กับเด็กให้เป็นไปตามดุลยพินิจของแพทย์ 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาแคลเซียมอะซีเตท  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาแคลเซียม อะซีเตท อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาแคลเซียมอะซีเตท  สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มปริมาณยาเป็น 2 เท่า  ให้รับประทานยาที่ขนาดปกติ 
 
 ///// แคลเซียม อะซีเตทมีผลไม่พึงประสงค์อย่างไร? ///// 
ยาแคลเซียม อะซีเตท สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น  คลื่นไส้ อาเจียน  ท้องเสียหรือไม่ก็ท้องผูก 
- ผลต่อระบบประสาท: เช่น  วิงเวียน 
- ผลต่อระบบการเผาผลาญพลังงานของร่างกาย: เช่น  แคลเซียมในเลือดสูง  เบื่ออาหาร 
- ผลต่อผิวหนัง: เช่น เกิดผื่นคัน 
 
 ///// มีข้อควรระวังการใช้แคลเซียม อะซีเตทอย่างไร? ///// 
มีข้อควรระวังการใช้ยาแคลเซียม อะซีเตท เช่น 
- ห้ามใช้กับผู้แพ้ยานี้ 
- ห้ามใช้กับผู้ที่มีภาวะแคลเซียมในเลือดสูง 
- ต้องมารับการตรวจเลือดเพื่อดูระดับฟอสเฟตตามแพทย์สั่ง  ผู้ป่วยควรมาพบแพทย์/มาโรงพยาบาลตามที่แพทย์นัดหมายทุกครั้ง 
- การใช้ยานี้กับสตรีมีครรภ์/ตั้งครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- รับประทานยานี้ต่อเนื่องตามคำสั่งแพทย์  ห้ามหยุดการใช้ยานี้ด้วยตนเอง 
- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันที แล้วรีบนำผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาแคลเซียม อะซีเตทด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// แคลเซียม อะซีเตทมีปฏิกิริยาระหว่างยากับยาตัวอื่นอย่างไร? ///// 
ยาแคลเซียม อะซีเตทมีปฏิกิริยาระหว่างยากับยาตัวอื่น เช่น 
- ห้ามใช้ยาแคลเซียม อะซีเตทร่วมกับยารักษา/ยาต้านเอชไอวี  อย่างเช่น Dolutegravir  ด้วยจะทำให้ประสิทธิภาพการรักษาของยาDolutegravir ด้อยลงไป 
- ห้ามใช้ยาแคลเซียม อะซีเตทร่วมกับ ยา HCTZ  ด้วยจะทำให้ระดับแคลเซียมในเลือดสูงเกินไป 
 ///// ควรเก็บรักษาแคลเซียม อะซีเตทอย่างไร? ///// 
สามารถเก็บยาแคลเซียมอะซีเตทภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 
 ///// แคลเซียม อะซีเตทมีชื่ออื่นอีกไหม? ผลิตจากบริษัทอะไรบ้าง? ///// 
ยาแคลเซียม อะซีเตท มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Septacal, Lanum 
 ///// บรรณานุกรม ///// 
https://www.livestrong.com/article/285930-what-causes-calcium-build-up-on-bones/  [2017,Dec11] 
https://en.wikipedia.org/wiki/Calcium_acetate  [2017,Dec11] 
https://www.drugs.com/pro/calcium-acetate-capsules.html  [2017,Dec11] 
https://www.drugs.com/mtm/calcium-acetate.html  [2017,Dec11] 
https://www.drugs.com/calcium-acetate-images.html  [2017,Dec11] 
https://www.drugs.com/sfx/calcium-acetate-side-effects.html  [2017,Dec11] 
https://www.drugs.com/drug-interactions/calcium-acetate-index.html?filter=2&amp;generic_only=  [2017,Dec11] 
https://www.drugs.com/drug-interactions/calcium-acetate-index.html?filter=3&amp;generic_only=  [2017,Dec11] 
https://www.webmd.com/a-to-z-guides/phosphate-in-urine#1  [2017,Dec11] 
http://www.mims.com/thailand/drug/info/calcium%20acetate/?type=brief&amp;mtype=generic  [2017,Dec11] 
http://www.mims.com/thailand/drug/info/calcetate-calcetate-m/?type=brief  [2017,Dec11]
