ไบอะเพเนม (Biapenem)
 ///// บทนำ ///// 
ยาไบอะเพเนม(Biapenem)เป็นยาปฏิชีวนะในกลุ่มยาคาร์บาเพเนม (Carbapenem) ยานี้ถูกนำมาใช้ต่อต้านเชื้อแบคทีเรียประเภทแอนแอโรบิคแบคทีเรีย (Against anaerobes,แบคทีเรียที่ไม่ใช้ออกซิเจนเพื่อการเจริญเติบโต)  ยาไบอะเพเนมถูกนำมา  ใช้ครั้งแรกในญี่ปุ่นเมื่อปี ค.ศ.2001 (พ.ศ.2544)  รูปแบบเภสัชภัณฑ์เป็นยาฉีด โดยต้องหยดยาเข้าทางหลอดเลือดดำ และตัวยาในกระแสเลือดจะถูกขับออกจากร่างกายโดยผ่านไปกับปัสสาวะ  ตัวยาในกระแสเลือดจะออกฤทธิ์ยับยั้งการสร้างผนังเซลล์ของแบคทีเรียที่ตอบสนองต่อยานี้ เช่นแบคทีเรียชนิด  P.aeruginosa(Pseudomonas aeruginosa)  ,B.fragilis(Bacteroides fragilis) , K.pneumoniae (Klebsiella pneumonia),   S.pneumoniae (Streptococcus pneumonia) , E.coli (Escherichia coli ) และอื่นๆ 
สำหรับข้อบ่งใช้ทางคลินิกของยาไบอะเพเนม  มีอยู่หลายประการ อาทิเช่น  ใช้รักษาการติดเชื้อในกระแสเลือด (ภาวะพิษเหตุติดเชื้อ)   ปอดบวม   ฝีในปอด   โรคติดเชื้อทางเดินหายใจ   กระเพาะปัสสาวะอักเสบ   กรวยไตอักเสบ  รวมถึงเยื่อบุช่องท้องอักเสบ    ซึ่งโดยทั่วไป แพทย์ต้องให้ยานี้กับผู้ป่วยวันละ 2 ครั้งจนครบเทอมการรักษา 
ยังมี ข้อห้ามใช้  ข้อควรระวัง รวมถึงข้อมูลความปลอดภัย บางประการของยาไบอะเพเนมที่ผู้บริโภค/ผู้ป่วยควรทราบ ดังนี้ เช่น 
- ห้ามใช้กับผู้ที่มีประวัติแพ้ยาไบอะเพเนม 
- หลีกเลี่ยงการใช้กับผู้ป่วยที่มีประวัติเป็นโรคลมชัก 
- การใช้ยานี้กับผู้ป่วยโรคเบาหวาน อาจทำให้ระดับน้ำตาลในเลือดผิดปกติ(อาจสูงขึ้นหรือต่ำลงก็ได้) แพทย์จะเป็นผู้ปรับขนาดการใช้ยารักษาเบาหวานให้ผู้ป่วยได้อย่างเหมาะสมที่สุด 
- ยานี้ถูกจำกัดการใช้ในสตรีมีครรภ์/ตั้งครรภ์  สตรีในภาวะให้นมบุตร รวมถึง เด็ก  ด้วยผู้ป่วยกลุ่มนี้จัดเป็นกลุ่มเสี่ยงต่อการเกิดผลข้างเคียงรุนแรงจากการใช้ยาไบอะเพเนม 
- การใช้ยาไบอะเพเนมกับผู้สูงอายุ แพทย์มักจะปรับขนาดการใช้ยานี้ลดลงเพื่อหลีกเลี่ยงอาการข้างเคียง(ผลข้างเคียง)ที่อาจเกิดขึ้น 
- เมื่อเตรียมยาไบอะเพเนมสำหรับฉีดโดยเจือจางกับสารละลายโซเดียมคลอไรด์(Sodium chloride) ควรต้องใช้ยาเตรียมดังกล่าวให้หมดภายใน 24 ชั่วโมง  ทั้งนี้เพื่อหลีกเลี่ยงการเสื่อมสลายของยาเตรียมดังกล่าว 
- ตัวยาไบอะเพเนมยังสามารถก่อให้เกิดอาการข้างเคียงคล้ายกับยาชนิดอื่นๆทั่วไป  ได้  อาการข้างเคียงหลักๆที่อาจพบเห็นได้ เช่น   เกิดผื่นคัน  ท้องเสีย  ค่าเอนไซม์การทำงานของตับในเลือดเพิ่มขึ้น  หูดับ  วิงเวียน เป็นต้น  กรณีที่ผู้ป่วยเกิดอาการข้างเคียงต่างๆ ควรรีบแจ้ง แพทย์ พยาบาล เพื่อแพทย์พิจารณาปรับแนวทางการใช้ยาไบอะเพเนมอย่างเหมาะสมต่อไป 
ในประเทศไทยโดยคณะกรรมการอาหารและยา ได้ระบุให้ยาไบอะเพเนมเป็นยาควบคุมพิเศษ  การบริหารยา/ใช้ยานี้กับผู้ป่วยต้องเป็นไปตามคำสั่งของแพทย์เท่านั้น และเราจะพบเห็นการใช้ยานี้อยู่แต่ในสถานพยาบาลเท่านั้น 
 
 ///// ไบอะเพเนมมีสรรพคุณ(คุณสมบัติ)อย่างไร? ///// 
ยาไบอะเพเนมมีสรรพคุณ/ข้อบ่งใช้ เพื่อบำบัดรักษาการติดเชื้อแบคทีเรียที่ตอบสนองต่อยานี้ เช่น  การติดเชื้อในกระแสเลือด   ปอดบวม   ฝีในปอด   โรคติดเชื้อ ทางเดินหายใจ   การติดเชื้อในกระเพาะปัสสาวะ/กระเพาะปัสสาวะอักเสบ  การติดเชื้อในไต/ไตอักเสบ     และการติดเชื้อในช่องท้อง/เยื่อบุช่องท้องอักเสบ 
 
 ///// ไบอะเพเนมมีกลไกการออกฤทธิ์อย่างไร? ///// 
ยาไบอะเพเนม มีกลไกการออกฤทธิ์โดย ตัวยาจะยับยั้งการสร้างผนังเซลล์ของแบคทีเรีย ทำให้แบคทีเรียหยุดการเจริญเติบโต  หมดความสามารถที่จะการกระจายพันธุ์และตายลงในที่สุด 
 
 ///// ไบอะเพเนมมีรูปแบบการจัดจำหน่ายอย่างไร? ///// 
ยาไบอะเพเนม มีรูปแบบการจัดจำหน่าย เช่น 
- ยาฉีดชนิดผง ที่ประกอบด้วยตัวยา Biapenem ขนาด 300 มิลลิกรัม/ขวด (Vial) 
 
 ///// ไบอะเพเนมมีขนาดการบริหารยาอย่างไร? ///// 
ยาไบอะเพเนมมีขนาดการบริหารยา/ใช้ยา เช่น 
 
- ผู้ใหญ่: หยดยาเข้าหลอดเลือดดำ 1,200 มิลลิกรัม/วัน โดยแบ่งการให้ยานี้กับผู้ป่วยเป็น 2 ครั้ง/วัน ระยะเวลาการให้ยาจะขึ้นกับการตอบสนองของโรค ซึ่งแพทย์จะกำหนดระยะเวลาการใช้ยาได้ดีที่สุด 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง:  การเตรียมยานี้เพื่อหยดเข้าหลอดเลือดดำ ต้องผสมตัวยาเข้ากับสารละลายโซเดียมคลอไรด์ตามสัดส่วนที่แนะนำไว้ในเอกสารกำกับยา 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไบอะเพเนม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคลมชัก  รวมทั้งกำลังกินยา/ใช้ยาอะไรอยู่เพราะยาไบอะเพเนม อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
การใช้ยาไบอะเพเนมจะกระทำอยู่ในสถานพยาบาล  โดยมีการบันทึกเวลาการฉีดยาอย่างชัดเจน โอกาสที่ลืมให้ยานี้กับผู้ป่วยจึงเป็นไปได้น้อยมาก  กรณีที่พบว่าผู้ป่วยยังไม่ได้รับยาไบอะเพเนม   สามารถสอบถามจากบุคลากรทางการแพทย์ เช่น แพทย์  พยาบาล  ได้ตลอดเวลา 
 
 ///// ไบอะเพเนมมีผลไม่พึงประสงค์อย่างไร? ///// 
ยาไบอะเพเนมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น   ท้องเสีย   กระเพาะอาหารอักเสบ 
- ผลต่อผิวหนัง:   เช่น  ผื่นคัน  มีเหงื่อออกมาก  Stevens-Johnson syndrome 
- ผลต่อตับ:  เช่น ค่าเอนไซม์การทำงานของตับในเลือดเพิ่มขึ้น 
- ผลต่อระบบประสาท:   เช่น  วิงเวียนศีรษะ  หูดับ  มีไข้ 
- ผลต่อระบบภูมิคุ้มกันต้านทานโรคของร่างกาย:   เช่น อาจเกิดภาวะปอดบวมประเภท Interstitial pneumonia (ปอดอักเสบชนิดที่ทำให้เกิดพังผืดลุกลามในเนื้อเยื่อปอด) 
- ผลต่อระบบทางเดินหายใจ:   เช่น  หายใจขัด/หายใจลำบาก   ไอ 
- ผลต่อตา:  เช่น  เกิดเลือดออกในตา เช่น เลือดออกใต้เยื่อตา 
- อื่นๆ: เช่น  ฟันผุ 
 
 ///// มีข้อควรระวังการใช้ไบอะเพเนมอย่างไร? ///// 
มีข้อควรระวังการใช้ยาไบอะเพเนม เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่มีประวัติด้วยโรคลมชัก 
- ห้ามใช้ยากับสตรีมีครรภ์  สตรีในภาวะให้นมบุตร และเด็ก 
- ห้ามใช้ยาที่มีสภาพเปลี่ยนไปจากเดิม เช่น  ยาเปลี่ยนสี ผงยาเปียกชื้น 
- ระวังการใช้ยานี้กับผู้ป่วยโรคเบาหวาน  ผู้ป่วยโรคทางจิตเวช 
- ระหว่างการใช้ยานี้ แพทย์อาจต้องตรวจประสิทธิภาพการทำงานของปอดและ  หลอดลมผู้ป่วย เพื่อคอยตรวจสอบอาการข้างเคียงที่อาจเกิดกับอวัยวะดังกล่าว 
- กรณีพบอาการข้างเคียงรุนแรงที่รบกวนการดำเนินชีวิตประจำวันในระหว่างใช้ยานี้ เช่น  ท้องเสียรุนแรง  เกิดผื่นคัน  ลมพิษ  ต้องรีบแจ้งแพทย์/พยาบาลทันที เพื่อทำการรักษาโดยเร็ว 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไบอะเพเนมด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไบอะเพเนมมีปฏิกิริยาระหว่างยากับยาตัวอื่นอย่างไร? ///// 
ยาไบอะเพเนมมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาไบอะเพเนมร่วมกับยารักษาอาการชัก/ยากันชัก อย่างเช่นยา Valproate  ด้วยจะทำให้ระดับยา Valproate ในกระแสเลือดลดลงจนทำให้ด้อยประสิทธิภาพในการรักษาตามมา 
 ///// ควรเก็บรักษาไบอะเพเนมอย่างไร? ///// 
ควรเก็บยาไบอะเพเนม ภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งตู้เย็น และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ไบอะเพเนมมีชื่ออื่นอีกไหม? ผลิตจากบริษัทอะไรบ้าง? ///// 
ยาไบอะเพเนม  มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/omegacin/?type=brief[2017,June17] 
https://en.wikipedia.org/wiki/Biapenem[2017,June17] 
https://www.drugs.com/international/biapenem.html[2017,June17]
