ฟลูเฟนาซีน (Fluphenazine)
 ///// บทนำ ///// 
ยาฟลูเฟนาซีน(Fluphenazine หรือ Fluphenazine decanoate หรือ Fluphenazine hydrochloride  หรือ Fluphenazine HCl) เป็นยาที่ใช้รักษาอาการทางจิตเวช  เช่น อาการประสาทหลอน(Hallucinations) รวมถึงอาการอาการหลงผิด(Delusions)  ยาฟลูเฟนาซีนมีฤทธิ์บำบัดอาการทางจิตเวชในระดับที่ไม่รุนแรง  โดยรูปแบบเภสัชภัณฑ์ของยานี้มีทั้งยารับประทานและยาฉีด   ทางคลินิกสามารถใช้ยานี้ได้กับผู้ใหญ่และเด็กที่มีอายุมากกว่า 12 ปีขึ้นไป 
ยาฟลูเฟนาซีนในรูปแบบยารับประทานจะมีการดูดซึมจากระบบทางเดินอาหารเพียง 2.5% จึงทำให้ผู้ป่วยต้องรับประทานยานี้ทุกวันเพื่อคงระดับฤทธิ์ของการรักษา แต่สำหรับยาฟลูเฟนาซีนในรูปแบบยาฉีด การฉีดยาเพียง 1 ครั้งสามารถควบคุมอาการทางจิตประสาทไปได้ 4–6 สัปดาห์ ทั้งนี้ขึ้นกับการตอบสนองของร่างกายผู้ป่วย  อนึ่งยานี้จะอยู่ในกระแสเลือดได้นานประมาณ 7-10 วัน และจะถูกร่างกายกำจัดออกทางปัสสาวะและอุจจาระ 
ยาฟลูเฟนาซีนมีการออกฤทธิ์ที่สมองโดยทำให้สารสื่อประสาทในสมองมีสมดุลดีขึ้น จนใกล้เคียงกับภาวะปกติ จึงทำให้อาการทางจิตประสาท/จิตเวชลดน้อยลง  แต่อย่างไรก็ดี ผู้ป่วยที่ได้รับยาชนิดนี้ จะต้องเฝ้าระวังผลข้างเคียงต่างๆจากยานี้ที่อาจเกิดขึ้นได้ เช่น  มีภาวะความจำเสื่อมโดยเฉพาะกับผู้ป่วยสูงวัย  นอกจากนี้ยังส่งผลต่อการทำงานของหัวใจจนเป็นเหตุให้ผู้ป่วยเสียชีวิตจากหัวใจล้มเหลวได้ 
ยาฟลูเฟนาซีน มีข้อห้ามใช้และข้อควรระวังที่ผู้บริโภค/ผู้ป่วยควรทราบดังนี้ เช่น 
- ห้ามใช้ฟลูเฟนาซีนกับผู้ที่มีประวัติแพ้ยาชนิดนี้ 
- ห้ามใช้ยานี้กับผู้ที่ได้รับบาดเจ็บทางสมอง  ผู้ที่มีโรคตับระยะรุนแรง  ผู้ที่มีโรค ระบบเลือด ตลอดจนกระทั่งผู้ที่มีอาการง่วงนอนอย่างมาก แพทย์ก็ไม่แนะนำให้ใช้ยานี้ 
- ห้ามใช้ยานี้ขณะที่เพิ่งดื่มเครื่องดื่มประเภทแอลกอฮอล์มาใหม่ๆ ด้วยจะส่งผลให้ผลข้างเคียงจากยานี้รุนแรงขึ้น 
- ห้ามใช้ยานี้ร่วมกับยาอื่นๆบางประเภท อาทิยา  Astemizole, Cabergoline, Cisapride, Metoclopramide, Pergolide, Terfenadine, Tramadol,  ด้วยจะทำให้เกิดอาการข้างเคียง(ผลข้างเคียง)รุนแรงตามมาจากยาทั้ง 2 กลุ่ม เช่น  หัวใจเต้นผิดจังหวะ  มีอาการซึม  ระดับเกลือแร่ในกระแสเลือดผิดปกติ 
- สตรีมีครรภ์/ตั้งครรภ์ และสตรีที่อยู่ในภาวะให้นมบุตร  อยู่ในกลุ่มผู้ป่วยที่ต้องให้ความระมัดระวังเป็นอย่างมากต่อการใช้ยาทุกประเภทซึ่งรวมยาเพอร์เฟนาซีน ด้วยจะเกิดผลข้างเคียงที่รุนแรงต่อยาต่างๆได้สูง 
- การใช้ยานี้เพื่อรักษาอาการทางจิตประสาทต้องอาศัยความต่อเนื่อง  กรณีที่ผู้ป่วยมีอาการดีขึ้นหลังใช้ยานี้  ห้ามหยุดการใช้ยานี้กะทันหัน เพราะต้องค่อยๆปรับลดขนาดยานี้ลงช้าๆ  ซึ่งการปรับลดขนาดการใช้ยานี้ ต้องเป็นไปตามคำสั่งแพทย์เท่านั้น 
- ห้ามผู้ป่วยที่ได้รับยานี้ไปอยู่ในที่ที่มีอากาศร้อนจัด  ด้วยตัวยาฟลูเฟนาซีนสามารถกระตุ้นให้ร่างกายผู้ป่วยเกิดภาวะลมแดดได้ง่ายมากยิ่งขึ้น 
- ผู้ที่ได้รับยานี้ ควรหลีกเลี่ยงการอยู่ในกลุ่มชนหนาแน่น  เพราะตัวยาจะทำให้ร่างกายผู้ป่วยมีภาวะภูมิต้านทาน/ภูมิคุ้มกัน/ภูมิคุ้มกันต้านทานโรค อ่อนแอ และติดเชื้อต่างๆได้ง่ายขึ้น 
- กรณีที่ใช้ยาฟลูเฟนาซีนแล้วเกิดอาการกล้ามเนื้ออ่อนแรง  การบังคับอวัยวะต่างๆอย่าง แขน  ขา  ใบหน้า  ลิ้น  ทำได้ไม่เหมือนเดิม  ผู้ป่วยควรรีบเข้ามาปรึกษาแพทย์/มาโรงพยาบาลทันที ไม่ต้องรอถึงวันแพทย์นัด 
- หากมีอาการหน้าอก/เต้านมโตขึ้นหลังใช้ยาชนิดนี้ น่าจะเป็นสาเหตุจากตัวยา           ฟลูเฟนาซีนกระตุ้นให้ร่างกายผลิตฮอร์โมนโปรแลกตินออกมาได้มากขึ้น กรณีนี้ต้องรีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ห้ามรับประทานยานี้เกินขนาด *ผู้ที่ได้รับยานี้เกินขนาดจากคำสั่งแพทย์ จะทำให้เกิดอากา หายใจขัด/หายใจลำบาก   หัวใจเต้นเร็ว หรือไม่ก็หัวใจเต้นช้า  กล้ามเนื้อหดเกร็งตัวจนไม่สามารถควบคุมการทำงานของกล้ามเนื้อของร่างกายได้   ตลอดจนอาจเกิดภาวะโคม่า   กรณีพบเห็นเหตุการณ์เหล่านี้ ให้รีบนำผู้ป่วยส่งโรงพยาบาลทันที/ฉุกเฉิน 
คณะกรรมการอาหารและยาของไทยกำหนดให้ยาฟลูเฟนาซีน เป็นยาควบคุมพิเศษ  การใช้ยานี้จะมีแต่ในสถานพยาบาล และต้องเป็นไปตามคำสั่งแพทย์แต่ผู้เดียว 
 
 ///// ฟลูเฟนาซีนมีสรรพคุณ(คุณสมบัติ)อย่างไร? ///// 
ยาฟลูเฟนาซีนมีสรรพคุณ/ข้อบ่งใช้ เช่น 
- บำบัดอาการทางจิตประสาท/จิตเวช  เช่น โรคจิต(Psychosis) 
 
 ///// ฟลูเฟนาซีนมีกลไกการออกฤทธิ์อย่างไร? ///// 
ยาฟลูเฟนาซีนมีกลไกการออกฤทธิ์โดย ตัวยาจะปิดกั้นการทำงานของตัวรับ(Receptor)ในสมองที่มีชื่อว่า โพสไซแนปติก โดพามิเนอร์จิก รีเซพเตอร์ (Postsynaptic dopaminergic receptors) ส่งผลยับยั้งการหลั่งสารสื่อประสาทของสมองส่วนไฮโปธาลามัส  รวมถึงฮอร์โมนบางตัว เช่น  ไฮโปไฟเซียล ฮอร์โมน (Hypophyseal hormones, ฮอร์โมนจากต่อมใต้สมอง) ทำให้มีสมดุลของสารสื่อประสาทในสมองเหมาะสมมากขึ้น  ด้วยกลไกเหล่านี้ สามารถใช้เป็นเหตุผลทางคลินิกที่ทำให้อาการของผู้ป่วยดีขึ้น 
 
 ///// ฟลูเฟนาซีนมีรูปแบบการจัดจำหน่ายอย่างไร? ///// 
ยาฟลูเฟนาซีนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Fluphenazine HClขนาด  1 ,2.5 ,5 และ10 มิลลิกรัม/เม็ด 
- ยาฉีด ที่มีส่วนประกอบ Fluphenazine decanoate ขนาด 100 มิลลิกรัม/มิลลิลิตร 
 
 ///// ฟลูเฟนาซีนมีขนาดรับประทานอย่างไร? ///// 
ยาฟลูเฟนาซีน มีขนาดรับประทาน เช่น 
- ผู้ใหญ่: รับประทานยา 2.5–10 มิลลิกรัม วันละ 2-3 ครั้ง ก่อนหรือพร้อมอาหารก็ได้ ขนาดรับประทานที่ใช้คงระดับการรักษาอยู่ที่ 1–5 มิลลิกรัม/วัน ขนาดรับประทานสูงสุดไม่เกิน 20 มิลลิกรัม/วัน และห้ามหยุดใช้ยานี้อย่างกะทันหัน 
- เด็ก: ทางคลินิก ยังไม่มีข้อมูลด้านความปลอดภัยที่ชัดเจนในการใช้ยานี้ในเด็ก โดยเฉพาะเด็กที่อายุตั้งแต่  12 ปีลงมา   ดังนั้นการใช้ยานี้ในเด็ก จึงอยู่ในดุลพินิจของแพทย์เป็นกรณีๆไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฟลูเฟนาซีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น โรคตับ  โรคหัวใจ  รวมทั้งกำลังกินยา/ใช้ยาหรือ อาหารเสริม  ผลิตภัณฑ์เสริมอาหาร  อะไรอยู่ เพราะยาฟลูเฟนาซีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับ อาหารเสริม ผลิตภัณฑ์ฌสริมอาหาร ที่รับประทาน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟลูเฟนาซีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า ให้รับประทานยาที่ขนาดปกติ 
แต่อย่างไรก็ดี เพื่อประสิทธิผลของการรักษา ควรรับประทานยาฟลูเฟนาซีน ตรงเวลาตามแพทย์สั่ง 
 ///// ฟลูเฟนาซีนมีผลไม่พึงประสงค์อย่างไร? ///// 
ยาฟลูเฟนาซีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  ปวดศีรษะ  อาจทำให้การเคลื่อนไหวของร่างกายทำได้ช้าลงกว่าเดิม 
- ผลต่อกล้ามเนื้อ:  เช่น  กล้ามเนื้อหดเกร็งตัวทั้งที่ ใบหน้า คอ ตา และแผ่นหลัง 
- ผลต่อระบบทางเดินอาหาร:  เช่น   ปากแห้ง  คลื่นไส้อาเจียน  ระคายเคืองที่กระเพาะอาหาร   ท้องผูก 
- ผลต่อระบบทางเดินปัสสาวะ:   เช่น  เกิดปัสสาวะขัด/ปัสสาวะลำบาก/  กระเพาะปัสสาวะไม่ทำงาน  ปัสสาวะถี่/บ่อย 
- ผลต่อระบบทางเดินหายใจ:  เช่น  เกิดอาการ หอบหืด  คัดจมูก  หายใจไม่ออก/หายใจลำบาก 
- ผลต่อตา:  เช่น  รูม่านตาขยาย   ตาพร่า  เกิดภาวะต้อหิน 
- ผลต่อหัวใจ:  เช่น  มีความดันโลหิตสูงหรือไม่ก็ต่ำ  หัวใจเต้นผิดจังหวะ  
บวมปลายมือ-เท้า 
- ผลต่อผิวหนัง:  เช่น เกิด เม็ดผด  ผื่น คัน  ลมพิษ   ผิวแพ้แสงแดดได้ง่าย 
- ผลต่อระบบต่อมไร้ท่อ:  เช่น  มีระดับฮอร์โมนโปรแลกตินในเลือดสูง  หน้าอก/เต้านมโต 
- ผลต่อระบบเลือด:  เช่น ภาวะเกล็ดเลือดต่ำ   เม็ดเลือดขาวในเลือดเพิ่มหรือไม่ก็ต่ำ 
- ผลต่อสภาพจิตใจ:  เช่น   กระสับกระส่าย  ตื่นเต้น  นอนไม่หลับ  มีอารมณ์ก้าวร้าว 
- ผลต่อตับ:  เช่น  พบภาวะดีซ่าน  ตับอักเสบ 
- ผลต่อไต:  เช่น  ไตวาย 
- ผลต่อระบบเผาผลาญพลังงานของร่างกาย:  เช่น  ไขมันโคเลสเตอรอลในเลือดสูง 
- อื่นๆ: เช่น  ประจำเดือนขาด(ในสตรี) 
 
 ///// มีข้อควรระวังการใช้ฟลูเฟนาซีนอย่างไร? ///// 
มีข้อควรระวังการใช้ยาฟลูเฟนาซีน เช่น 
- ห้ามใช้กับผู้ที่แพ้ยานี้ 
- ห้ามรับประทานยานี้พร้อมสุราหรือเครื่องดื่มที่มีแอลกอฮอล์เป็นส่วนประกอบ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร  เด็กที่มีอายุ
ตั้งแต่ 12 ปีลงมา รวมถึงผู้สูงอายุ นอกจากมีคำสั่งแพทย์ 
- ห้ามรับประทานยานี้เกินจากคำสั่งแพทย์ 
- ระหว่างใช้ยานี้ ระวังการเกิดภาวะเม็ดเลือดขาวชนิดต่างๆในเลือดต่ำ 
- หลีกเลี่ยงการออกแดดหรืออยู่ในที่ที่มีอากาศร้อน  ด้วยสุ่มเสี่ยงต่อการเกิดภาวะลมแดด 
- ยานี้จะทำให้ฮอร์โมนโปรแลกติน (Prolactin) เพิ่มสูงขึ้น เป็นผลให้มีน้ำนมไหล และเกิดภาวะหน้าอก/เต้านมโต  หากพบอาการเหล่านี้ ควรรีบพาผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ยาฟลูเฟนาซีน อาจทำให้การควบคุมกล้ามเนื้อของร่างกายเสียสมดุล โดยเฉพาะการใช้ยานี้กับผู้สูงอายุและสตรี  ถึงแม้จะเพิ่งใช้ยานี้โดยเริ่มจากการรับประทานขนาดต่ำๆแล้วก็ตาม  หากมีภาวะดังกล่าวเกิดขึ้น ต้องรีบพาผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด เพื่อแพทย์พิจารณาปรับวิธีการ	รักษา 
- หากพบอาการวิงเวียนหลังใช้ยานี้  ต้องหลีกเลี่ยงการขับขี่ยวดยานพาหนะต่างๆ รวมถึงการทำงานกับเครื่องจักร ด้วยจะเกิดอุบัติเหตุได้ง่าย 
- ปฏิบัติตัวตามคำสั่งแพทย์อย่างเคร่งครัด และมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาฟลูเฟนาซีนด้วย)  ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ฟลูเฟนาซีนมีปฏิกิริยาระหว่างยากับยาตัวอื่นอย่างไร? ///// 
ยาฟลูเฟนาซีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาฟลูเฟนาซีนร่วมกับยา Propoxyphene  ด้วยสามารถทำให้                  เกิดอาการข้างเคียงของยาแต่ละตัวได้มากยิ่งขึ้น เช่น  เหนื่อยง่าย   อ่อนเพลีย  ง่วงนอนมาก  วิงเวียนคล้ายจะเป็นลม  จนถึงมีอาการหัวใจเต้นผิดปกติตามมา 
- หลีกเลี่ยงการใช้ยาฟลูเฟนาซีนร่วมกับยา Tramadol  ด้วยจะสุ่มเสี่ยงต่อภาวะกดการหายใจ  และทำให้ง่วงนอนมาก 
- การใช้ยาฟลูเฟนาซีนร่วมกับยา Moxifloxacin  อาจทำให้หัวใจเต้นผิดจังหวะจนเป็นอันตรายต่อผู้ป่วยได้ เพื่อเป็นการป้องกันมิให้เกิดภาวะดังกล่าว ควรหลีกเลี่ยงการใช้ยาร่วมกัน 
- ห้ามรับประทานยาฟลูเฟนาซีนร่วมกับสุราหรือเครื่องดื่มที่มีแอลกอฮอล์เป็นส่วนประกอบ  ด้วยจะทำให้การควบคุมการทรงตัวของร่างกายเสียไป อาจเกิดภาวะชัก                  และวิงเวียนอย่างรุนแรง  เป็นลม  หัวใจเต้นผิดปกติ  จนถึงขั้นโคม่าได้ 
 
 ///// ควรเก็บรักษาฟลูเฟนาซีนอย่างไร? ///// 
ควรเก็บยาฟลูเฟนาซีนตามคำแนะนำในเอกสารกำกับยา  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และ
เก็บในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ฟลูเฟนาซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟลูเฟนาซีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Prolixin, Fludecan, Anatensol, F-tensil, Fludecan, Phenodec, Prolinate 
 ///// บรรณานุกรม ///// 
http://www.webmd.com/drugs/2/drug-14460/fluphenazine-decanoate-injection/details#[2017,Aug19] 
https://en.wikipedia.org/wiki/Fluphenazine[2017,Aug19] 
http://www.mims.com/thailand/drug/info/fluphenazine?mtype=generic[2017,Aug19] 
https://www.drugs.com/dosage/fluphenazine.html#Usual_Adult_Dose_for_Psychosis[2017,Aug19]
