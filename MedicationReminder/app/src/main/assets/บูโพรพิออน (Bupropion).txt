บูโพรพิออน (Bupropion)
 ///// บทนำ ///// 
ยาบูโพรพิออน (Bupropion) หรืออีกชื่อคือ Amfebutamone ถูกขึ้นทะเบียนและรับรองการใช้ครั้งแรกที่สหรัฐอเมริกาเมื่อปี ค.ศ. 1989 (พ.ศ. 2532) ทางคลินิกได้ใช้ยานี้รักษาอาการของโรคซึมเศร้าและใช้เป็นยาช่วยเลิกบุหรี่ ต่างประเทศจะรู้จักในชื่อการค้าว่า “Wellbutrin” และ “Zyban” มีบางประเทศแถบยุโรปใช้ยาบูโพรพิออนในขนาดที่แตกต่างจากขนาดรับประทานมาตรฐานโดยเฉพาะกับผู้ที่ติดบุหรี่ จุดเด่นของบูโพรพิออนเมื่อใช้เป็นยาต้านอารมณ์ซึมเศร้าจะไม่ก่อให้เกิดอาการข้างเคียงเรื่องน้ำหนักเพิ่มหรือสมรรถภาพทางเพศถดถอยเหมือนยาต้านอารมณ์ซึมเศร้าตัวอื่น แต่ในทางกลับกันบูโพรพิออนกลับเพิ่มอาการข้างเคียงของการเกิดอาการชักในผู้ป่วยมากขึ้น จนบางช่วงเวลายานี้ได้ถูกเพิกถอนออกจากตลาดการค้า และต้องปรับลดขนาดการรับประทานลงมาเพื่อความปลอดภัยต่อผู้ บริโภค รูปแบบของยาแผนปัจจุบันของยานี้จะพบเห็นเป็นยารับประทาน 
หลังจากที่ยานี้เข้าสู่กระแสเลือด จะเข้ารวมกันพลาสมาโปรตีนประมาณ 84% ตับจะคอยเปลี่ยนโครงสร้างทางเคมีของยานี้อย่างสม่ำเสมอ ร่างกายต้องใช้เวลาอย่างน้อยประมาณ 11 ชั่วโมงในการกำจัดยาปริมาณ 50% ออกจากกระแสเลือด โดยผ่านทิ้งไปกับปัสสาวะเสียเป็นส่วนใหญ่ บางส่วนก็จะถูกขับออกไปกับอุจจาระ 
คณะกรรมการอาหารและยาของไทยได้ระบุให้บูโพรพิออนเป็นยาอันตราย และผู้ป่วยที่ได้รับยานี้จะต้องรับประทานยาตามคำสั่งแพทย์อย่างเคร่งครัด ห้ามมิให้ปรับขนาดรับประทานเองโดยเด็ดขาด 
 ///// บูโพรพิออนมีสรรพคุณ (คุณสมบัติ) อย่างไร? ///// 
ยาบูโพรพิออนมีสรรพคุณดังนี้ 
- รักษาอาการซึมเศร้า (Depression) 
- ใช้เป็นยาช่วยเลิกบุหรี่ (Smoking cessation) 
- ใช้รักษาสมรรถภาพทางเพศ (Sexual dysfunction) 
- รักษาอาการสมาธิสั้น (Attention deficit hyperactivity disorder) 
- ใช้เป็นยาลดน้ำหนัก (Obesity) 
 ///// บูโพรพิออนมีกลไกการออกฤทธิ์อย่างไร? ///// 
กลไกการออกฤทธ์ของยาบูโพรพิออนคือ ตัวยาจะออกฤทธิ์ยับยั้งการดูดกลับของสารสื่อประสารทประเภทแคททีโคลามีน (Cathecolamine, สารเกี่ยวข้องกับการทำงานของระบบประสาทอัตโนมัติ) เช่น Noradrenaline และ Dopamine อีกทั้งมีฤทธิ์ (แต่เพียงเล็กน้อย) ที่ทำให้เกิดการดูดกลับเข้าสมองของสารสื่อประสาทที่มีชื่อว่า Serotonin (สารที่เกี่ยวข้องกับอารมณ์ จิตใจ) จากกลไกทางเคมีเหล่านี้ที่เกิดกับเซลล์ประสาทของร่างกายทำให้เกิดฤทธิ์ของการรักษาตามสรรพคุณ 
 ///// บูโพรพิออนมีรูปแบบการจัดจำหน่ายอย่างไร? ///// 
ยาบูโพรพิออนมีรูปแบบการจัดจำหน่ายเป็นยาเม็ดชนิดรับประทาน ขนาด 75, 100, 150 และ 300 มิลลิกรัม/เม็ด 
 ///// บูโพรพิออนมีขนาดรับประทานอย่างไร? ///// 
ยาบูโพรพิออนมีขนาดรับประทานดังนี้เช่น 
ก. สำหรับรักษาอาการซึมเศร้า: 
- ผู้ใหญ่: เริ่มต้นรับประทานครั้งละ 100 มิลลิกรัมวันละ 2 ครั้ง หากจำเป็นแพทย์จะปรับขนาดรับประทานเพิ่มเป็น 100 มิลลิกรัมวันละ 3 ครั้ง ซึ่งขนาดรับประทานสูงสุดไม่เกิน 450 มิลลิกรัม/วัน โดยแบ่งรับประทาน 
อนึ่ง การรับประทานยาแต่ละมื้อไม่ควรเกิน 150 มิลลิกรัม เมื่อใช้ยาไปสักระยะหนึ่งแล้วอาการไม่ดีขึ้นควรหยุดการใช้ยานี้ และปรึกษาแพทย์เพื่อประเมินแนวทางการรักษาใหม่ 
ข. สำหรับช่วยลดการสูบบุหรี่: 
- ผู้ใหญ่: เริ่มต้นรับประทานครั้งละ 150 มิลลิกรัมวันละครั้งเป็นเวลา 3 วัน จากนั้นแพทย์อาจพิจารณาปรับขนาดรับประทานเพิ่มเป็น 150 มิลลิกรัมวันละ 2 ครั้ง โดยขนาดรับประทานสูงสุดไม่เกิน 300 มิลลิกรัม/วัน 
ค. เด็ก: ยังไม่มีข้อมูลทางคลินิกสำหรับการใช้ยาบูโพรพิออนกับเด็ก 
*****หมายเหตุ: 
- สามารถรับประทานยานี้ก่อนหรือพร้อมอาหารก็ได้ 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาบูโพรพิออน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาบูโพรพิออนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาบูโพรพิออนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// บูโพรพิออนมีผลไม่พึงประสงค์อย่างไร? ///// 
ยาบูโพรพิออนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ปากแห้ง นอนไม่หลับ ปวดศีรษะ ปวดไมเกรน คลื่นไส้ อาเจียน ท้องผูก มีอาการตัวสั่น สามารถพบอาการผื่นคัน บางคนอาจเกิดลมชัก 
อาการของผู้ที่ได้รับยานี้เกินขนาดได้แก่ เกิดอาการชัก ประสาทหลอน สูญเสียการควบคุมสติ หัวใจเต้นเร็วผิดจังหวะ (Sinus tachycardia) มีไข้ เกิดการสลายของกล้ามเนื้อ/กล้ามเนื้ออักเสบรุนแรง ความดันโลหิตต่ำ มีภาวะโคม่า บางรายอาจถึงขั้นเสียชีวิต (ตาย) หากพบอาการดังกล่าวต้องรีบนำตัวผู้ป่วยส่งแพทย์/ส่งโรงพยาบาลทันที ไม่แนะนำการกระตุ้นให้ผู้ป่วยอาเจียนเพื่อขับยาออกจากกระเพาะอาหาร ควรใช้วิธีล้างท้องพร้อมกับการใช้เครื่องช่วยหายใจรวมถึงรักษาระดับสัญญาณชีพต่างๆของผู้ป่วยให้กลับมาเป็นปกติ ซึ่งจะต้องให้การรักษาภาวะนี้โดยแพทย์ 
 ///// มีข้อควรระวังการใช้บูโพรพิออนอย่างไร? ///// 
มีข้อควรระวังการใช้บูโพรพิออนดังนี้เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยโรคลมชัก 
- ห้ามใช้ยาบูโพรพิออนร่วมกับยากลุ่ม MAOI หากมีความจำเป็นต้องใช้ยาบูโพรพิออนควรหยุดยา MAOI เป็นเวลาอย่างน้อย 14 วัน 
- ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร ผู้สูงอายุ และผู้ที่อายุต่ำกว่า 18 ปี 
- ระวังการใช้ยานี้กับผู้ป่วยที่ได้รับบาดเจ็บที่บริเวณศีรษะ ผู้เป็นเนื้องอกสมอง ผู้ที่มีประวัติเป็นโรคพิษสุราเรื้อรัง ผู้ป่วยเบาหวาน 
- ระวังการใช้ยานี้ในผู้ป่วยโรคจิต 
- ระหว่างการใช้ยานี้ให้ระวังเรื่องการขับขี่ยวดยานพาหนะหรือการทำงานกับเครื่องจักรจากผลข้างเคียงของยาที่อาจทำให้สูญเสียการควบคุมสติและประสาทหลอน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาบูโพรพิออนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// บูโพรพิออนมีปฏิกิริยาระหว่างยากับยาตัวอื่นอย่างไร? ///// 
ยาบูโพรพิออนมีปฏิกิริยาระหว่างยากับยาตัวอื่นดังนี้เช่น 
- การใช้ยาบูโพรพิออนร่วมกับยา Aminophylline (ยาโรคหืด), Ofloxacin, Amitriptyline, Phenylpropanolamine อาจเพิ่มความเสี่ยงของการเกิดอาการลมชักโดยเฉพาะในผู้สูงอายุ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาบูโพรพิออนร่วมกับยา Dextromethorphan สามารถทำให้ระดับยา Dextrome thorphan ในกระแสเลือดเพิ่มขึ้นได้ อาจส่งผลให้เกิดผลข้างเคียงจากยา Dextromethorphan ติดตามมา หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาบูโพรพิออนร่วมกับยา Chlorpheniramine สามารถทำให้ผลข้างเคียงของยา Chlorpheniramine มีมากขึ้น อาจหลีกเลี่ยงการใช้ยาร่วมกัน หรือแพทย์ปรับขนาดรับประทานให้เหมาะสมกับผู้ป่วยเป็นรายบุคคลไปเพื่อลดผลข้างเคียงดังกล่าว 
- การใช้ยาบูโพรพิออนร่วมกับยาสเตียรอยด์เช่น Prednisolone สามารถทำให้เกิดอาการชักติดตามมาได้ การจะใช้ยาร่วมกันแพทย์จะปรับขนาดรับประทานให้เหมาะสมกับผู้ป่วยเป็นกรณีไป 
 ///// ควรเก็บรักษาบูโพรพิออนอย่างไร? ///// 
สามารถเก็บยาบูโพรพิออนภายใต้อุณหภูมิที่ต่ำกว่า 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// บูโพรพิออนมีชื่ออื่นอีกไหม? ผลิตจากบริษัทอะไรบ้าง? ///// 
ยาบูโพรพิออนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://www.drugs.com/bupropion.html [2015,Feb 21]
	2 http://en.wikipedia.org/wiki/Bupropion [2015,Feb 21]
	3 http://www.mims.com/USA/drug/info/Bupropion%20Hydrochloride%20Tablet,%20Film%20Coated/?type=full [2015,Feb 21] 
	4 http://www.mims.com/Thailand/drug/info/Wellbutrin%20XL/?type=full#Storage [2015,Feb 21]
	5 http://www.mims.com/Thailand/drug/info/Quomem/?type=brief [2015,Feb 21]
	6 http://www.drugs.com/drug-interactions/bupropion-index.html?filter=3&amp;generic_only= [2015,Feb 21]
