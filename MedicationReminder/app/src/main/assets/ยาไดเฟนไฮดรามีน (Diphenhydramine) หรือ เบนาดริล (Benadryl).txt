ยาไดเฟนไฮดรามีน (Diphenhydramine) หรือ เบนาดริล (Benadryl)
 ///// บทนำ ///// 
ไดเฟนไฮดรามีน (Diphenhydramine) หรือยาชื่อการค้าที่เป็นที่รู้จักคือ เบนาดริล (Bena dryl) จัดอยู่ในกลุ่มยาต้านสารฮิสตามีนลำดับต้น (First-generation antihistamine) ถูกนำมาใช้รักษาอาการแพ้ของร่างกาย นอกจากนี้ยังมีฤทธิ์ทำให้ง่วงนอน ยานี้ถูกค้นพบครั้งแรกในปี ค.ศ.1943 (พ.ศ. 2486) และถูกขึ้นทะเบียนเป็นยาพร้อมกับนำมาใช้ในวงการแพทย์ในปี ค.ศ.1946 (พ.ศ. 2489) 
จากการศึกษาด้านเภสัชจลนศาสตร์ (Phamacokinetics: การเป็นไปของยาเมื่อเข้าสู่ร่าง กาย) พบว่าไดเฟนไฮดรามีนจะจับตัวกับโปรตีนในกระแสเลือดประมาณ 98 - 99% และถูกส่งไปเปลี่ยนโครงสร้างทางเคมีที่อวัยวะตับ ร่างกายของผู้ป่วยต้องใช้เวลาในการกำจัดยาออกจากกระแสเลือด 50% แตกต่างกันไปในแต่ละวัย โดยเด็กต้องใช้เวลาประมาณ 8 ชั่วโมง ผู้ใหญ่ต้องใช้เวลาประมาณ 9 - 12ชั่วโมง และผู้สูงอายุใช้เวลาในการกำจัดยาประมาณ 17 ชั่วโมง ยาที่ถูกกำจัดออกจากร่างกายจะผ่านไปกับปัสสาวะประมาณ 94% และกับอุจจาระประมาณ 6% 
ไดเฟนไฮดรามีนถูกบรรจุลงในบัญชียาหลักแห่งชาติของประเทศไทย ทำให้เราพบเห็นมีใช้ยาไดเฟนไฮดรามีนตามโรงพยาบาลทั่วไป ซึ่งยานี้จัดอยู่ในหมวดยาอันตราย การใช้ยานี้จึงต้องอยู่ในความดูแลของแพทย์ผู้รักษาเท่านั้น 
 ///// ยาไดเฟนไฮดรามีนมีสรรพคุณ (คุณสมบัติ) อย่างไร? ///// 
ยาไดเฟนไฮดรามีนมีสรรพคุณดังนี้ 
- ใช้บำบัดรักษาอาการแพ้ของร่างกาย เช่น ไอ อาการโรคหวัด ลมพิษ 
- ป้องกันอาการ เมารถ เมาเรือ 
 ///// ยาไดเฟนไฮดรามีนมีกลไกการออกฤทธิ์อย่างไร? ///// 
กลไกการออกฤทธิ์ของยาไดเฟนไฮดรามีนคือ ตัวยาจะออกฤทธ์ไปจับกับตัวรับที่ตอบสนองต่อสารฮิสตามีนในร่างกาย หรือที่เรียกว่า Histamine H1-receptor ซึ่งส่งผลต่อการทำงานของอวัยวะในระบบทางเดินอาหาร ผนังหลอดเลือด และระบบทางเดินหายใจ ทำให้ร่างกายมีอาการบรรเทาจากอาการแพ้ต่างๆตามสรรพคุณของยา 
 ///// ยาไดเฟนไฮดรามีนมีรูปแบบการจัดจำหน่ายอย่างไร? ///// 
ยาไดเฟนไฮดรามีนมีรูปแบบการจัดจำหน่ายดังนี้ 
- รูปแบบยาแคปซูล ขนาดความแรง 25 มิลลิกรัม/แคปซูล 
- รูปแบบยาเม็ด ขนาดความแรง 50 มิลลิกรัม/เม็ด 
- รูปแบบยาน้ำชนิดรับประทาน โดยผสมร่วมกัยาอื่น 
- รูปแบบยาครีม ยาโลชั่น สำหรับทาผิว 
 ///// ยาไดเฟนไฮดรามีนมีขนาดรับประทานอย่างไร? ///// 
ยาไดเฟนไฮดรามีนมีขนาดรับประทานดังนี้ 
ก. รักษาอาการแพ้ต่างๆ เช่น ไอ เป็นโรคหวัด ลมพิษ 
- ผู้ใหญ่: รับประทาน 25 - 50 มิลลิกรัม วันละ 3 - 4 ครั้ง ขนาดสูงสุดของการรับ ประทานไม่ควรเกิน 300 มิลลิกรัม/วัน 
- เด็ก: รับประทาน 6.25 - 25 มิลลิกรัม วันละ 3 - 4 ครั้ง การปรับขนาดรับประทานในเด็กให้เพิ่มครั้งละ 5 มิลลิกรัม/น้ำหนักตัว 1 กิโลกรัม โดยแบ่งรับประทาน 
ข. สำหรับป้องกันการเมารถ เมาเรือ 
- ผู้ใหญ่: รับประทาน 25 - 50 มิลลิกรัม ก่อนการขึ้นยาพาหนะเพื่อเดินทางประมาณครึ่งชั่วโมง และอาจให้ยาซ้ำทุก 6 ชั่วโมง 
- เด็ก: ขนาดรับประทานขึ้นกับ อายุ และน้ำหนักตัวของเด็ก ซึ่งแพทย์เท่านั้นที่จะเป็นผู้แนะนำขนาดรับประทาน 
***** หมายเหตุ: 
- สามารถรับประทานยาไดเฟนไฮดรามีนก่อนหรือหลังอาหารก็ได้ 
- แพทย์เท่านั้นที่จะเป็นผู้ปรับขนาดรับประทานได้อย่างปลอดภัยและเหมาะสม 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไดเฟนไฮดรามีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาไดเฟนไฮดรามีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรืออาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไดเฟนไฮดรามีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาไดเฟนไฮดรามีนมีผลไม่พึงประสงค์อย่างไร? ///// 
ยาไดเฟนไฮดรามีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น กดประสาทส่วนกลาง (ซึม มึนงง) มีอาการวิงเวียน ปวดศีรษะ ง่วงนอน ปากแห้ง คัดจมูก ตาพร่ามัว ปัสสาวะขัด รู้สึกไม่สบายในช่องท้อง เป็นต้น 
หากได้รับยานี้เกินขนาด อาจพบอาการจิตหลอน/ประสาทหลอน ขาดสติ ชัก หัวใจเต้นเร็วผิดจังหวะ ภาวะกล้ามเนื้อถูกทำลาย (เจ็บ ปวดกล้ามเนื้อมาก) และภาวะการหายใจล้มเหลว 
 ///// มีข้อควรระวังการใช้ยาไดเฟนไฮดรามีนอย่างไร? ///// 
มีข้อควรระวังการใช้ยาไดเฟนไฮดรามีนดังนี้ 
- ห้ามใช้ยานี้กับผู้ที่แพ้ยาไดเฟนไฮดรามีน 
- ห้ามใช้ยานี้กับทารกแรกคลอดและหญิงที่อยู่ในภาวะให้นมบุตร 
- ระวังการใช้ยานี้ในหญิงตั้งครรภ์ 
- ระวังการใช้ยานี้กับผู้ป่วยด้วยโรคลมชัก ผู้ป่วยด้วยโรคต้อหิน ผู้ป่วยด้วยช่องทางเดินปัสสาวะอุดตัน ผู้ป่วยโรคต่อมไทรอยด์เป็นพิษ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไดเฟนไฮดรามีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาไดเฟนไฮดรามีนมีปฏิกิริยาระหว่างยากับยาตัวอื่นอย่างไร? ///// 
ยาไดเฟนไฮดรามีนมีปฏิกิริยาระหว่างยากับยาตัวอื่นดังนี้ 
- การใช้ยาไดเฟนไฮดรามีนร่วมกับเครื่องดื่มที่มีแอลกอฮอล์ สามารถก่อให้เกิดอาการ ง่วงนอน วิงเวียน ได้มากยิ่งขึ้น ควรหลีกเลี่ยงและห้ามรับประทานร่วมกัน 
- การใช้ยาไดเฟนไฮดรามีนร่วมกับยารักษาโรคมะเร็งเต้านม เช่น Tamoxifen พบว่าไดเฟนไฮดรามีนจะลดประสิทธิภาพในการบำบัดรักษาของ Tamoxifen หากมีความจำเป็นที่ต้องใช้ยาร่วมกัน แพทย์จะเป็นผู้ปรับขนาดรับประทานให้เหมาะสมกับคนไข้ 
- การใช้ยาไดเฟนไฮดรามีนร่วมกับยารับประทานเพื่อชดเชยเกลือโพแทสเซียม เช่น Potassium chloride อาจก่อให้เกิดการระคายเคืองต่อกระเพาะอาหารและลำไส้เล็กส่วนต้น อาจพบอาการอื่นติดตามมาอีก เช่น วิงเวียน เลือดออกภายในกระเพาะอาหาร (เลือดออกในทางเดินอาหาร) อุจจาระมีสีดำคล้ำ หากพบอาการดังกล่าว ต้องรีบแจ้งแพทย์เพื่อรักษาและปรับแนวทางการใช้ยาในผู้ป่วยโดยเร็ว 
 ///// ควรเก็บรักษายาไดเฟนไฮดรามีนอย่างไร? ///// 
ควรเก็บยาไดเฟนไฮดรามีนที่อุณหภูมิไม่เกิน 30 องศาเซลเซียส (Celsius) เก็บยาให้พ้น แสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาไดเฟนไฮดรามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไดเฟนไฮดรามีนที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Diphenhydramine [2014,Aug16]
	2 http://www.mims.com/USA/drug/info/diphenhydramine/?type=full&amp;mtype=generic#Overdosage [2014,Aug16]
	3 http://www.mims.com/THAILAND/Home/GatewaySubscription/?generic=diphenhydramine [2014,Aug16]
	4 http://www.drugs.com/drug-interactions/diphenhydramine.html [2014,Aug16]
	5 http://druginfosys.com/Drug.aspx?drugCode=250&amp;drugName=Diphenhydramine&amp;type=12 [2014,Aug16]
	6 http://www.mims.com/Thailand/drug/search/?q=DIPHENHYDRAMINE [2014,Aug16]
