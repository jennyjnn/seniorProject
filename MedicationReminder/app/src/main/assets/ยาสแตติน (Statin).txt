ยาสแตติน (Statin)
 ///// บทนำ ///// 
วงการแพทย์ได้นำกลุ่มยาสแตติน (Statin) มาใช้รักษาภาวะ/โรคไขมันในเลือดสูง โดยยาจะไปชะลอการสร้างคอเลสเตอรอลที่ตับ และเป็นที่ทราบกันดีว่าการมีไขมันในหลอดเลือดสูงอาจเป็นสาเหตุของโรคหลอดเลือดหัวใจ กลุ่มยาสแตตินจึงเข้ามามีบทบาทโดยทำหน้าที่ป้องกันการเกิดภาวะหลอดเลือดหัวใจตีบตัน (โรคหลอดเลือดหัวใจ) และลดความเสี่ยงในการเกิดโรคต่างๆของหัวใจ 
นับตั้งแต่ปี ค.ศ. 2010 (พ.ศ. 2553) ยากลุ่มสแตตินได้ถูกวางจำหน่ายในตลาดยาหลายราย การ ตัวอย่างเช่น Atorvastatin, Fluvastatin, Pitavastatin, Pravastatin, Rosuvastatin, และ Simvastatin 
ในทางคลีนิกพบว่าประสิทธิภาพของยาแต่ละตัวในกลุ่มนี้ยังไม่มีสถิติที่ชี้วัดโดยตรงว่ายาตัวไหนออกฤทธิ์ได้ดีที่สุด ปลอดภัยที่สุด หรือมีผลข้างเคียงน้อยที่สุด ทั้งนี้น่าจะเป็นที่การตอบสนองของยาในผู้ป่วยแต่ละรายมีความแตกต่างกันออกไป 
สำหรับประเทศไทยโดยสำนักคณะกรรมการอาหารและยาได้บรรจุ Atorvastatin และ Simvastatin ลงในบัญชียาหลักแห่งชาติ โดยใช้เป็นยารักษาภาวะไขมันในเลือดผิดปกติ และใช้ในเชิงป้องกันโรคหลอดเลือดหัวใจและโรคหลอดเลือดสมอง 
สแตตินจัดอยู่ในหมวดยาอันตราย มีข้อห้ามใช้ร่วมกับยาตัวอื่นหลายรายการ มีระยะเวลาในการรับประทานที่เฉพาะเจาะจง รวมถึงข้อจำกัดในการใช้ยาสำหรับผู้ป่วยแต่ละคนแตกต่างกันออกไป ผู้ป่วยต้องรับประทานยาตามคำแนะนำของแพทย์เท่านั้น ห้ามมิให้หาซื้อยามารับประทานเอง 
 ///// ยาสแตตินมีสรรพคุณ (คุณสมบัติ) อย่างไร? ///// 
ยาสแตตินมีสรรพคุณดังนี้ 
- รักษาภาวะ/โรคไขมันในเลือดสูง เช่น มีคอเลสเตอรอล และ/หรือ ไขมันคอเลสเตอรอลชนิดที่ไม่ดี/แอลดีแอล (LDL) และ/หรือไตรกลีเซอไรด์ (Triglyceride) ในเลือดสูง 
- ใช้ร่วมรักษาอาการโรคหลอดเลือดหัวใจและโรคหลอดเลือดสมอง อันมีสาเหตุจากไขมันในเลือดสูง 
- ช่วยเพิ่มระดับไขมันคอเลสเตอรอลชนิดที่ดีหรือเอชดีแอล (HDL) ในเลือด 
 ///// ยาสแตตินมีกลไกการออกฤทธิ์อย่างไร? ///// 
ยากลุ่มสแตตินมีกลไกการออกฤทธิ์ โดยตัวยาจะเข้าไปยับยั้งเอนไซม์ที่เรียกว่า HMG - CoA reductase (3-hydroxy-3-methyl-glutaryl-CoA reductase, เอนไซม์เกี่ยวข้องกับการสร้างคอเลสเตอรอล) ในตับ ทำให้เกิดการชะลอการสร้างคอเลสเตอรอล ด้วยกลไกดังกล่าวจึงทำให้ระดับไขมันในเลือดลดลง 
 ///// ยาสแตตินมีรูปแบบการจัดจำหน่ายอย่างไร? ///// 
ยาสแตตินมีรูปแบบการจัดจำหน่ายดังนี้ 
ยาเม็ด ขนาด 2, 10, 20, 40, 80 มิลลิกรัม/เม็ด 
ยาแคปซูล ขนาด 20, 40 มิลลิกรัม/แคปซูล 
 ///// ยาสแตตินมีขนาดรับประทานอย่างไร? ///// 
ยาสแตตินมีหลายตำรับยา ดังนั้นจะกล่าวถึงเฉพาะตัวยาที่ใช้บ่อยซึ่งมีขนาดรับประทานดังนี้ 
1. Simvastatin 
ก. สำหรับบำบัดรักษาโรคหลอดเลือดหัวใจ: 
- ผู้ใหญ่: รับประทาน 10 - 20 มิลลิกรัมวันละครั้งเวลาเย็น 
ข. สำหรับลดไขมันในเลือด: 
- ผู้ใหญ่: รับประทาน 10 - 40 มิลลิกรัมวันละครั้งเวลาเย็น 
2. Atorvastatin 
ผู้ใหญ่: รับประทาน 10 - 80 มิลลิกรัมวันละครั้ง 
3. Fluvastatin 
ผู้ใหญ่: รับประทาน 40 มิลลิกรัมวันละครั้ง 
4. Pitavastatin 
ผู้ใหญ่: รับประทาน 1 - 2 มิลลิกรัมวันละครั้ง อาจเพิ่มขนาดรับประทานสูงสุดเป็น 4 มิลลิกรัม/วัน 
5. Pravastatin 
ผู้ใหญ่: เริ่มต้นรับประทานที่ 10 มิลลิกรัมวันละครั้ง จากนั้นปรับเป็นขนาดเพื่อคงระดับการรักษา 10 - 40 มิลลิกรัม/วัน 
6. Rosuvastatin 
ผู้ใหญ่: เริ่มต้นรับประทานที่ 5 - 10 มิลลิกรัมวันละครั้ง หลังจากนั้น 2 - 4 สัปดาห์ อาจปรับขนาดรับประทานเป็นวันละ 20 มิลลิกรัม 
*****หมายเหตุ: 
- ขนาดยาสแตตินทุกชนิดในเด็ก จะขึ้นกับสาเหตุการเกิดไขมันในเลือดสูง และอายุของเด็ก ซึ่งการใช้ยาต้องโดยคำแนะนำจากแพทย์เท่านั้น 
- สามารถรับประทานยาสแตตินก่อนหรือพร้อมอาหารก็ได้ 
- ควรต้องจำกัดอาหารที่มีไขมันสูงร่วมในการรักษาด้วยยานี้ เพื่อเพิ่มประสิทธิภาพการควบคุมระดับไขมันในเลือด 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาสแตติน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาสแตตินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาสแตตินสามารถรับประทานยาเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาสแตตินมีผลไม่พึงประสงค์อย่างไร? ///// 
ยาสแตตินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการปวดท้อง ท้องอืด ท้องผูก ปวดศีรษะ ตับอักเสบ กล้ามเนื้ออักเสบรุนแรง ท้องเสีย อาหารไม่ย่อย คลื่นไส้ ข้อบวม มีภาวะน้ำตาลในเลือดสูง นอนไม่หลับ ผื่นคัน ระดับครีเอตีนฟอสโฟไคเนส (Creatine phosphokinase: CPK, เอนไซม์บอกการอักเสบของกล้ามเนื้อ) ในเลือดเพิ่มขึ้น ระดับเอนไซม์การทำงานของตับในเลือดเพิ่มขึ้น ดีซ่าน มีภาวะกล้ามเนื้ออ่อนแรง เกล็ดเลือดต่ำ เกิดภาวะเจ็บหน้าอก ซึมเศร้า ตับอ่อนอักเสบ เกิดการติดเชื้อได้ง่ายในระบบทางเดินหายใจตอนบน และลมพิษ เป็นต้น 
 ///// มีข้อควรระวังการใช้ยาสแตตินอย่างไร? ///// 
มีข้อควรระวังการใช้ยาสแตตินดังนี้ 
- ห้ามใช้กับผู้ที่แพ้ยานี้ 
- ระวังการใช้ยานี้กับผู้ป่วยโรคตับและโรคพิษสุราเรื้อรัง การใช้ยาต้องแพทย์เป็นผู้สั่งยาเท่านั้น 
- ห้ามใช้ยากับสตรีตั้งครรภ์และสตรีที่อยู่ในภาวะให้นมบุตร 
- การใช้ยานี้ในเด็ก ต้องโดยแพทย์สั่งยาเท่านั้น 
- ห้ามใช้ยานี้กับผู้ป่วยที่มีภาวะกล้ามเนื้ออ่อนแรง 
- ระวังการใช้ยานี้กับผู้ป่วยด้วยโรคไทรอยด์ฮอร์โมนต่ำ (ภาวะขาดไทรอยด์ฮอร์โมน) และผู้ป่วยโรคไต 
- ระวังการใช้ยากับผู้ป่วยที่มีระดับครีเอตีนฟอสโฟไคเนสในเลือดสูง 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาสแตตินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาสแตตินมีปฏิกิริยาระหว่างยากับยาตัวอื่นอย่างไร? ///// 
ยาสแตตินมีปฏิกิริยาระหว่างยากับยาตัวอื่นดังนี้ 
- การใช้ยา Simvastatin ร่วมกับยา Cyclosporin, Ketoconazole, Erythomycin เป็นข้อควรหลีกเลี่ยง ด้วยยาดังกล่าวอาจทำให้ระดับยา Simvastatin ในเลือดเพิ่มสูงขึ้นจนอาจได้รับผลข้างเคียงของยาติดตามมา 
- การใช้ยา Atorvastatin ร่วมกับยา Cyclosporin, Ketoconazole, Erythromycin เป็นข้อควรหลีกเลี่ยง ด้วยยาดังกล่าวอาจทำให้ระดับยา Atorvastatin ในเลือดเพิ่มสูงขึ้น จนอาจได้รับผลข้างเคียงของยาติดตามมา 
- การใช้ยา Fluvastatin ร่วมกับยา Rifampicin, Erythromycin สามารถทำให้ระดับ Fluvastatin ในเลือดสูงขึ้น จนผู้ป่วยอาจได้รับผลข้างเคียงได้ หากต้องใช้ยาร่วมกัน แพทย์จะเป็นผู้ปรับขนาดรับประทานเป็นกรณีๆไป 
- การใช้ยา Pravastatin ร่วมกับยา Erythromycin เป็นข้อควรหลีกเลี่ยง ด้วยจะทำให้ระดับ Pravastatin ในเลือดเพิ่มสูงขึ้น จนอาจได้รับผลข้างเคียงจากยา 
- การใช้ยา Rosuvastatin ร่วมกับยา Cyclosporin, Gemfibrozil สามารถทำให้ระดับ Rosuvastatin ในกระแสเลือดเพิ่มขึ้น และก่อความเสี่ยงให้ผู้ป่วยได้รับผลข้างเคียงของยา หากจำเป็นต้องใช้ร่วมกัน แพทย์จะเป็นผู้ปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษายาสแตตินอย่างไร? ///// 
สามารถเก็บยาสแตตินที่อุณหภูมิห้อง เก็บยาในภาชนะที่ปิดมิดชิด พ้นแสงแดด ความร้อน และความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาสแตตินมีชื่ออื่นอีกไหม? ผลิตจากบริษัทอะไรบ้าง? ///// 
 ///// บรรณานุกรม ///// 
1 http://en.wikipedia.org/wiki/Statin [2014,Oct18]
	2 http://drug.fda.moph.go.th:81/nlem.in.th/medicine/essential/list/48#item-8439 [2014,Oct18]
	3 http://www.mims.com/Thailand/drug/info/Bestatin/?type=brief [2014,Oct18]
	4 http://www.mims.com/Thailand/drug/search/?q=simvastatin [2014,Oct18]
	5 http://www.mims.com/THAILAND/Home/GatewaySubscription/?generic=simvastatin [2014,Oct18]
	6 http://pharmacologycorner.com/animation-statins-rosurvastatin-simvastatin/ [2014,Oct18]
	7 http://www.mims.com/Thailand/drug/search/?q=ATORVASTATIN [2014,Oct18]
	8 http://www.mims.com/THAILAND/Home/GatewaySubscription/?generic=fluvastatin [2014,Oct18]
	9 http://www.mims.com/Thailand/drug/info/Livalo/?type=full#Indications [2014,Oct18]
