ไตรแอมเทอรีน (Triamterene)
 ///// บทนำ ///// 
ยาไตรแอมเทอรีน (Triamterene) เป็นยาขับปัสสาวะชนิดที่ทำให้ร่างกายลดปริมาณน้ำและเกลือโซเดียมออกจากกระแสเลือด แต่ส่งผลให้กระบวนการกรองเลือดที่ไต ดูดเก็บเกลือโปแตสเซียมไว้ในร่างกาย(Potassium–sparing diuretics)  วงการแพทย์ได้นำยาไตรแอมเทอรีนมาใช้รักษาอาการบวมน้ำ ในผู้ป่วยโรคหัวใจล้มเหลว   ในผู้ป่วยโรคตับแข็ง   และบำบัดอาการโรคไตที่มีชื่อเรียกเฉพาะว่าโรคไตเนฟโฟรติก(Nephrotic syndrome, โรคไตชนิดที่ร่างกายมีการขับโปรตีนออกมากทางปัสสาวะมาก ซึ่งในคนทั่วไป ร่างกายจะไม่มีการขับโปรตีนออกมากับปัสสาวะ)  และกรณีสูตรตำรับยาไตรแอมเทอรีนที่มีส่วนผสมของยาThiazide  มักนำไปใช้รักษาโรคความดันโลหิตสูง 
รูปแบบเภสัชภัณฑ์ของตัวยาไตรแอมเทอรีนคือยาชนิดรับประทาน ซึ่งมีการดูดซึมจากลำไส้เข้าสู่กระแสเลือดประมาณ 30-70% และสามารถออกฤทธิ์ได้นาน 7-9 ชั่วโมง   ร่างกายจะใช้เวลาประมาณ 1-2 ชั่วโมงเพื่อกำจัดยานี้ออกจากกระแสเลือดโดยผ่านไปกับปัสสาวะ 
สำหรับข้อจำกัดการใช้ยาไตรแอมเทอรีนบางประการที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วย โรคไต และโรคตับ ระยะรุนแรง  ผู้ป่วยที่มีระบบทางเดิน 
ปัสสาวะตีบตัน  ตลอดจนผู้ที่มีระดับเกลือโปแตสเซียมในเลือดสูง 
- ระหว่างที่ใช้ยานี้ต้องหลีกเลี่ยงการอยู่ในสถานที่ทีมีอากาศร้อนจัดเพราะอาจ            เสี่ยงต่อการเกิดภาวะขาดน้ำได้ง่าย 
- ห้ามใช้ยานี้ร่วมกับยาขับปัสสาวะประเภท โปแตสเซียม-สแปริ่ง ไดยูเรติก ตัวอื่นๆ อย่างเช่นยา  Spironolactone ,  Amiloride 
- ห้ามรับประทานยาชนิดนี้ร่วมกับเครื่องดื่มที่มีแอลกอฮอล์เป็นส่วนประกอบ เพราะจะทำให้ผู้ป่วยได้รับอาการข้างเคียง(ผลข้างเคียง)จากยาไตรแอมเทอรีนเพิ่มขึ้น 
- ห้ามใช้ยานี้กับสตรีมีครรภ์/ตั้งครรภ์   สตรีในภาวะให้นมบุตร และเด็ก การจะใช้ยาไตรแอมเทอรีนกับผู้ป่วยกลุ่มนี้ต้องเป็นไปตามดุลยพินิจของแพทย์เท่านั้น 
ทั้งนี้ ผู้ที่ได้รับยาไตรแอมเทอรีนเพียงวันละ 1–2 ครั้ง ก็สามารถทำให้อาการบวมน้ำของผู้ป่วยทุเลาลงได้  ผู้ป่วยต้องรับประทานยานี้ตามคำสั่งแพทย์ และห้ามใช้ยาเกินขนาด  *และหากพบความผิดปกติดังต่อไปนี้ระหว่างใช้ยานี้ ต้องหยุดใช้ยาไตรแอมเทอรีนทันที เช่น  ผิวซีด  เลือดออกง่าย  หัวใจเต้นช้าหรือไม่ก็หัวใจเต้นเร็ว  ตัวเหลืองตาเหลือง  ปัสสาวะไม่ออก/ปัสสาวะขัด   ขาเป็นตะคริว    ท้องผูก  เกิดอาการเหมือนมีนิ่วในไต(ซึ่งสังเกตุจากมีอาการปวดหลังหรือปวดข้างลำตัว   อาเจียน   มีไข้   หนาวสั่น  ปวดขณะปัสสาวะ  ปัสสาวะมีสีคล้ายเลือดปน) กรณีเหล่านี้ต้องรีบนำตัวผู้ป่วยมาพบแพทย์/มาโรงพยาบาลโดยเร็ว โดยไม่ต้องรอถึงวันแพทย์นัด 
ยาไตรแอมเทอรีนอาจก่อให้เกิดอาการข้างเคียง แต่มักไม่ใช่อาการที่รุนแรงเท่าใดนัก เช่น  คลื่นไส้  ท้องเสีย  วิงเวียน  ปวดศีรษะ  ปากแห้ง  รู้สึกอ่อนเพลีย  อาการเหล่านี้สามารถหายได้เองเมื่อหยุดใช้ยานี้ 
ประเทศไทยเราจะพบเห็นการใช้ยานี้เป็นสูตรผสมที่ประกอบด้วยยา Triamterene และยา Hydrochlorothiazide (HCTZ)  แต่ในต่างประเทศสามารถพบเห็นยาไตรแอมเทอรีนในรูปแบบยาเดี่ยวภายใต้ชื่อการค้าว่า “Dyrenium” 
 
 ///// ไตรแอมเทอรีนมีสรรพคุณ(คุณสมบัติ)อย่างไร? ///// 
ยาไตรแอมเทอรีนมีสรรพคุณ/ข้อบ่งใช้ เช่น 
- ลดอาการบวมน้ำของร่างกาย(Oedema) 
- บำบัดอาการน้ำในช่องท้องมากเกินปกติ/ท้องมาน (Ascites) 
- รักษาโรคความดันโลหิตสูง 
 
 ///// ไตรแอมเทอรีนมีกลไกการออกฤทธิ์อย่างไร? ///// 
ยาไตรแอมเทอรีนเป็นยาขับปัสสาวะที่มีกลไกการออกฤทธิ์ โยตัวยาจะเพิ่มการขับน้ำและเกลือโซเดียมออกจากกระแสเลือดไปกับปัสสาวะ แต่ลดการขับออกของเกลือโปแตสเซียม   ด้วยกลไกดังกล่าว ส่งผลให้เกิดฤทธิ์ลดอาการบวมน้ำ และช่วยบำบัดโรคความดันโลหิตสูง ได้ตามสรรพคุณ 
 
 ///// ไตรแอมเทอรีนมีรูปแบบการจัดจำหน่ายอย่างไร? ///// 
ยาไตรแอมเทอรีนมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วย Triamterene  50 และ 100 มิลลิกรัม/แคปซูล 
- ยาเม็ดชนิดรับประทาน ที่ประกอบด้วย Triamterene 50 มิลลิกรัม + Hydrochlorothiazide 25 มิลลิกรัม/เม็ด 
 
 ///// ไตรแอมเทอรีนมีขนาดรับประทานอย่างไร? ///// 
ยาไตรแอมเทอรีน มีขนาดรับประทาน เช่น 
ก.	สำหรับลดอาการบวมน้ำ: 
- ผู้ใหญ่: รับประทานยาครั้งละ 100 มิลลิกรัม วันละ 2 ครั้ง หลังอาหาร เช้า-กลางวันขนาดรับประทานสูงสุดไม่เกิน 300 มิลลิกรัม/วัน 
ข. สำหรับลดความดันโลหิตสูง: 
- ผู้ใหญ่: รับประทานยาเริ่มต้น 50 มิลลิกรัม/วัน หลังอาหารเช้า  โดยใช้ร่วมกับยา HCTZ   วันต่อไป ขนาดยาขึ้นกับคำสั่งแพทย์ 
อนึ่ง: 
- เด็ก: ยังไม่มีข้อบ่งใช้ทางคลินิกของยาไตรแอมเทอรีนกับผู้ป่วยเด็ก 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไตรแอมเทอรีน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น โรคความดันโลหิตสูง  โรคความดันโลหิตต่ำ  โรคไต  โรคตับ  โรคเบาหวาน  รวมทั้งกำลังกินยา/ใช้ยาอะไรอยู่ เพราะยาไตรแอมเทอรีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาไตรแอมเทอรีน สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า ให้รับประทานยาที่ขนาดปกติ 
 
 ///// ไตรแอมเทอรีนมีผลไม่พึงประสงค์อย่างไร? ///// 
ยาไตรแอมเทอรีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อผิวหนัง:  เช่น ผิวหนังแพ้แสงแดดได้ง่าย  อาจมีผื่นคัน 
- ผลต่อไต:  เช่น  เกิดนิ่วในไต   เกิดภาวะไตวาย 
- ผลต่อระบบหัวใจและหลอดเลือด:  เช่น  ความดันโลหิตต่ำ 
- ผลต่อระบบทางเดินอาหาร:  เช่น  คลื่นไส้ อาเจียน  ท้องเสีย   ปากแห้ง 
- ผลต่อระบบประสาท : เช่น  วิงเวียน   ปวดศีรษะ 
- ผลต่อกล้ามเนื้อ:  เช่น  กล้ามเนื้อเป็นตะคริว 
- ผลต่อตับ:  เช่น  เกิดดีซ่าน  ค่าเอนไซม์การทำงานของตับในเลือดสูง 
- ผลต่อระบบการเผาผลาญพลังงานของร่างกาย:  เช่น  โปแตสเซียมในเลือดสูง  มีภาวะยูริคในเลือดสูง  แต่บางกรณี อาจพบภาวะโปแตสเซียมในเลือดต่ำได้บ้าง 
- ผลต่อระบบเลือด:  เช่น  เกิดภาวะเกล็ดเลือดต่ำ   , ภาวะเม็ดเลือดทุกชนิดต่ำ 
 
 ///// มีข้อควรระวังการใช้ไตรแอมเทอรีนอย่างไร? ///// 
มีข้อควรระวังการใช้ยาไตรแอมเทอรีน เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มีภาวะเกลือโปแตสเซียมในเลือดสูง 
- ห้ามปรับขนาดรับประทานยานี้เอง 
- ห้ามใช้ยานี้กับผู้ป่วยด้วย โรคตับ  โรคไต ที่มีระดับความรุนแรงมาก 
- ระวังการใช้ยานี้กับผู้ป่วย โรคเบาหวาน  ผู้ป่วยโรคเกาต์  ผู้ที่มีประวัติเป็นนิ่วในไต  ตลอดจนผู้ป่วยโรคตับ 
- ระหว่างการใช้ยานี้ ควรเฝ้าระวังปริมาณเกลือแร่ต่างๆในกระแสเลือดและต้อง	 ควบคุมระดับเกลือแร่ให้อยู่ในภาวะปกติตามคำแนะนำของแพทย์ 
- ระวังการใช้ยานี้กับ สตรีมีครรภ์  สตรีในภาวะให้นมบุตร  เด็ก รวมถึงผู้สูงอายุ  การจะใช้ยานี้กับผู้ป่วยกลุ่มนี้ จะต้องได้รับความเห็นชอบจากแพทย์ผู้รักษาเท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไตรแอมเทอรีนด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตาม ข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไตรแอมเทอรีนมีปฏิกิริยาระหว่างยากับยาตัวอื่นอย่างไร? ///// 
ไตรแอมเทอรีนมีปฏิกิริยาระหว่างยากับยาตัวอื่น  เช่น 
- หลีกเลี่ยงการใช้ยาไตรแอมเทอรีน ร่วมกับยากลุ่ม NSAIDs  เพราะจะทำให้ฤทธิ์การรักษาความดันโลหิตสูงของยาไตรแอมเทอรีน ด้อยลง 
- หลีกเลี่ยงการใช้ยาไตรแอมเทอรีนร่วมกับยากลุ่ม ACE inhibitors  เพราะอาจทำให้เกิดภาวะเกลือโปแตสเซียมในเลือดสูงเกินผิดปกติ 
- ห้ามใช้ยาไตรแอมเทอรีนร่วมกับยา  Lithium  เพราะจะทำให้ผู้ป่วยมีโอกาสได้รับพิษ(ผลข้างเคียงรุนแรง)จาก ยาLithium มากขึ้น 
- ห้ามใช้ยาไตรแอมเทอรีนร่วมกับยา Indometacin  เพราะอาจทำให้เกิดพิษที่ไตจากยาทั้ง2ตัวได้มากขึ้น 
- หลีกเลี่ยงการใช้ยาไตรแอมเทอรีนร่วมกับยากลุ่ม TCAs  เพราะเสี่ยงต่อภาวะความดันโลหิตต่ำตามมา 
 ///// ควรเก็บรักษาไตรแอมเทอรีนอย่างไร? ///// 
ควรเก็บยาไตรแอมเทอรีน ภายใต้อุณหภูมิ 15–30 องศาเซลเซียส(Celsius)  ห้ามเก็บยาในช่องแช่แข็งตู้เย็น	เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 
 ///// ไตรแอมเทอรีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไตรแอมเทอรีน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Triamterene[2017,Oct7] 
http://concordiarx.com/wp-content/uploads/DYR_PI-2015-07-31-clean-website.pdf[2017,Oct7] 
https://www.drugs.com/triamterene.htm[2017,Oct7] 
https://www.drugs.com/ppa/triamterene.html[2017,Oct7] 
https://www.medicines.org.uk/emc/PIL.22911.latest.pdf[2017,Oct7] 
http://concordiarx.com/wp-content/uploads/DYR_PI-2015-07-31-clean-website.pdf[2017,Oct7] 
http://www.mims.com/thailand/drug/info/triamterene/?type=brief&amp;mtype=generic[2017,Oct7]
