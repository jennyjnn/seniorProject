พามิโดรเนท (Pamidronate)
 ///// บทนำ ///// 
มะเร็งบางชนิดอาจทำให้เกิดการทำลายของเซลล์กระดูก ส่งผลให้มีระดับแคลเซียมในเลือดสูงขึ้น ซึ่งผู้ป่วยจะได้รับความเจ็บปวดจากการที่เซลล์กระดูกที่ถูกทำลายไป ยาพามิโดรเนท (Pamidronate) เป็นยาในกลุ่มยาบิสฟอสโฟเนตส์ (Bisphosphonates) ใช้ในการรักษาภาวะแคลเซียมในเลือดสูง หรือรักษากระดูกที่ถูกทำลายโดยมะเร็งชนิดต่างๆโดยเฉพาะมะเร็งไขกระดูกชนิด Multiple Myeoloma และมะเร็งเต้านม นอกจากนี้ยังนำมาใช้ในการรักษาโรคพาเจตส์ (Paget's disease of bone) ซึ่งเป็นโรคที่ร่างกายผู้ป่วยสร้างกระดูกที่มีความเปราะบาง แตกหักง่าย 
ยาพามิโดรเนทเป็นยาฉีดปราศจากเชื้อ จัดเป็นยาควบคุมพิเศษตามกฎหมายยาของไทยใช้ตามแพทย์สั่งยา และผู้ป่วยควรเข้ารับการบริหารยาในสถานพยาบาลตามที่แพทย์นัดหมายอย่างเคร่งครัด 
 ///// ยาพามิโดรเนทมีสรรพคุณอย่างไร? ///// 
ยาพิโดรเนทมีสรรพคุณ/ข้อบ่งใช้ดังต่อไปนี้ 
ก. รักษาภาวะแคลเซียมในเลือดสูง (Hypercalcemia) 
ข. ใช้ร่วมกับยาเคมีบำบัดเพื่อรักษากระดูกที่ถูกทำลายจากมะเร็งชนิดต่างๆเช่น มะเร็งไขกระดูกชนิด Multiple Myeoloma หรือมะเร็งเต้านมระยะแพร่กระจาย (ระยะที่ 4) 
ค. รักษาโรคพาเจตของกระดูก (Paget's disease of bone) 
 ///// ยาพามิโดรเนทออกฤทธิ์อย่างไร? ///// 
ยาพามิโดรเนทออกฤทธิ์โดยตัวยาทำหน้าที่ในการยับยั้งการทำงานของเซลล์ออสทิโอคลาส (Osteoclast) ของกระดูกซึ่งเป็นเซลล์ที่มีหน้าที่ในการสลายเซลล์กระดูก ทำให้การสลายเซลล์กระดูกลดลง และสามารถคงระดับหรือเพิ่มการดูดซึมแคลเซียมเข้าสู่กระดูกได้มากขึ้น นอกจากนี้ยาพามิโดรเนทยังมีส่วนช่วยในการควบคุมการสร้างเซลล์ออสทิโอคลาส และกระตุ้นให้เกิดการสลายของเซลล์ออสทิโอคลาสในกระดูกอีกด้วย 
 ///// ยาพามิโดรเนทมีรูปแบบจัดจำหน่ายอย่างไร? ///// 
ยาพามิโดรเนทมีรูปแบบเป็นเภสัชภัณฑ์ยาฉีด ขนาดความแรง 30 มิลลิกรัมต่อ 10 มิลลิ ลิตร และ 15 มิลลิกรัมต่อ 5 มิลลิลิตร 
 ///// ยาพามิโดรเนทมีขนาดบริหารอย่างไร? ///// 
ยาพามิโดรเนทมีขนาดบริหารยา/ใช้ยาโดยทั่วไปดังต่อไปนี้เช่น 
ก. ภาวะแคลเซียมในเลือดสูง  ใช้ขนาดยา 60 - 90 มิลลิกรัม 
ข. ภาวะกระดูกถูกทำลายจากโรคมะเร็งไขกระดูก (Multiple Myeoloma)  ใช้ขนาดยา 90 มิลลิกรัมเดือนละหนึ่งครั้ง 
ค. ภาวะปวดกระดูกจากมะเร็งเต้านมระยะแพร่กระจาย (Breast Cancer, Osteolytic bone Metastases) ใช้ขนาดยา 90 มิลลิกรัมทุกๆ 3 - 4 สัปดาห์ 
ง. โรคพาเจตของกระดูก (Paget's disease of bone) ใช้ขนาดยา 30 มิลลิกรัมวันละครั้งเป็นเวลา 3 วันต่อเนื่องกัน (รวม 90 มิลลิกรัม) 
ขนาดยาดังกล่าวเป็นขนาดยาแนะนำเบื้องต้นเท่านั้น ขนาดยาและความถี่การให้ยายังขึ้นอยู่กับสภาวะของไต โรค หรือปัจจัยอื่นๆของผู้ป่วยเป็นรายบุคคลไป ซึ่งขึ้นอยู่กับดุลยวินิจของแพทย์ผู้ทำการรักษา 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาพามิโดรเนท ควรแจ้งแพทย์/พยาบาลและเภสัชกรดังนี้เช่น 
- ประวัติการแพ้ยา แพ้อาหาร และแพ้สารเคมีทุกชนิด 
- ประวัติการใช้ยาทั้งยาที่แพทย์สั่งจ่ายและยาที่ซื้อทานเอง วิตามิน ผลิตภัณฑ์เสริมอาหาร และสมุนไพร ทั้งนี้เพื่อป้องกันการเกิดปฏิกิริยาระหว่างยา (อ่านเพิ่มเติมในบทความนี้ หัวข้อ ‘ยาพามิโดรเนทมีปฏิกิริยากับยาตัวอื่นไหม? 
- แจ้งให้แพทย์และเภสัชกรทราบหากกำลังใช้ยาเคมีบำบัดหรืออยู่ในระหว่างการรักษาโรคมะเร็ง รวมไปถึงการใช้ยาเสตียรอยด์ชนิดรับประทานอาทิ ยาเพรดนิโซโลน (Prednisolone) เป็นต้น 
- แจ้งให้แพทย์ผู้ทำการรักษาทราบหากคุณอยู่ระหว่างการใช้รังสีรักษา หรือมีประวัติได้รับการผ่าตัดต่อมไทรอยด์ ประวัติโรคลมชัก โรคตับ และโรคไต 
- แจ้งให้แพทย์และเภสัชกรทราบหากคุณกำลังตั้งครรภ์ วางแผนที่จะตั้งครรภ์ หรืออยู่ในช่วงการให้นมบุตร หากตรวจพบว่าเกิดการตั้งครรภ์ขณะอยู่ในระหว่างการใช้ยาพามิโดรเนทให้แจ้งให้แพทย์ทราบโดยทันที 
- แจ้งให้ทันตแพทย์ทราบหากต้องเข้ารับการผ่าตัดทางทันตกรรมว่ากำลังใช้ยานี้อยู่ก่อนเข้ารับการผ่าตัด 
 ///// หากลืมบริหารยาควรทำอย่างไร? ///// 
หากลืมหรือพลาดนัดหมายเพื่อรับยาพามิโดรเนท ให้แจ้งแพทย์ผู้ทำการรักษาหรือติดต่อสถานพยาบาลที่คุณรับการรักษาอยู่ทันทีเพื่อนัดหมายการให้ยา 
 ///// ยาพามิโดรเนทมีผลไม่พึงประสงค์ไหม? ///// 
ยาพามิโดรเนทอาจก่อให้เกิดผลไม่พึงประสงค์ (ผลข้างเคียง/อาการไม่พึงประสงค์) โดยทั่วไปเช่น อาการบวมแดงหรืออาการอักเสบในบริเวณที่ฉีดยา ปวดท้อง สูญเสียการรับรสหรือการรับรสเปลี่ยนไป ท้องผูก คลื่นไส้ อาเจียน อาการแสบยอดอก มีแผลในช่องปาก มีไข้ ปวดศีรษะ มึนงง นอนไม่หลับหรือนอนหลับยาก ไอ อาการบวมตามมือ แขน เท้า ข้อเท้า และน่องขา ทั้งนี้หากอาการเหล่านี้เกิดขึ้นอย่างต่อเนื่องและมีแนวโน้มว่าอาการรุนแรงขึ้นหรือไม่ทุเลาลงให้รีบแจ้งให้แพทย์/ไปโรงพยาบาลก่อนนัด 
ยาพามิโดรเนทอาจก่อให้เกิดอาการไม่พึงประสงค์อย่างรุนแรงเช่น ปวดหรือเหงือกบวม ฟันหลุด ปวดหรือชาบริเวณกราม ปวดหรือแสบบริเวณรอบๆปาก ไอเป็นเลือด หายใจไม่สะดวก /หายใจลำบาก หัวใจเต้นเร็ว เป็นลม ปวดหรือเจ็บตา หรือผู้ป่วยบางคนหลังได้รับยาพามิโดรเนทแล้วเกิดอาการแพ้ยาเช่น มีผื่นคันขึ้นตามร่างกาย เกิดอาการบวมบริเวณคาง ริมฝีปาก เปลือกตา/หนังตา อาจเกิดร่วมกับการหายใจไม่สะดวก หากเกิดอาการทั้งหลายนี้ให้รีบไปโรง พยาบาลทันที/ฉุกเฉิน 
อย่างไรก็ดีผู้ป่วยควรตระหนักว่าการที่แพทย์สั่งใช้ยานี้เนื่องจากแพทย์พิจารณาแล้วเห็นว่ายานี้จะมีประโยชน์ต่อผู้ป่วยมากกว่าโทษหรือมากกว่าการได้รับผลข้างเคียงจากยา ผู้ป่วยที่ได้รับยานี้ส่วนมากมีพบว่าเกิดอาการไม่พึงประสงค์/ผลข้างเคียงชนิดรุนแรง ผู้ป่วยจึงควรเฝ้าระวังผลข้างเคียงดังกล่าวที่อาจเกิดขึ้น และรีบแจ้งให้แพทย์ผู้ทำการรักษาทราบ/ไปโรงพยาบาลทันที่/ฉุกเฉินหากเกิดอาการรุนแรงดังที่กล่าวไปแล้วข้างต้น 
 ///// ยาพามิโดรเนทมีปฏิกิริยากับยาตัวอื่นไหม? ///// 
ยาพามิโดรเนทมีปฏิกิริยาระหว่างยากับยาชนิดอื่นๆได้แก่ 
- ก. ยาฆ่าเชื้อแบคทีเรีย/ยาปฏิชีวนะกลุ่มอะมิโนไกลโคไซด์ (Aminoglycosides) เช่น ยาเจนตาไมซิน (Gentamycin) ยาอะมิเคซิน (Amikacin) โดยอาจทำให้ระดับแคลเซียมในเลือดต่ำลงมากกว่าปกติเมื่อใช้ร่วมกับยาพามิโดรเนท จึงควรหลีกเลี่ยงการใช้ร่วมกันหรือแพทย์ปรับขนาดยาเป็นกรณีๆไป 
- ข. ยาต้านอักเสบที่มิใช่เสตียรอยด์ (Non-steriodal Anti-inflammatory Agents, NSAIDs) เช่น ยาไดโคลฟีแนก (Diclofenac) ยานาพรอกเซน (Naproxen) หากใช้ร่วมกับยาพามิโดรเนทอาจเพิ่มความเสี่ยงในการเกิดแผลในทางเดินอาหารรวมไปถึงอาจเป็นพิษต่อไต จึงควรหลีกเลี่ยงการใช้ร่วมกันหรือแพทย์ปรับขนาดยาเป็นกรณีๆไป 
- ค. ยาลดความดันโลหิตกลุ่มยับยั้งเอนไซม์แองจิโอเทนซิน (Angiotensin Inhibitors) เช่น ยา อะนิลาพริล (Enalapril) ยาไลซิโนพริล (Lisinopril) การใช้ยานี้ร่วมกับยาพามิโดรเนทอาจทำให้ผลข้างเคียงของยาพามิโดรเนทมากขึ้นและเพิ่มความเสี่ยงการเกิดอาการปวดบริเวณกราม จึงควรหลีกเลี่ยงการใช้ร่วมกันหรือแพทย์ปรับขนาดยาเป็นกรณีๆไป 
อนึ่ง รายการยาที่ยกตัวอย่างเบื้องต้นนี้เป็นเพียงส่วนหนึ่งเท่านั้น จึงควรแจ้งให้แพทย์และเภสัชกรทราบว่าผู้ป่วยกำลังใช้ยาอะไรบ้าง ยาบางชนิดแม้จะมีปฏิกิริยาระหว่างยาต่อกัน แพทย์อาจพิจารณาให้ใช้ร่วมกันหากประโยชน์จากการรักษามากกว่าโทษหรือมากกว่าผลข้างเคียงจากยา ทั้งนี้ขึ้นอยู่กับวิจารณญาณของแพทย์ต่อผู้ป่วยเป็นเฉพาะรายๆไป 
 ///// มีข้อควรระวังในการใช้ยาพามิโดรเนทอย่างไร? ///// 
มีข้อควรระวังในการใช้ยาพามิโดรเนทเช่น 
- หลีกเลี่ยงการใช้ยานี้กับผู้ป่วยที่แพ้ยานี้ 
- หลีกเลี่ยงการใช้ยานี้กับผู้ป่วยที่ตั้งครรภ์หรือกำลังอยู่ระหว่างการให้นมบุตร 
- หากใช้ยานี้และพบว่ามีอาการปวดบริเวณกรามบนใบหน้าซึ่งเป็นภาวะที่มีความรุนแรงโดยเฉพาะในผู้ป่วยที่ได้รับการผ่าตัดทางทันตกรรมขณะใช้ยานี้ ให้แจ้งให้แพทย์ทราบโดยทันที ดังนั้นหากผู้ป่วยมีปัญหาในช่องปากควรได้รับการดูแลจากทันตแพทย์ก่อนการเริ่มใช้ยานี้ 
- ควรใช้ยานี้ด้วยความระมัดระวังในผู้ป่วยที่มีประวัติโรคไต โรคแคลเซียมในเลือดต่ำ หรือวิตามินดีในเลือดต่ำ โรคแผลในหลอดอาหาร และแผลในระบบทางเดินอาหาร 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาพามิโดรเนท) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้น ฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ควรเก็บรักษายาพามิโดรเนทอย่างไร? ///// 
โดยปกติยาพามิโดรเนทควรได้รับการบริหารหรือการให้ยาที่สถานพยาบาลเท่านั้น โดยเก็บยานี้ในที่แห้ง ไม่ร้อน และไม่ถูกแสงแดดโดยตรง (อุณหภูมิต่ำกว่า 30 องศาเซลเซียส/Celsius) ภายหลังผสมยาแล้วควรบริหารยาให้ผู้ป่วยทันที หากไม่ใช้ในทันทีควรปรึกษาฝ่ายเภสัชกรรมของสถานพยาบาลถึงวิธีการเก็บรักษายานี้ที่ผสมแล้วต่อไป 
 ///// ยาพามิโดรเนทมีชื่ออื่นอีกไหม? ผลิตจากบริษัทอะไรบ้าง? ///// 
ยาพามิโดรเนทมียาชื่อการค้าอื่นๆที่จัดจำหน่ายในประเทศไทยดังต่อไปนี้ 
 ///// บรรณานุกรม ///// 
Pamidronate: Drug Information, Lexicomp® [Online] UpToDate®. Retrieved on October 24, 2015. 
Drug Information Leaflet (SPC) AREDIA Dry Powder. http://www.medicines.org.uk/emc/medicine/7199  [2015,Nov7] 
Zarychanski R, Elphee E, Walton P, Johnston J. Osteonecrosis of the jaw associated with pamidronate therapy. Am J Hematol 2006;81(1): 73–5. 
เว็บไซต์คณะกรรมการอาหารและยา http://wwwapp1.fda.moph.go.th/consumer/conframe.asp  [2015,Nov7]
