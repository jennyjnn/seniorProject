โดพามีน (Dopamine)
 ///// ทั่วไป ///// 
โดพามีน (Dopamine) เป็นสารสื่อประสาทในสมอง ทำหน้าที่ในการควบคุมการทำงานต่าง ๆของร่างกาย เช่น การเคลื่อนไหวของร่างกาย, เกี่ยวข้องกับกระบวนการหลั่งน้ำนมของมารดา, กระบวนการที่ทำให้เกิดการคลื่นไส้, รวมถึงอารมณ์ทางเพศ เป็นต้น โดยโดพามีนไม่สามารถหลั่งผ่านจากสมองแล้วเข้าสู่กระแสเลือดได้ ดังนั้น ร่างกายจึงมีกลไกในการสร้างสารโดพามีนจากเซลล์ประสาทของร่างกายที่อยู่นอกสมองในรูปโครงสร้างโดพามีนซัลเฟต (Dopamine sulphate) ซึ่งมีหน้าที่และอิทธิพลต่อระบบการทำงานของร่างกาย เช่น ระบบภูมิคุ้มกันต้านทานโรค, การทำงานของไต, การทำงานของตับอ่อน, และเกี่ยวโยงไปจนถึงการทำงานของระบบทางเดินอาหาร, ตลอดจนลดการหลั่งของฮอร์โมนอินซูลิน ฯลฯ 
สำหรับด้านเภสัชกรรม สารโดพามีนถูกสังเคราะห์ขึ้นในปี ค.ศ. 1910 (พ.ศ. 2453) ด้วยวัตถุประสงค์การรักษาโรคของวงการแพทย์ เช่น ภาวะหัวใจล้มเหลว 
ประเทศไทยโดยกระทรวงสาธารณสุขได้บรรจุโดพามีนไฮโดรคลอไรด์ชนิดฉีดลงในบัญชียาหลักแห่งชาติ จัดเป็นยาที่ต้องใช้ในสถานพยาบาลเท่านั้น ไม่มีจำหน่ายในร้านขายยาทั่วไปนอกจากตัวแทนจำหน่ายขนาดใหญ่ๆเท่านั้น 
 ///// ยาโดพามีนมีสรรพคุณ (คุณสมบัติ) อย่างไร? ///// 
ยาโดพามีนมีสรรพคุณดังนี้ 
- เพิ่มปริมาณเลือดที่ออกจากหัวใจไปหล่อเลี้ยงอวัยวะต่างๆของร่างกายได้อย่างมีประสิทธิภาพ 
- ใช้รักษาภาวะความดันโลหิตต่ำเนื่องจากสภาวะช็อกอันมีสาเหตุจาก หัวใจหยุดเต้น, มีบาดแผลสาหัส, การติดเชื้อในกระแสเลือด (ภาวะพิษเหตุติดเชื้อ), การผ่าตัด, ภาวะหัวใจล้มเหลว, ภาวะไตล้มเหลว 
 ///// ยาโดพามีนมีกลไกการออกฤทธิ์อย่างไร? ///// 
กลไกการออกฤทธิ์ของยาโดพามีนคือ การให้ยาโดพามีนในขนาดต่ำจะทำให้หลอดเลือดบริเวณไตขยายตัว หากเพิ่มปริมาณยาในระดับสูงมากขึ้นจะกระตุ้นให้หัวใจมีแรงบีบตัวพร้อมกับอัตราการเต้นของหัวใจเพิ่มขึ้น นอกจากนั้น ความเร็วในการให้ยาทางหลอดเลือด (เช่น ให้ปริมาณยาทั้งหมดที่แพทย์ต้องการใน 1 นาทีหรือใน 1 ชั่วโมง เป็นต้น) ก็ส่งผลต่อหลอดเลือดได้เช่นเดียวกันกล่าวคือ 
- การให้ยาด้วยอัตราเร็วต่ำ จะทำให้หลอดเลือดบริเวณไตขยายตัว 
- การให้ยาในอัตราเร็วสูง จะทำให้หลอดเลือดในกล้ามเนื้อลายหดตัว และส่งผลให้มีความดันโลหิตสูงขึ้น 
ดังนั้น ด้วยเหตุผลทั้งหมดดังกล่าวข้างต้น จึงทำให้โดพามีนมีฤทธิ์ในการรักษาตามสรรพคุณ 
 ///// ยาโดพามีนมีรูปแบบการจัดจำหน่ายอย่างไร? ///// 
ยาโดพามีนมีรูปแบบการจัดจำหน่ายเฉพาะเป็นยาฉีด ดังนี้ 
- รูปแบบยาฉีด ขนาด 2.5 มิลลิกรัม/มิลลิลิตร 
- รูปแบบยาฉีด ขนาด 50, 200 และ 250 มิลลิกรัม/5 มิลลิลิตร 
- รูปแบบยาฉีด ขนาด 200 และ 250 มิลลิกรัม/10 มิลลิลิตร 
- รูปแบบยาฉีด ขนาด 500 มิลลิกรัม/10 มิลลิลิตร 
 ///// ยาโดพามีนมีขนาดและวิธีใช้อย่างไร? ///// 
ยาโดพามีนมีขนาดและวิธีใช้ โดยหยดเข้าเส้นเลือด/หลอดเลือด 2 - 5 ไมโครกรัม/น้ำหนักตัว 1 กิโลกรัม/นาที จากนั้นอาจเพิ่มเป็น 5 - 10 ไมโครกรัม/น้ำหนักตัว 1 กิโลกรัม/นาที หากผู้ป่วยมีอาการของโรครุนแรง อาจต้องเพิ่มขนาดยาเป็น 20 - 50 ไมโครกรัม/น้ำหนักตัว 1 กิโลกรัม/นาที 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโดพามีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยา/ได้รับยาแล้ว คลื่นไส้มาก ขึ้นผื่น หรือแน่นหายใจติดขัด 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาโดพามีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรืออาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// ยาโดพามีนมีผลไม่พึงประสงค์อย่างไร? ///// 
ยาโดพามีนอาจก่อให้เกิดผลไม่พึงประสงค์ (อาการข้างเคียง/ผลข้างเคียง) ดังนี้ เข่น คลื่นไส้ อาเจียน หัวใจเต้นเร็ว ชีพจรเต้นผิดปกติ เจ็บหน้าอก ความดันโลหิตต่ำ หัวใจเต้นช้า ความดันโลหิตสูง ปวดศีรษะ และหายใจลำบาก เป็นต้น 
 ///// มีข้อควรระวังการใช้ยาโดพามีนอย่างไร? ///// 
มีข้อควรระวังการใช้ยาโดพามีนดังนี้ 
- ห้ามใช้ยานี้กับผู้ป่วยที่มีภาวะหัวใจเต้นเร็วผิดจังหวะ และภาวะหัวใจห้องล่างเต้นแผ่วระรัว 
- ห้ามใช้ยานี้กับผู้ที่มีประวัติแพ้ยาโดพามีน 
- ระวังการใช้ยานี้ในผู้ป่วยที่มีภาวะอุดตันของหลอดเลือดแดงในบริเวณแขนขา และผู้ป่วยด้วยโรคหลอดเลือดแดงแข็ง 
- ระวังการใช้ยานี้กับผู้ป่วยที่อยู่ในภาวะขาดน้ำและมีปริมาตรของเลือดน้อย 
- ระวังการใช้ยานี้ในผู้ป่วย Raynaud’s disease ซึ่งเป็นภาวะผิดปกติของหลอดเลือดที่ไปเลี้ยงนิ้วมือนิ้วเท้าหดตัวอย่างมาก 
- ระวังการใช้ยานี้ในผู้ป่วย Behcet’s syndrome ซึ่งเป็นภาวะอักเสบของหลอดเลือดแดงและหลอดเลือดดำ 
- ระวังการใช้ยาในผู้ป่วยหลอดเลือดแดงอักเสบ อันมีสาเหตุจากโรคเบาหวาน (Diabetic endarteritis) 
- ระวังการใช้ยากับหญิงมีครรภ์ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโดพามีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาโดพามีนมีปฏิกิริยาระหว่างยากับยาตัวอื่นอย่างไร? ///// 
ยาโดพามีนมีปฏิกิริยาระหว่างยากับยาตัวอื่น ดังนี้ 
- การใช้โดพามีนร่วมกับยาสลบที่มีสารไฮโดรคาร์บอน (Hydrocarbon) เป็นส่วนประกอบสำคัญ เช่น Cyclopropane อาจก่อให้เกิดภาวะกล้ามเนื้อหัวใจทำงานผิดปกติ โดยมีอาการของหัวใจห้องล่างเต้นผิดจังหวะ 
- การใช้โดพามีนร่วมกับยากันชัก เช่น Phenytoin สามารถทำให้ความดันโลหิตต่ำ หัวใจเต้นช้าลง มีอาการปวดศีรษะ และวิงเวียนร่วมด้วย จึงควรต้องแจ้งแพทย์ให้ทราบว่า ผู้ป่วยเคยได้รับยาอะไรมาก่อนที่จะใช้โดพามีน 
- การใช้ยาโดพามีนร่วมกับยารักษาโรคซึมเศร้า เช่น Amitriptyline ผู้ป่วยต้องได้รับการควบคุมและตรวจสอบความดันโลหิตอย่างใกล้ชิด หากมีความจำเป็นต้องใช้ยาร่วมกัน แพทย์จะเป็นผู้ปรับขนาดการใช้ยาให้เหมาะสมต่อสภาพร่างกายของผู้ป่วย 
- การใช้ยาโดพามีน สามารถรบกวนและก่อความคลาดเคลื่อนต่อผลการตรวจปริมาณฮอร์โมนบางตัวในเลือด ด้วยโดพามีนจะไปกดการหลั่งฮอร์โมนดังกล่าว เช่น Thyroid hormone (ฮอร์โมนจากต่อมไทรอยด์), Growth hormone (ฮอร์โมนเพื่อการเจริญเติบโต), และ Prolactin hormone (ฮอร์โมนเกี่ยวกับการหลั่งน้ำนม) 
 ///// ควรเก็บรักษายาโดพามีนอย่างไร ///// 
ควรเก็บยาโดพามีนที่อุณหภูมิ 20 - 25 องศาเซลเซียส (Celsius) เก็บยาให้พ้นแสงแดด และความชื้น และเก็บยาให้พ้นมือเด็กและสัตว์เลี้ยง 
 ///// ยาโดพามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาโดพามีนที่จำหน่ายในประเทศไทย มียาชื่อการค้าอื่นและบริษัทผู้ผลิตได้แก่ 
 ///// บรรณานุกรม ///// 
1 http://en.wikipedia.org/wiki/Dopamine [2014,Aug16]
	2 http://www.drugs.com/dopamine.html [2014,Aug16]
	3 http://drug.fda.moph.go.th:81/nlem.in.th/sites/default/files/ratchakitcha_1-55.pdf [2014,Aug16] 
	4 http://www.iredellems.com/protocols/employees/ICEMS%20Protocol%20Web/Medications/Dopamine.htm [2014,Aug16] 
	5 http://www.mims.com/Thailand/drug/search/?q=dopamine [2014,Aug16]
	6 http://www.mims.com/USA/drug/info/dopamine/ [2014,Aug16] 
	7 http://www.mims.com/Thailand/drug/info/Inopin/?type=brief [2014,Aug16] 
	8 http://vatchainan2.blogspot.com/2011/05/raynauds-disease-causes-2.html [2014,Aug16]
	9 http://vatchainan2.blogspot.com/2011/05/vasculitis-symptoms-by-type-2.html [2014,Aug16] 
	10 http://www.drugs.com/drug-interactions/dopamine-index.html?filter=3&amp;generic_only= [2014,Aug16] 
	11 http://www.medicinenet.com/dopamine-injection/article.htm [2014,Aug16]
