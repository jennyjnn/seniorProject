เมทแอมเฟตามีน (Methamphetamine)
 ///// บทนำ ///// 
ยาเมทแอมเฟตามีน(Methamphetamine หรือ Methamphetamine hydrochloride หรือ  N-methylamphetamine) จัดเป็นยาที่มีฤทธิ์กระตุ้นระบบประสาทส่วนกลางอย่างแรง  หากใช้อย่างถูกต้อง สามารถทำให้ร่างกายรู้สึกกระตือรือร้น  เมทแอมเฟตามีนถูกค้นพบเมื่อปี ค.ศ.1893 (พ.ศ.2436)   ทางคลินิกได้นำยามานี้มารักษาภาวะสมาธิสั้น รวมถึงใช้เป็นยาลดน้ำหนักเมื่อผู้ป่วยใช้การอดอาหารหรือใช้ยาลดน้ำหนักชนิดอื่นแล้วไม่ได้ผล  ยานี้เคยถูกนำมาใช้อย่างผิดๆ เช่น นำยารับประทานมาละลายแอลกอฮอล์แล้วฉีดเข้าเส้นเลือด  หรือใช้เป็นยาสูบเหมือนบุหรี่  การใช้ยานี้เป็นเวลานานๆ ติดต่อกันเกินจากคำสั่งแพทย์ ล้วนแล้วมีแต่จะก่อให้เกิดผลเสียต่อร่างกายโดยเฉพาะต่อ ระบบประสาท  สภาพจิตใจ  ระบบการทำงานของหัวใจ และหลอดเลือด   ตัวยาจะทำให้มีความรู้สึกวิตกกังวล และอาการจะเลวร้ายขึ้นเรื่อยๆ 
รูปแบบของยาแผนปัจจุบันของยาเมทแอมเฟตามีนจะมีทั้งยาชนิดรับประทานและยาฉีด  ตัวยานี้มีการดูดซึมจากระบบทางเดินอาหาร และเข้าสู่กระแสเลือดได้ประมาณ 70%  จากนั้นตัวยาในกระแสเลือดจะมีการรวมตัวกับพลาสมาโปรตีน  ยานี้สามารถซึมผ่านเข้าในน้ำนมของมารดาได้  เมทแอมเฟตามีนเป็นยาที่ออกฤทธิ์ได้เร็วและมีระยะเวลาออกฤทธิ์นาน 10 – 20 ชั่วโมง  ร่างกายต้องใช้เวลา 5 – 30 ชั่วโมง เพื่อกำจัดยานี้ทิ้งไปกับปัสสาวะ 
การรับประทานยาเมทแอมเฟตามีนเกินขนาด สามารถส่งผลให้มีอาการหัวใจเต้นผิดจังหวะ  รู้สึกสับสน  ปัสสาวะลำบาก/ปัสสาวะขัด   มีความดันโลหิตสูงหรือไม่ก็ต่ำ  อุณหภูมิร่างกายสูงขึ้นจนอาจเป็นอันตราย  ปวดกล้ามเนื้อ  หายใจเร็ว  เกิดอาการสั่น  เกิดภาวะช็อก   เลือดออกในสมอง/เลือดออกในกะโหลกศีรษะ  ระบบการไหลเวียนโลหิตล้มเหลว   มีภาวะ Serotonin syndrome  เกิดมีความเสียหายต่อสมอง  อาจมีอาการชักจนเข้าขั้นโคม่าจนถึงกับเสียชีวิต 
การบำบัดผู้ป่วยที่ได้รับพิษจากยาเมทแอมเฟตามีน แพทย์จะสั่งจ่ายยาถ่านกัมมันต์ และยาสงบประสาท/ยากล่อมประสาทเพื่อช่วยบรรเทาอาการของผู้ป่วยในเบื้องต้น  การฟอกเลือดดูจะเป็นวิธีที่ให้ประโยชน์ต่อผู้ป่วยได้มาก  นอกจากนี้ แพทย์อาจให้ยา Haloperidol เพื่อช่วยบำบัดภาวะทางจิตให้สงบลง  และการให้ยากลุ่ม Beta-blocker เพื่อบำบัดอาการของสมองรวมถึงของหัวใจและหลอดเลือด 
ทั้งนี้ การใช้ยาเมทแอมเฟตามีนต่อเนื่อง เป็นเวลานาน สามารถก่อให้เกิดการติดยาได้ 
ในประเทศไทยจะไม่พบเห็นการใช้ยานี้ แต่ในต่างประเทศยังมีการใช้ยานี้ โดยอยู่ภายใต้การควบคุมที่เข้มงวดของกฎหมายของประเทศนั้นๆ 
อนึ่ง ในประเทศไทย  มีบุคคลบางกลุ่ม นำยานี้มาใช้อย่างผิดกฎหมายเป็นสารเสพติด โดยเรียกในกลุ่มผู้เสพว่า  ยาไอซ์(Ice) เนื่องจากเป็นสารเสพติดที่มีลักษณะเป็นผลึกใส ไม่มีสี คล้ายน้ำแข็ง(Ice) 
 ///// เมทแอมเฟตามีนมีสรรพคุณ(คุณสมบัติ)อย่างไร? ///// 
ยาเมทแอมเฟตามีน มีสรรพคุณ/ข้อบ่งใช้ เช่น 
- ใช้เป็นยาลดน้ำหนัก 
- ใช้บำบัดภาวะสมาธิสั้น 
 ///// เมทแอมเฟตามีนมีกลไกการออกฤทธิ์อย่างไร? ///// 
ยาเมทแอมเฟตามีน มีกลไกการออกฤทธิ์เป็นยากระตุ้นระบบประสาท จึงใช้ข่วยในการบำบัดภาวะสมาธิสั้น  นอกจากนั้น ตัวยายังส่งผลต่อผู้รับประทานยานี้  ให้รู้สึกเบื่ออาหาร  ซึ่งเมื่อรับประทานอาหารได้น้อย  ร่างกายต้องเร่งการเผาผลาญอาหารและพลังงานที่สะสมอยู่ในร่างกายทดแทน  จึงเป็นผลให้เกิดการลดน้ำหนักได้ตามมา 
 ///// เมทแอมเฟตามีนมีรูปแบบการจัดจำหน่ายอย่างไร? ///// 
ยาเมทแอมเฟตามีนมีรูปแบบการจัดจำหน่ายเป็น ยาเม็ดชนิดรับประทาน ขนาด 5 มิลลิกรัม/เม็ด 
 ///// เมทแอมเฟตามีนมีขนาดรับประทานอย่างไร? ///// 
ยาเมทแอมเฟตามีนมีขนาดรับประทาน เช่น 
ก.	สำหรับลดน้ำหนัก โดยต้องใช้ตามคำสั่งแพทย์เท่านั้น: 
 
- ผู้ใหญ่:	รับประทานครั้งละ 5 มิลลิกรัม หรือขนาดตามคำสั่งแพทย์ โดยรับประทานก่อนอาหารประมาณ 1.5 ชั่วโมง ระยะเวลาในการใช้ยานี้ขึ้นกับคำสั่งแพทย์ 
- เด็ก: ห้ามใช้ยานี้กับเด็ก 
ข. สำหรับบำบัดภาวะสมาธิสั้น: การใช้ยานี้ต้องเป็นคำสั่งจากแพทย์ผู้รักษาเท่านั้น โดยแพทย์จะพิจารณาการใช้ยานี้เฉพาะกรณีๆไป 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเมทแอมเฟตามีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาเมทแอมเฟตามีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมทแอมเฟตามีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า 
 ///// เมทแอมเฟตามีนมีผลไม่พึงประสงค์อย่างไร? ///// 
การใช้ยาเมทแอมเฟตามีน สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:   เช่น  ความดันโลหิตสูงขึ้น  หัวใจและชีพจรเต้นเร็ว  หัวใจหยุดเต้น 
- ผลต่อกล้ามเนื้อ: เช่น กดการเจริญของกล้ามเนื้อ  เกิดภาวะกล้ามเนื้อลายสลาย 
- ผลต่อระบบประสาท: เช่น  วิงเวียน  อาการสั่น  ปวดศีรษะ  มีภาวะTourette’s syndrome 
- ผลต่อระบบทางเดินอาหาร: เช่น ท้องเสียหรือท้องผูก  ปากแห้ง  การรับรสชาติผิดปกติ 
- ผลต่อระบบต่อมไร้ท่อ: เช่น สมรรถภาพทางเพศถดถอย  มีความต้องการทางเพศน้อยลง 
 ///// มีข้อควรระวังการใช้เมทแอมเฟตามีนอย่างไร? ///// 
มีข้อควรระวังการใช้ยาเมทแอมเฟตามีน เช่น 
- ห้ามใช้กับผู้ที่แพ้ยานี้ 
- ต้องใช้ยานี้ตามคำสั่งของแพทย์ผู้รักษาเท่านั้น ห้ามปรับขนาดการใช้ยานี้ด้วยตนเอง 
- ห้ามใช้ยานี้นานเกินกว่าคำสั่งแพทย์  ด้วยจะทำให้เกิดภาวะติดยาจนเป็นอันตรายต่อร่างกาย 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ 
- ห้ามใช้ยานี้กับผู้ที่อยู่ในภาวะอดอาหาร  ผู้ป่วยโรคหัวใจ  โรคความดันโลหิตสูง  ผู้ที่มีภาวะหลอดเลือดตีบ  ผู้ป่วยต้อหิน  ผู้ป่วยต่อมไทรอยด์เป็นพิษ  ผู้ที่มีประวัติติดยา 
- ยานี้อาจทำให้เกิดอาการวิงเวียน จึงห้ามรับประทานร่วมกับสุรา  ด้วยจะทำให้มีอาการวิงเวียนที่แย่ลง 
- ไม่ควรรับประทานยานี้ช่วงหัวค่ำเพราะจะทำให้นอนไม่หลับ 
- การใช้ยานี้กับผู้ป่วยโรคเบาหวาน ต้องคอยตรวจสอบระดับน้ำตาลในเลือดอย่างสม่ำเสมอ เพราะยานี้อาจทำให้ระดับน้ำตาลในเลือดต่ำลงได้ 
- ระหว่างใช้ยานี้ ต้องปฏิบัติตามคำสั่งแพทย์อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเมทแอมเฟตามีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เมทแอมเฟตามีนมีปฏิกิริยาระหว่างยากับยาตัวอื่นอย่างไร? ///// 
ยาเมทแอมเฟตามีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเมทแอมเฟตามีนร่วมกับ ยา Furazolidone  ยากลุ่ม MAOI  ยาSodium bicarbonate  ด้วยจะทำให้เกิดอาการข้างเคียงอย่างมาก เช่น  วิงเวียนและหัวใจเต้นช้าผิดปกติ 
- ห้ามรับประทานยาเมทแอมเฟตามีนร่วมกับยา Phenothiazines  ด้วยจะทำให้ประสิทธิภาพของยาเมทแอมเฟตามีนลดลง 
- ห้ามใช้ยาเมทแอมเฟตามีนร่วมกับยา Phenylpropanolamine  ด้วยจะทำให้มีอาการรุนแรงต่อหัวใจ เช่น  แน่นหน้าอก /เจ็บหน้าอก  หายใจลำบาก  วิงเวียน และเป็นลม 
- การใช้ยาเมทแอมเฟตามีนร่วมกับยา Bupropion  จะทำให้ระดับยาเมทแอมเฟตามีนในกระแสเลือดเพิ่มสูงขึ้น จนอาจทำให้ผู้ป่วยได้รับอาการข้างเคียงของยาเมทแอมเฟตามีนได้มาก  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาเมทแอมเฟตามีนอย่างไร? ///// 
ควรเก็บยาเมทแอมเฟตามีนภายใต้อุณหภูมิต่ำกว่า 30 องศาเซลเซียส(Celsius) ไม่เก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง  เก็บยาในภาชนะที่ปิดมิดชิด พ้นแสงแดด  ความร้อนและความชื้น และไม่เก็บยาในห้องน้ำหรือในรถยนต์ 
 ///// เมทแอมเฟตามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเมทแอมเฟตามีน มียาชื่อการค้าและบริษัทผู้ผลิต เช่น 
 ///// บรรณานุกรม ///// 
https://en.wikipedia.org/wiki/Methamphetamine#Overdose  [2016,July23] 
https://www.drugs.com/methamphetamine.html  [2016,July23] 
https://www.drugs.com/imprints/a-te-6969.html  [2016,July23] 
https://www.drugabuse.gov/publications/drugfacts/methamphetamine  [2016,July23]
