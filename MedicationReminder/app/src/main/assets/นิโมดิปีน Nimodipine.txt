นิโมดิปีน Nimodipine
 ///// บทนำ ///// 
ยานิโมดิปีน(Nimodipine) เป็นยาในกลุ่มแคลเซียมแชนแนลบล็อกเกอร์ (Calcium channel blocker) วัตถุประสงค์ของการพัฒนายานิโมดิปีนก็เพื่อใช้ลดความดันโลหิตสูง แต่ปรากฏว่า ทางคลินิกได้นำยานิโมดิปีนมาใช้เป็นยาป้องกันภาวะเลือดออกใต้เยื่อหุ้มสมองชั้นกลาง (Subarachnoid hemorrhage)  ยานี้มีกลไกการออกฤทธิ์ต่อหลอดเลือดแดงที่สมองได้ดีกว่าต่อหลอดเลือดแดงบริเวณอื่นๆของร่างกาย โดยป้องกันการหดเกร็งตัวของหลอดเลือดแดงในสมองนั่นเอง 
รูปแบบยาแผนปัจจุบันของยานิโมดิปีน มีทั้งยารับประทานและยาฉีด  ยานิโมดิปีนถูกดูดซึมได้อย่างรวดเร็วจากระบบทางเดินอาหาร  ตัวยานี้ที่เข้าสู่กระแสเลือดจะเข้ารวมตัวกับพลาสมาโปรตีนได้มากกว่า 95% และสามารถซึมผ่านเข้าสมองได้เป็นอย่างดี  ตับจะเป็นอวัยวะที่คอยเปลี่ยนแปลงโครงสร้างของยานิโมดิปีนอยู่ตลอดเวลา  ซึ่งร่างกายต้องใช้เวลาถึงประมาณ 9 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับอุจจาระและปัสสาวะ 
มีข้อห้ามใช้และข้อควรระวังบางประการก่อนการใช้ยานิโมดิปีนที่ผู้บริโภค/ผู้ป่วยควรทราบ เช่น 
- หลีกเลี่ยงการใช้กับผู้ที่มีประวัติแพ้ยานี้ 
- มียาอ่นๆหลายตัวที่ห้ามใช้ร่วมกับยานิโมดิปีน  ด้วยสามารถก่อให้เกิดภาวะยาตีกัน(ปฏิกิริยาระหว่างยา)ได้ เช่นยา Clarithromycin, Delavirdine, Indinavir, Itraconazole, Ketoconazole, Nefazodone, Nelfinavir, Ritonavir, Saquinavir, Telithromycin, และ  Voriconazole 
- ผู้ที่มีโรคประจำตัวบางอย่างอาจได้รับผลกระทบ/ผลข้างเคียงจากยานิโมดิปีน โดยทำให้อาการของโรคเหล่านั้นกำเริบหรือรุนแรงมากขึ้น เช่น  โรคตับ  โรคความดันโลหิตต่ำ  ผู้ที่มีภาวน้ำท่วมปอด/ปอดบวมน้ำ  โรคหัวใจ หรือมีประวัติเป็นโรคหัวใจล้มเหลวมาก่อน 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร เป็นกลุ่มเสี่ยงที่สามารถได้รับผลข้างเคียงที่รุนแรงจากการใช้ยาหลายๆประเภทซึ่งรวมยานิโมดิปีนด้วย 
นอกจากนี้ การใช้ยานิโมดิปีนยังต้องอยู่ภายใต้การดูแลของแพทย์ และควรปฏิบัติตามคำแนะนำการใช้ยาอย่างเคร่งครัดจากแพทย์ พยาบาล เภสัชกร เช่น 
- กรณียานี้เป็นยารับประทาน ต้องรับประทานยาในช่วงท้องว่าง คือ ก่อนมื้ออาหารประมาณ 1 ชั่วโมง หรือหลังอาหารประมาณ 2 ชั่วโมง และต้องรับประทานยาตรงตามเวลาเดิมในแต่ละวัน 
- ระหว่างที่ใช้ยานี้หากพบอาการวิงเวียนคล้ายจะเป็นลม ต้องหลีกเลี่ยงการใช้         ยวดยานพาหนะใดๆ รวมถึงหลีกเลี่ยงการทำงานกับเครื่องจักรต่างๆ ด้วยจะเกิดอุบัติเหตุได้ง่าย 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ               ด้วยจะทำให้เกิดอาการวิงเวียนอย่างรุนแรง และทำให้เกิดภาวะความดันโลหิตต่ำ 
- ระหว่างการใช้ยานี้ผู้ป่วยต้องเฝ้าระวังเรื่องความดันโลหิตและอัตราการเต้นของหัวใจ  หากพบอาการผิดปกติไม่ว่าจะเป็นเรื่องความดันโลหิตหรือการเต้นของหัวใจก็ตาม        ให้รีบแจ้งแพทย์/มาโรงพยาบาลทันที/ฉุกเฉิน 
- ควรทำความเข้าใจด้วยว่า ยานี้สามารถก่อให้เกิดผลข้างเคียงที่พบเห็นได้โดยทั่วไปได้ด้วย เช่น ท้องเสีย  หน้าแดง  ปวดศีรษะ  และคลื่นไส้ 
- *กรณีที่ผู้ป่วยได้รับยานี้เกินขนาด  สังเกตได้จากมีอาการความดันโลหิตต่ำจากหลอดเลือดขยายตัว  หัวใจเต้นเร็วหรือไม่ก็เต้นช้า  พร้อมกับพบอาการคลื่นไส้                 ร่วมด้วย  กรณีเช่นนี้ต้องรีบนำผู้ป่วยส่งโรงพยาบาลทันที/ฉุกเฉิน ซึ่งแพทย์จะทำการบำบัดรักษาตามอาการ เช่น  อาจต้องใช้ยากระตุ้นความดันโลหิตให้สูงขึ้นกับผู้ป่วยที่มีภาวะความดันโลหิตต่ำ 
ยานิโมดิปีนเป็นอีกหนึ่งรายการยาที่บรรจุอยู่ในบัญชียาหลักแห่งชาติของไทย โดยถูกระบุให้อยู่ในหมวดยาอันตราย และถูกระบุวัตถุประสงค์ของการใช้ยาตามเงื่อนไขที่ว่า “ ใช้โดยแพทย์ผู้เชี่ยวชาญด้านประสาทวิทยาและประสาทศัลยศาสตร์สำหรับป้องกันพยาธิสภาพของระบบประสาทที่อาจดำเนินต่อไปจากการหดตัวของหลอดเลือดภายหลังการเกิด Subarachnoid hemorrhage ” 
หากผู้บริโภค/ผู้ป่วยต้องการทราบข้อมูลการใช้ยานิโมดิปีนเพิ่มเติม สามารถ สอบถามได้จากแพทย์ผู้ที่ทำการรักษา หรือจากเภสัชกรโดยทั่วไป 
 
 ///// นิโมดิปีนมีสรรพคุณ(คุณสมบัติ)อย่างไร? ///// 
นิโมดิปีนมีสรรพคุณ/ข้อบ่งใช้เพื่อ บำบัดและป้องกันภาวะเลือดออกใต้เยื่อหุ้มสมองชั้นกลาง (Subarachnoid hemorrhage) 
*หมายเหตุ:	ในทางปฏิบัติ มีบางสถานพยาบาลนำยานิโมดิปีนมาใช้รักษาโรคหลอดเลือดสมองตีบตัน รวมถึงใช้เป็นยาป้องกันการเกิดไมเกรนด้วย 
 
 ///// นิโมดิปีนมีกลไกการออกฤทธิ์อย่างไร? ///// 
กลไกการออกฤทธิ์ของยานิโมดิปีนคือ ตัวยามีคุณสมบัติละลายได้ดีในเนื้อเยื่อชั้นไขมัน จึงส่งผลให้ตัวยานี้ซึมผ่านเข้าสมองและออกฤทธิ์ต่อเส้นเลือด/หลอดเลือดในบริเวณสมองได้ดี  ตัวยานี้จะยับยั้งการขนย้ายประจุแคลเซียมเข้าสู่เซลล์ของกล้ามเนื้อเรียบของหลอดเลือด  ทำให้หลอดเลือดเกิดการขยายตัว จึงมีผลทำให้                  การไหลเวียนของเลือดสะดวกขึ้น  ช่วยลดภาวะและความเสี่ยงของการแตก-ตีบ-ตัน ของหลอดเลือดจนเป็นที่มาของสรรพคุณ 
 
 ///// นิโมดิปีนมีรูปแบบการจัดจำหน่ายอย่างไร? ///// 
ยานิโมดิปีนมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยตัวยา Nimodipine ขนาด  30 มิลลิกรัม/เม็ด 
- ยาฉีดชนิดหยดเข้าทางหลอดเลือดที่ประกอบด้วยตัวยา Nimodipine 
ขนาด 10 มิลลิกรัม/50 มิลลิลิตร 
 
 ///// นิโมดิปีนมีขนาดรับประทานอย่างไร? ///// 
ขอยกตัวอย่างขนาดรับประทานยานิโมดิปีนสำหรับบำบัดป้องกันเลือดออกใต้เยื่อหุ้มสมองชั้นกลาง เช่น 
 
- ผู้ใหญ่: รับประทานยาครั้งละ 60 มิลลิกรัม ทุกๆ 4 ชั่วโมง ในช่วงท้องว่าง โดยใช้ยาต่อเนื่อง 21 วัน หรือ ตามแพทย์สั่ง 
- เด็ก: ยังไม่พบเห็นข้อบ่งใช้ทางคลินิกของยานี้กับผู้ป่วยเด็ก 
อนึ่ง: 
- ควรใช้ยานี้ภายใน 96 ชั่วโมง หลังจากตรวจพบอาการหรือสัญญาณบ่งบอกถึงความเสี่ยงของหลอดเลือดในสมองแตก 
- สำหรับผู้ป่วยโรคตับ  แพทย์จะลดขนาดการรับประทานลงมาครึ่งหนึ่ง คือ                        30 มิลลิกรัม/ครั้ง 
- ในบางประเทศแถบซีกโลกตะวันตก  การใช้ยานิโมดิปีนเป็นยาป้องกัน                    หลอดเลือดที่สมองตีบหรือใช้ป้องกันการเกิดไมเกรนยังมิได้ถูกรับรองเป็นทางการในทางคลินิก 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยานิโมดิปีน   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคตับ โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยานิโมดิปีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
การใช้ยานิโมดิปีน มักจะเริ่มที่สถานพยาบาล  บุคลากรทางการแพทย์จะให้ยาผู้ป่วยตามตารางการให้ยาของแพทย์ โอกาสลืมให้ยาผู้ป่วยจึงเป็นไปได้น้อยมาก  กรณีที่ผู้ป่วยนำยากลับมารับประทานที่บ้าน  หากลืมรับประทานยานี้ให้รับประทานทันทีที่นึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// นิโมดิปีนมีผลไม่พึงประสงค์อย่างไร? ///// 
ยานิโมดิปีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  เกิดภาวะThrombocytopenia(เกล็ดเลือดต่ำ)  มีภาวะโลหิตจาง 
- ผลต่อระบบทางเดินอาหาร:  เช่น  ท้องผูก  เกิดตะคริวที่ท้อง 
- ผลต่อระบบประสาท: เช่น  วิงเวียน    ปวดศีรษะ 
- ผลต่อระบบหัวใจและหลอดเลือด:  เช่น  เกิดภาวะเส้นเลือดหดเกร็ง  ค่าECGผิดปกติ  ความดันโลหิตต่ำ   เนื้อตัวบวม  หัวใจเต้นช้า 
- ผลต่อตับ: เช่น  ตับทำงานผิดปกติ 
- ผลต่อกล้ามเนื้อ:  เช่น  ปวดกล้ามเนื้อ 
- ผลต่อสภาพจิตใจ:  เช่น  ซึม 
- ผลต่อระบบทางเดินหายใจ:  เช่น  หายใจลำบาก 
 
 ///// มีข้อควรระวังการใช้นิโมดิปีนอย่างไร? ///// 
มีข้อควรระวังการใช้ยานิโมดิปีน เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ร่วมกับยาต่อไปนี้ เช่น  Clarithromycin,  Telithromycin,  Delavirdine,  Indinavir,  Nelfinavir,  Ritonavir,  Saquinavir,  Ketoconazole,  Itraconazole,  Voriconazole,  	Nefazadone,  ด้วยอาจเกิดความเสี่ยงต่อการเกิดความดันโลหิตต่ำตามมา 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สี หรือ กลิ่นเม็ดยาเปลี่ยน 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- การใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  และเด็ก ต้องเป็นไปตามคำสั่งจากแพทย์เท่านั้น 
- ระวังการใช้ยานี้กับผู้ป่วย  โรคตับ  โรคความดันโลหิตต่ำ  โรคหัวใจ  ผู้ที่มีภาวะน้ำท่วมปอด/ปอดบวมน้ำ 
- รับประทานยานี้ต่อเนื่องตรงตามขนาดและเวลาในแต่ละวันตามแพทย์สั่ง 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยานิโมดิปีนด้วย)  ยาแผนโบราณทุกชนิด  อาหารเสริม   ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// นิโมดิปีนมีปฏิกิริยาระหว่างยากับยาตัวอื่นอย่างไร? ///// 
ยานิโมดิปีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยานิโมดิปีนร่วมกับยา Phenobarbital ด้วยจะทำให้ระดับยา                                    นิโมดิปีนในกระแสเลือดลดต่ำลงจนส่งผลให้ประสิทธิภาพการรักษาด้อลงไป 
- การใช้ยานิโมดิปีนร่วมกับยา Hydrocodone สามารถทำให้ผู้ป่วยได้รับผลข้างเคียงของยานิโมดิปีนมากขึ้น อย่างเช่น  เกิดภาวะความดันโลหิตต่ำ  วิงเวียนและเป็นลม 
- ห้ามใช้ยานิโมดิปีนร่วมกับ Clarithromycin, Indinavir, Cobicistat, Conivaptan,  เพราะจะทำให้ระดับของตัวยานิโมดิปีนในกระแสเลือดเพิ่มขึ้นจนทำให้เกิดภาวะหัวใจเต้นผิดจังหวะ และความดันโลหิตต่ำตามมา 
- การใช้ยานิโมดิปีนร่วมกับยา Amikacin  อาจเพิ่มความเสี่ยงทำให้ไต และเส้นประสาท ได้รับความเสียหายตามมา  หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีบุคคลไป 
 ///// ควรเก็บรักษานิโมดิปีนอย่างไร? ///// 
ควรเก็บยานิโมดิปีนภายใต้อุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 ///// นิโมดิปีนมีชื่ออื่นอีกไหม? ผลิตจากบริษัทอะไรบ้าง? ///// 
ยานิโมดิปีน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Modipin, Nimocer, Nimodip, Nimotide, Vasotop 
 ///// บรรณานุกรม ///// 
https://www.drugs.com/cdi/nimodipine.html [2017,Feb11] 
http://www.mims.com/thailand/drug/info/nimotop/?type=brief [2017,Feb11] 
https://en.wikipedia.org/wiki/Nimodipine [2017,Feb11] 
http://www.mims.com/thailand/drug/info/nimodipine/?type=brief&amp;mtype=generic [2017,Feb11] 
http://drug.fda.moph.go.th:81/nlem.in.th/medicine/essential/list/38#item-8414 [2017,Feb11] 
https://www.drugs.com/dosage/nimodipine.html [2017,Feb11]
