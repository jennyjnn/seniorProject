เพอร์โกไลด์ (Pergolide)
 ///// บทนำ ///// 
ยาเพอร์โกไลด์(Pergolide หรือ Pergolide mesylate)เป็นยาในกลุ่มโดพามีน อะโกนิสต์(Dopamine agonist)  มีการออกฤทธิ์ต่อตัวรับ(Receptor)ในสมอง                              ที่มีชื่อว่า Dopamine receptor ส่งผลเกิดการเปลี่ยนแปลงของสารสื่อประสาทต่างๆ                           ทางคลินิก  นำยานี้มาใช้บำบัดอาการของโรคพาร์กินสัน(Parkinson disease) โดยใช้ในลักษณะของยาเดี่ยวหรือจะใช้ร่วมกับกลุ่มยา Levodopa/Carbidopa ก็ได้ ทั้งนี้จะต้องขึ้นอยู่กับความเห็นของแพทย์เป็นสำคัญ 
รูปแบบเภสัชภัณฑ์ของยาเพอร์โกไลด์เป็นยาชนิดรับประทาน  ซึ่งหลังจากตัวยาถูกดูดซึมจากระบบทางเดินอาหารและเข้าสู่กระแสเลือด  ประมาณ 90%ของยานี้                          จะเข้ารวมตัวกับพลาสมาโปรตีนและถูกส่งไปเปลี่ยนแปลงโครงสร้างทางเคมีที่ตับ                          โดยร่างกายต้องใช้เวลาประมาณ 27 ชั่วโมงเพื่อกำจัดยานี้ทิ้งไปกับปัสสาวะ 
การใช้ยาเพอร์โกไลด์ในช่วงเริ่มต้น แพทย์จะสั่งจ่ายยาที่ขนาดต่ำๆก่อน  จากนั้นแพทย์จะปรับขนาดรับประทานเพิ่มขึ้นตามความเหมาะสมทุกๆ 3–4 วัน เพื่อให้ร่างกายผู้ป่วยปรับตัวต่อการออกฤทธิ์ซึ่งรวมถึงอาการข้างเคียง(ผลข้างเคียง)ต่างๆของยาเพอร์โกไลด์ 
ผู้ป่วยที่ได้รับยาเพอร์โกไลด์ มักประสบปัญหาเกิดอาการง่วงนอนมากจนส่งผลต่อการดำรงชีวิตประจำวัน โดยเฉพาะผู้ที่ต้องทำงานกับเครื่องจักรหรือต้องขับขี่ยวดยานพาหนะตลอดทั้งวันเพราะอาจทำให้เกิดอุบัติเหตุได้ง่าย  ผู้ป่วยบางกลุ่มยังอาจมีปัญหาเรื่องความดันโลหิตต่ำ รวมไปถึงเกิดอาการเห็นภาพหลอนตามมาด้วย  อาจเป็นเพราะผลข้างเคียงเหล่านี้จึงทำให้ประเทศทางซีกโลกตะวันตกยกเลิกการใช้ยาชนิดนี้ แต่เราก็ยังพบเห็นการใช้ยาเพอร์โกไลด์ในประเทศอื่นๆได้อยู่ 
*สำหรับผู้ป่วยที่ได้รับยาเพอร์โกไลด์เกินขนาด จะสังเกตได้จากมีอาการอาเจียน  ความดันโลหิตต่ำ  ตัวสั่น  เสียการทรงตัว  ประสาทหลอนอย่างรุนแรง  รู้สึกเสียวบริเวณแขน-ขา  ชีพจรเต้นผิดปกติ  เกิดอาการชัก  ซึ่งการบำบัดภาวะได้รับยานี้เกินขนาดนั้น  แพทย์จะรักษาประคับประคองตามอาการ และอาจใช้ยาถ่านกัมมันต์กับผู้ป่วยเพื่อช่วยลดการดูดซึมของยานี้ 
การใช้ยาเพอร์โกไลด์กับผู้ที่มีโรคประจำตัวบางอย่าง อาจสร้างผลกระทบ(ผลข้างเคียง)และทำให้โรคประจำตัวที่เป็นอยู่มีอาการรุนแรงมากขึ้น เช่น  ผู้ป่วยโรคไต  โรคหัวใจเต้นผิดจังหวะ  โรคปอด  โรคความดันโลหิตต่ำ  ผู้ที่เห็นภาพหลอน/อาการประสาทหลอนบ่อย  รวมถึงสตรีมีครรภ์/ตั้งครรภ์  และสตรีที่อยู่ในภาวะให้นมบุตร 
การใช้ยาเพอร์โกไลด์ร่วมกับยาบางประเภทสามารถทำให้ฤทธิ์การรักษาของยาเพอร์โกไลด์ด้อยประสิทธิภาพลงไป ตัวอย่างยากลุ่มดังกล่าว เช่น  Haloperidol,  Metoclopramide,  Phenothiazine,  และ Thiothixene เป็นต้น  ผู้ป่วยจึงควรแจ้งให้ แพทย์ พยาบาล เภสัชกร ให้ทราบทุกครั้งที่เข้ารับการรักษาว่า ตนเองมีโรคประจำตัวอะไร มีการใช้ยาประเภทใดอยู่ก่อน  นอกจากนั้น เพื่อลดอันตรายและผลกระทบจากการใช้ยาเพอร์โกไลด์ ผู้ป่วยจำเป็นต้องใช้ยานี้ตามที่แพทย์แนะนำ  ปฏิบัติตามคำสั่งของ แพทย์ พยาบาล เภสัชกร อย่างเคร่งครัด  ไม่ปรับขนาดรับประทานยานี้เอง และมาพบแพทย์/มาโรงพยาบาลตามแพทย์นัดหมาย ก็จะช่วยทำให้เห็นประสิทธิผลของการรักษาได้ชัดเจนมากขึ้น 
 
 ///// เพอร์โกไลด์มีสรรพคุณ(คุณสมบัติ)อย่างไร? ///// 
ยาเพอร์โกไลด์มีสรรพคุณ/ข้อบ่งใช้เพื่อ  บำบัดรักษาอาการโรคพาร์กินสัน 
 
 ///// เพอร์โกไลด์มีกลไกการออกฤทธิ์อย่างไร? ///// 
กลไกการออกฤทธิ์ของยาเพอร์โกไลด์คือ ตัวยาจะเข้าจับกับตัวรับประเภท Dopamine(ย่อว่าD) receptor เช่น  D1และ D2 receptor ในสมอง ส่งผลเกิดสมดุลของสารสื่อประสาทต่างๆ  ทำให้ผู้ป่วยควบคุมการเคลื่อนไหว และการทรงตัวได้ใกล้เคียงกับภาวะปกติ  กลไกเหล่านี้ยังขึ้นอยู่กับขนาดของยาที่รับประทาน ร่วมกับการตอบสนองของตัวผู้ป่วยเป็นสำคัญ 
 
 ///// เพอร์โกไลด์มีรูปแบบการจัดจำหน่ายอย่างไร? ///// 
ยาเพอร์โกไลด์มีรูปแบบการจัดจำหน่ายเป็น 
- ยาเม็ดชนิดรับประทานที่ประกอบด้วยตัวยา Pergolide mesylate ขนาด 0.05,  0.25, และ 1 มิลลิกรัม/เม็ด (50, 250, และ 1,000 ไมโครกรัม/เม็ด) 
 
 ///// เพอร์โกไลด์มีขนาดรับประทานอย่างไร? ///// 
ยาเพอร์โกไลด์มีขนาดรับประทาน เช่น 
- ผู้ใหญ่: วันแรกให้รับประทานยา 50 ไมโครกรัม เวลาเย็น  และในวันที่2–วันที่ 4        แพทย์จะปรับขนาดรับประทานเป็น 50 ไมโครกรัม วันละ 2 ครั้ง เช้า–เย็น  และแพทย์อาจปรับเพิ่มขนาดรับประทานอีก 100–250 ไมโครกรัม ทุกๆ 3–4 วัน  โดยแบ่งการรับประทานเป็น 3 ครั้ง เช้า–กลางวัน–เย็น จนกระทั่งขนาดรับประทานรวมในวันที่ 28 เป็น 1.5 มิลลิกรัม/วัน  ขนาดที่ใช้คงระดับการรักษาอยู่ที่ 2.1 – 2.5 มิลลิกรัม/วัน อนึ่ง ยานี้รับประทานก่อนหรือหลังอาหารก็ได้ 
- เด็ก: ยังไม่มีข้อมูลทางคลินิกที่แน่ชัดในการใช้ยานี้ในเด็ก 
อนึ่ง: 
- การปรับขนาดรับประทานยังมีแตกต่างไปจากนี้อีก เช่น  กรณีใช้ร่วมกับLevodopa  แพทย์เท่านั้นที่จะปรับขนาดรับประทานให้กับผู้ป่วยแต่ละรายได้เหมาะสมที่สุด 
- ด้วยการรับประทานยา 2–3 ครั้ง/วัน  ประกอบกับผลข้างเคียงต่างๆ(ดังกล่าวในบทนำ)จึงอาจเป็นเหตุผลที่ทำให้ยานี้ได้รับความนิยมน้อยกว่ายารักษาพาร์กินสันตัวอื่นๆ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเพอร์โกไลด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น ความดันโลหิตต่ำ รวมทั้งกำลังกินยา/ใช้ยาหรืออาหารเสริมอะไรอยู่ เพราะยาเพอร์โกไลด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเพอร์โกไลด์ สามารถรับประทานทันทีที่นึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า ให้รับประทานในขนาดปกติ 
อย่างไรก็ดี การลืมรับประทานยาเพอร์โกไลด์ อาจเป็นเหตุให้เกิดภาวะถอนยาตามมาได้ 
 
 ///// เพอร์โกไลด์มีผลไม่พึงประสงค์อย่างไร? ///// 
ยาเพอร์โกไลด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  มีภาวะโลหิตจาง  เกิดภาวะLeukopenia(เม็ดเลือดขาวต่ำ) 
- ผลต่อระบบทางเดินอาหาร:  เช่น  ท้องเสียหรือท้องผูก   อาหารไม่ย่อย  คลื่นไส้  ปวดท้อง  อาเจียน 
- ผลต่อระบบประสาท: เช่น  วิงเวียน ง่วงนอนหรือนอนไม่หลับ  ปวดศีรษะ  ตัวสั่น 
- ผลต่อระบบหัวใจและหลอดเลือด:  เช่น  ความดันโลหิตต่ำหรือสูง หัวใจเต้นผิดจังหวะ   หัวใจล้มเหลว 
- ผลต่อผิวหนัง:  เช่น  เกิดผื่นแดง 
- ผลต่อระบบทางเดินปัสสาวะ:  เช่น  ปัสสาวะบ่อย  เลือดออกในทางเดินปัสสาวะ/ปัสสาวะเป็นเลือด   โรคติดเชื้อทางเดินปัสสาวะ 
- ผลต่อกล้ามเนื้อ:  เช่น  ปวดกล้ามเนื้อ  ปวดข้อ  เป็นตะคริวที่กล้ามเนื้อ 
- ผลต่อตา:  เช่น  การมองเห็นผิดปกติ 
- ผลต่อสภาพจิตใจ:  เช่น  วิตกกังวล   ซึมเศร้า  ประสาทหลอน 
- ผลต่อระบบทางเดินหายใจ:  เช่น  หายใจขัด/หายใจลำบาก   คัดจมูก 
 
 ///// มีข้อควรระวังการใช้เพอร์โกไลด์อย่างไร? ///// 
มีข้อควรระวังการใช้ยาเพอร์โกไลด์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร  เด็ก และผู้สูงอายุ โดยไม่มีคำสั่งจากแพทย์ 
- ห้ามปรับขนาดรับประทาน หรือหยุดการใช้ยานี้ โดยไม่ปรึกษาแพทย์ 
- ห้ามใช้ยาที่มีสภาพเปลี่ยนแปลงไปจากเดิม เช่น สียาเปลี่ยน เม็ดยาแตกหัก 
- ห้ามรับประทานยาเพอร์โกไลด์พร้อมกับเครื่องดื่มที่มีแอลกอฮอล์  ด้วยจะก่อให้เกิดอาการวิงเวียนมากขึ้น 
- หากมีอาการแพ้ยานี้ เช่น  มือ-เท้า-ใบหน้าบวม  มีผื่นคัน-ลมพิษขึ้นเต็มตัว  อึดอัด/หายใจไม่ออก/หายใจลำบาก ให้หยุดการใช้ยานี้ และรีบนำตัวผู้ป่วยส่งโรงพยาบาลทันที/ฉุกเฉิน 
- กรณีใช้ยานี้ไปแล้วตามเวลาที่เหมาะสมตามแพทย์แนะนำ แต่อาการไม่ดีขึ้น  ควรกลับมาปรึกษาแพทย์/มาโรงพยาบาล เพื่อแพทย์พิจารณาปรับแนวทางการรักษา 
- หากมีอาการวิงเวียนเมื่อใช้ยานี้ ควรหลีกเลี่ยงการขับขี่ยวดยานพาหนะหรือการทำงานที่ต้องควบคุมเครื่องจักร ด้วยจะเกิดอุบัติเหตุได้ง่าย 
- อาการเห็นภาพหลอน/ประสาทหลอนอาจเกิดขึ้นตามขนาดรับประทานของยานี้  กรณีเกิดอาการดังกล่าวและทำให้การดำรงชีวิตประจำวันเกิดปัญหา ควรกลับมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
- ตรวจสอบความดันโลหิตอย่างสม่ำเสมอในระหว่างใช้ยานี้ตาม แพทย์ เภสัชกร แนะนำ 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเพอร์โกไลด์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เพอร์โกไลด์มีปฏิกิริยาระหว่างยากับยาตัวอื่นอย่างไร? ///// 
ยาเพอร์โกไลด์มีปฏิกิริยาระหว่างยากับยาตัวอื่น เช่น 
- การใช้ยาเพอร์โกไลด์ร่วมกับยา Propoxyphene  อาจทำให้เกิดอาการวิงเวียน                 ง่วงนอน  สับสน  ขาดสมาธิ มากยิ่งขึ้น และอาการเหล่านี้จะพบมากในผู้ป่วยสูงอายุเพื่อเป็นการป้องกันอาการข้างเคียงดังกล่าว   ควรหลีกเลี่ยงการใช้ยาร่วมกัน 
- ห้ามใช้ยาเพอร์โกไลด์ร่วมกับยา Lorcaserin/ยาลดน้ำหนัก  ด้วยจะเพิ่มความเสี่ยงทำให้ลิ้นหัวใจเสียหาย/โรคลิ้นหัวใจ 
- หลีกเลี่ยงการใช้ยาเพอร์โกไลด์ร่วมกับยา Hydrocodone ด้วยจะทำให้ได้รับผลข้างเคียง เช่น  การครองสติลำบาก  รู้สึกสับสน  วิงเวียน และง่วงนอนตามมา 
- การใช้ยาเพอร์โกไลด์ ร่วมกับยา Sodium oxybate  จะส่งผลกระทบต่อประสาทส่วนกลางหรือสมอง โดยทำให้เกิดอาการ วิงเวียน  สับสน  ซึมเศร้า  ความดันโลหิตต่ำ   บางกรณีอาจเกิดภาวะโคม่าจนถึงขั้นเสียชีวิตในที่สุด  กรณีที่มีความจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาเพอร์โกไลด์อย่างไร ///// 
ควรเก็บยาเพอร์โกไลด์ ภายใต้อุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เพอร์โกไลด์มีชื่ออื่นอีกไหม? ผลิตจากบริษัทอะไรบ้าง? ///// 
ยาเพอร์โกไลด์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Prascend 
 ///// บรรณานุกรม ///// 
https://en.wikipedia.org/wiki/Vicks [2017,Feb25] 
http://www.mims.com/thailand/drug/info/pergolide?mtype=generic [2017,Feb25] 
https://www.drugs.com/cdi/pergolide-mesylate.html [2017,Feb25] 
https://www.drugs.com/sfx/permax-side-effects.html [2017,Feb25] 
https://www.drugs.com/drug-interactions/pergolide,permax-index.html?filter=3#S  [2017,Feb25]
