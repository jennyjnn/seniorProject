บาร์บิทูเรต (Barbiturate)
 ///// บทนำ ///// 
ยาบาร์บิทูเรต (Barbiturate) เป็นกลุ่มสารอนุพันธุ์ของกรดบาร์บิทูริก (Barbituric acid,สารต้นกำเนิดของยาบาร์บิทูเรต) ถูกสังเคราะห์ขึ้นในช่วงปี ค.ศ.1864 (พ.ศ. 2407) โดยนักวิจัยชาวเยอรมัน และถูกนำมาใช้กับวงการแพทย์ในเวลาต่อมา ด้วยกลไกที่มีผลกดการทำงานของสมอง จึงนำบาร์บิทูเรตไปใช้เป็นยาสงบประสาท (ยาคลายเครียด) ช่วยให้นอนหลับ (ยานอนหลับ) จนถึงขั้นใช้เป็นยาสลบ (Anesthesia) ใช้รักษาโรคลมชัก โรคไมเกรน และบรรเทาอาการโรควิตกกังวล เป็นต้น 
สมัยสงครามโลกครั้งที่ 2 ทางการทหารสหรัฐอเมริกาได้เลือกใช้ยาบางตัวในกลุ่มบาร์บิทูเรตโดยตั้งชื่อว่า ‘Goofball’ และใช้เป็นยาเพื่อลดอุณหภูมิของร่างกาย ลดความเครียด ลดความดันโลหิต เป็นเหตุให้ทหารกลุ่มที่ได้รับ Goofball มีอาการติดยาเมื่อเสร็จสิ้นสงคราม 
ปัจจุบันบาร์บิทูเรตได้รับความนิยมน้อยลงไปด้วยมีผลข้างเคียงมากกว่ายากลุ่มอื่นที่มีฤทธิ์ของการรักษาเหมือนหรือใกล้เคียงกัน อย่างเช่นยาในกลุ่มเบนโซไดอะซิปีน (Benzodiazepine) รายชื่อยาในกลุ่มบาร์บิทูเรตมีอยู่หลายรายการ แต่จะขอยกตัวอย่างเพียงบางตัวดังต่อไปนี้ Allobarbital, Alphenal, Amobarbital, Aprobarbital, Brallobarbital, Butobarbital, Butalbital, Cyclobarbital, Methylphenobarbital, Methohexital, Pentobarbital, Phenobar bital, Secobarbital, Talbutal, Thiamylal, และThiopental ทั้งนี้ การจะเลือกใช้ยาตัวใดมารักษากับแต่ละอาการโรคของผู้ป่วยต้องได้รับการคัดกรองและมีคำสั่งจากแพทย์ผู้รักษาเท่านั้น ผู้ ป่วยจะต้องรับประทานยาอย่างเคร่งครัด ห้ามปรับเปลี่ยนขนาดรับประทานหรือหยุดการใช้ยานี้ด้วยตนเอง 
 ///// บาร์บิทูเรตมีสรรพคุณ (คุณสมบัติ) อย่างไร? ///// 
ยาบาร์บิทูเรตมีสรรพคุณดังนี้ 
- ใช้เป็นยาสงบประสาท (ยาคลายเครียด) ช่วยให้นอนหลับ (ยานอนหลับ) 
- ใช้เป็นยาสลบก่อนนำคนไข้เข้ารับการผ่าตัด 
- รักษาโรคลมชัก โรคไมเกรน 
- ช่วยลดอุณหภูมิของร่างกาย 
- ช่วยคลายความวิตกกังวล (มักใช้เป็นระยะเวลาสั้นๆเท่านั้น) 
 ///// บาร์บิทูเรตมีกลไกการออกฤทธิ์อย่างไร? ///// 
กลไกการออกฤทธิ์ของยาบาร์บิทูเรตคือ ตัวยาจะจะออกฤทธิ์ต่อตัวรับ GABA (Gamma aminobutyric acid receptor, ตัวรับของสารสื่อประสาท GABA ที่เกี่ยวข้องกับการตื่นตัวของสมอง) ในสมอง และส่งผลกดการทำงานของกระแสประสาท ซึ่งการใช้ยาที่ถูกขนาด ถูกอาการจะก่อให้เกิดฤทธิ์ของการรักษาตามสรรพคุณ 
 ///// บาร์บิทูเรตมีรูปแบบการจัดจำหน่ายอย่างไร? ///// 
ยาบาร์บิทูเรตมีรูปแบบการจัดจำหน่ายหลายรูปแบบเช่น ยาเม็ด ยาแคปซูล ยาน้ำชนิดรับประทาน ยาน้ำแขวนตะกอนและสารละลาย ยาเหน็บทวาร และยาฉีดชนิดผงแห้ง (ใช้ละลายน้ำก่อนฉีด) 
 ///// บาร์บิทูเรตมีขนาดการใช้ยาอย่างไร? ///// 
ยาในกลุ่มบาร์บิทูเรตมีหลายรายการ ดังนั้นขนาดรับประทานและวิธีใช้ต้องเป็นไปตามคำสั่งของแพทย์เท่านั้น ห้ามมิให้ผู้ป่วยปรับเพิ่ม - ลดขนาดรับประทานยาเอง สามารถหาข้อมูลรายละเอียดของการใช้ยา ข้อห้าม ข้อควรระวัง การเก็บรักษา ได้จากเอกสารกำกับยาที่แนบมากับภาชนะบรรจุ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาบาร์บิทูเรต ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่นคัน หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาบาร์บิทูเรตอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
โดยปกติหากลืมรับประทานยาบาร์บิทูเรตสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า แต่การลืมรับประทานยานี้บ่อยๆสามารถทำให้อาการป่วยไม่ทุเลา และยังอาจเพิ่มความรุนแรงของอาการได้มากยิ่งขึ้น 
 ///// บาร์บิทูเรตมีผลไม่พึงประสงค์อย่างไร? ///// 
กลุ่มยาบาร์บิทูเรตสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น สูญเสียความทรงจำ กดการหายใจ (หายใจเบา ตื้น) ไตทำงานผิดปกติ ตกใจง่าย จิต/ประสาทหลอน อ่อนเพลีย ปวดกระดูก เบื่ออาหาร กล้ามเนื้ออ่อนแรง น้ำหนักลดผิดปกติ ตัวเหลือง เป็นต้น 
สำหรับอาการของผู้ที่ได้รับยานี้เกินขนาดเช่น รู้สึกสับสนอย่างมาก การตอบสนองต่อการถูกกระตุ้นน้อยมาก ง่วงนอนอย่างมาก มีไข้ ตัวเย็น ความสามารถในการตัดสินใจแย่ลง การหายใจติดขัด/หายใจลำบาก ชีพจรเต้นเบา พูดไม่ชัด ตากระตุก อ่อนเพลียมาก หากพบอาการดังกล่าวควรรีบพาผู้ป่วยไปพบแพทย์/ไปโรงพยาบาลทันที 
 ///// มีข้อควรระวังการใช้บาร์บิทูเรตอย่างไร? ///// 
มีข้อควรระวังการใช้บาร์บิทูเรตดังนี้เช่น 
- ห้ามใช้กับผู้ที่แพ้ยากลุ่มนี้ 
- ห้ามใช้ยานี้กับผู้ป่วยด้วยโรคถุงลมโป่งพอง ผู้ป่วยโรคตับ โรคไต ผู้ป่วยที่มีอาการนอนหลับแล้วหยุดหายใจ (Obstructive sleep apnea) 
- ห้ามใช้ยากับหญิงตั้งครรภ์ด้วยยานี้สามารถก่อความผิดปกติกับทารกในครรภ์ได้ 
- หลีกเลี่ยงการใช้ยานี้กับหญิงที่อยู่ในภาวะให้นมบุตร ด้วยยากลุ่มนี้สามารถซึมผ่านเข้าน้ำนมมารดาและส่งผลต่อทารกได้ 
- การหยุดยานี้ทันทีอาจก่อให้เกิดภาวะการถอนยา เช่น มีอาการวิตกกังวล คลื่นไส้ อาเจียนและมีอาการชัก 
- ระวังการใช้ยานี้ติดต่อกันเป็นเวลานานด้วยสามารถทำให้เกิดการติดยาได้ 
- ผู้ป่วยมิควรปรับขนาดการรับประทานยานี้เอง การรับประทานยาควรต้องเป็นไปตามคำสั่งแพทย์อย่างสม่ำเสมอเท่านั้น 
- ระวังการใช้ยานี้กับเด็ก ด้วยยากลุ่มนี้อาจก่อให้เกิดภาวะตื่นเต้นหรือตื่นตระหนกอย่างผิดปกติ 
- ระวังการใช้ยานี้กับผู้สูงอายุ ด้วยยานี้สามารถก่อให้เกิดภาวะซึมเศร้าและมีอาการสับสน	ติดตามมา 
- ห้ามแบ่งยานี้ให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยากลุ่มบาร์บิทูเรตด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// บาร์บิทูเรตมีปฏิกิริยาระหว่างยากับยาตัวอื่นอย่างไร? ///// 
ยาบาร์บิทูเรตมีปฏิกิริยาระหว่างยากับยาตัวอื่นดังนี้เช่น 
- การรับประทานยาบาร์บิทูเรตร่วมกับการดื่มเครื่องดื่มที่มีแอลกอฮอล์ จะก่อให้เกิดผลข้าง เคียงติดตามมาเช่น วิงเวียนและง่วงนอนอย่างมาก จึงห้ามรับประทานร่วมกัน 
- การรับประทานยาบาร์บิทูเรตร่วมกับยาเม็ดคุมกำเนิด สามารถลดความสามารถในการป้องกันการตั้งครรภ์ของยาคุมกำเนิดดังกล่าว หากมีการใช้ยาร่วมกันควรต้องปรับขนาดรับประทานอย่างเหมาะสมและใช้วิธีคุมกำเนิดอื่นๆร่วมด้วยเช่น การใช้ถุงยางอนามัยชาย 
- การใช้ยากลุ่มบาร์บิทูเรตร่วมกับยาบางกลุ่ม สามารถเพิ่มฤทธิ์ในการกดประสาทส่วนกลางได้เช่น ยาแก้โรคหวัด ยาแก้แพ้ ยารักษาโรคหืด ยากล่อมประสาท (ยาคลายเครียด) ยาแก้ปวด ยาคลายกล้ามเนื้อ ยารักษาโรคลมชัก หากไม่ความจำเป็นใดๆควรเลี่ยงการใช้ยาบาร์บิทูเรตร่วมกับยากลุ่มดังกล่าว 
 ///// ควรเก็บรักษาบาร์บิทูเรตอย่างไร? ///// 
สามารถเก็บยาบาร์บิทูเรตที่อุณหภูมิห้อง ไม่ควรเก็บยาในห้องน้ำ เก็บยาในภาชนะที่ปิดมิดชิด พ้นแสงแดดและความชื้น และเก็บยาให้พ้นมือเด็กและสัตว์เลี้ยง 
 ///// บาร์บิทูเรตมีชื่ออื่นอีกไหม? ผลิตจากบริษัทอะไรบ้าง? ///// 
ยาบาร์บิทูเรตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/ [2014,Dec13]
	2 http://www.thegooddrugsguide.com/drug-types/types-of-barbiturates.htm [2014,Dec13]
	3 http://www.mayoclinic.org/drugs-supplements/barbiturate-oral-route-parenteral-route-rectal-route/side-effects/drg-20069290 [2014,Dec13]
	4 http://www.indiastudychannel.com/resources/143909-The-classification-mechanism-action-uses.aspx [2014,Dec13]
	5 http://science.jrank.org/pages/740/Barbiturates-Precautions.html [2014,Dec13]
	6 http://science.jrank.org/pages/742/Barbiturates-Interactions.html [2014,Dec13]
	7 http://www.drugs.com/pregnancy/butabarbital.html [2014,Dec13]
	8 http://www.mims.com/Thailand/drug/search/?q=phenobarbital [2014,Dec13]
	9 http://www.mims.com/Thailand/drug/search/?q=thiopental [2014,Dec13]
