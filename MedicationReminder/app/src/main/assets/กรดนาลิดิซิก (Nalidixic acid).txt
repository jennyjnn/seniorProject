กรดนาลิดิซิก (Nalidixic acid)
 ///// บทนำ ///// 
ยากรดนาลิดิซิก(Nalidixic acid) เป็นยาปฏิชีวนะชนิดสังเคราะห์ จัดอยู่ในกลุ่มยาควิโนโลน(Quinolone)รุ่นที่ 1  มีฤทธิ์ยับยั้งเชื้อแบคทีเรียชนิดแกรมลบ  ทางคลินิกได้ใช้ยานี้เพื่อรักษาโรคติดเชื้อในระบบทางเดินปัสสาวะ  รูปแบบยาแผนปัจจุบันของยานี้จะเป็นยาชนิดรับประทาน 
หลังรับประทาน ยากรดนาลิดิซิกจะถูกดูดซึมจากระบบทางเดินอาหาร เข้าสู่ร่างกายได้ประมาณ 90% และจะเข้ารวมตัวกับพลาสมาโปรตีนในกระแสเลือดได้ประมาณ 93%   ร่างกายต้องใช้เวลาประมาณ 1 – 2.5 ชั่วโมง ในการกำจัดยานี้ออกจากกระแสเลือดโดยผ่านทิ้งไปกับปัสสาวะ 
ยากรดนาลิดิซิกจะออกฤทธิ์รบกวนการทำงานของสารพันธุกรรมในตัวแบคทีเรียและทำให้แบคทีเรียหยุดการเจริญพันธุ์ ซึ่งถือเป็นกลไกหลักในการรักษาโรคของยานี้ 
ทั้งนี้ ยังมีข้อจำกัดการใช้ยากรดนาลิดิซิกกับผู้ป่วยบางกลุ่ม อาทิ 
- ห้ามใช้กับผู้ที่มีประวัติการแพ้ยานี้ 
- เป็นผู้ที่มีประวัติป่วยด้วยโรคลมชัก 
- เป็นผู้ป่วยที่อยู่ระหว่างการได้รับยาเคมีบำบัด หรือกำลังบัดรักษาอาการหัวใจเต้นผิดจังหวะ 
- สตรีตั้งครรภ์  สตรีที่อยู่ในภาวะให้นมบุตร ก็จัดเป็นกลุ่มเสี่ยงต่อการเกิดผลข้างเคียงรุนแรงจากการใช้ยาทุกประเภท ซึ่งรวมยากรดนาลิดิซิกด้วย  ดังนั้นการใช้ยาต่างๆในผู้ป่วยกลุ่มนี้ จึงต้องเป็นไปตามคำสั่งแพทย์ผู้รักษา 
นอกจากนี้ หากผู้ป่วยมียาบางประเภทรับประทานอยู่ก่อน ก็ควรต้องแจ้งให้แพทย์พยาบาล เภสัชกร ทราบทุกครั้ง ทั้งนี้เพื่อเป็นการป้องกันภาวะยาตีกัน/ปฏิกิริยาระหว่างยา อย่างเช่น  ยาต้านการแข็งตัวของเลือด   ยารักษาอาการหัวใจเต้นผิดจังหวะ  ยา Cyclosporine  ยาTheophylline 
ยากรดนาลิดิซิกสามารถก่อให้เกิดอาการระคายเคืองต่อกระเพาะอาหารและลำไส้  แต่การรับประทานยานี้หลังอาหาร สามารถลดอาการดังกล่าวได้ 
อาการข้างเคียง(ผลข้างเคียง)อื่นจากยากรดนาลิดิซิก ที่อาจรบกวนการดำเนินชีวิตประจำวันของผู้ป่วย เช่น ผิวหนังแพ้แสงแดดได้ง่าย  มีอาการท้องเสียระดับไม่รุนแรง  และการใช้ยานี้นานเกินจากคำสั่งแพทย์ ก็อาจเป็นเหตุให้เกิดการติดเชื้อชนิดที่ไม่ตอบสนองต่อยากรดนาลิดิซิกตามมา 
ผู้ป่วยโรคเบาหวานที่ได้รับยากรดนาลิดิซิก  อาจได้รับผลกระทบต่อการตรวจค่าน้ำตาลในเลือดโดยค่าฯอาจสูงขึ้นหรือต่ำกว่าความเป็นจริง และแพทย์อาจต้องปรับขนาดรับประทานยากรดนาลิดิซิกในผู้ป่วยเบาหวานให้เหมาะสมมากขึ้น 
ยากรดนาลิดิซิกใช้รักษาอาการติดเชื้อจากแบคทีเรียเท่านั้น ไม่สามารถนำมารักษาการติดเชื้อไวรัส หรือเชื้อราได้  ดังนั้นก่อนการใช้ยาชนิดนี้ผู้ป่วยจะต้องได้รับการตรวจคัดกรอง ยืนยัน จากแพทย์ก่อนได้รับยานี้ทุกครั้ง 
 ///// กรดนาลิดิซิกมีสรรพคุณ(คุณสมบัติ)อย่างไร? ///// 
ยากรดนาลิดิซิกมีสรรพคุณ/ข้อบ่งใช้ เพื่อรักษาอาการ/โรคติดเชื้อระบบทางเดินปัสสาวะที่เกิดจากเชื้อแบคทีเรีย 
 ///// กรดนาลิดิซิกมีกลไกการออกฤทธิ์อย่างไร? ///// 
ยากรดนาลิดิซิกมีกลไกการออกฤทธิ์คือ ตัวยาจะยับยั้งการสังเคราะห์ดีเอนเอ (DNA) ซึ่งเป็นสารพันธุกรรมของแบคทีเรีย  ทำให้แบคทีเรียหมดสภาพในการแบ่งเซลล์ และตายลงในที่สุด  จึงส่งผลให้เกิดการรักษาโรคได้ตามสรรพคุณ 
 ///// กรดนาลิดิซิกมีรูปแบบการจัดจำหน่ายอย่างไร? ///// 
ยากรดนาลิดิซิกมีรูปแบบการจัดจำหน่ายเป็น ยาเม็ดชนิดรับประทาน ขนาด 500 มิลลิกรัม/เม็ด 
 ///// กรดนาลิดิซิกมีขนาดรับประทานอย่างไร? ///// 
ยากรดนาลิดิซิกมีขนาดรับประทาน เช่น 
- ผู้ใหญ่ที่อายุตั้งแต่ 18 ปีขึ้นไป: รับประทานยาขนาด 1 – 4 กรัมต่อวัน(ขนาดสูงสุดไม่เกิน 4 กรัม/วัน) โดยแบ่งรับประทานทุก 6 ชั่วโมง  เป็นเวลา 1 – 2 สัปดาห์  ทั้งนี้ การใช้ยานี้ระยะยาวนาน แพทย์อาจต้องลดขนาดรับประทานลงมาเป็น 2 กรัม/วัน 
- เด็ก และรวมถึงผู้อายุต่ำกว่า 18 ปี: ห้ามใช้ยานี้ 
*อนึ่ง: 
- ผู้ป่วยด้วยโรคตับ  โรคไต  แพทย์อาจปรับลดขนาดรับประทานยานี้ลงมา 
- สามารถรับประทานยานี้ก่อน หรือหลังอาหารก็ได้ แต่ถ้าเกิดอาการระคายเคืองกระเพาะอาหารและลำไส้มากหลังรับประทานยานี้ ควรรับประทานยานี้หลังอาหาร 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียง                     ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยากรดนาลิดิซิก  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น โรคหัวใจ  โรคลมชัก โรคตับ   โรคไต รวมทั้งกำลังกินยา/ใช้ยาอะไรอยู่   เพราะยากรดนาลิดิซิกอาจส่งผลให้อาการของโรคเหล่านั้นรุนแรงมากขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยากรดนาลิดิซิก สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
แต่อย่างไรก็ดี การลืมรับประทานยากรดนาลิดิซิก อาจทำให้อาการป่วย ทวีความรุนแรงได้มากขึ้น  ด้วยเชื้อแบคทีเรียสามารถพัฒนาตัวเอง และสร้างความต้านทานต่อยานี้ขึ้นมาได้ 
 ///// กรดนาลิดิซิกมีผลไม่พึงประสงค์อย่างไร? ///// 
ยากรดนาลิดิซิกอาจก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้เช่น 
- ผลต่อผิวหนัง:  เช่น เกิดผื่นคัน  แพ้แสงแดดง่าย 
- ผลต่อระบบทางเดินอาหาร:  เช่น คลื่นไส้ อาเจียน  ปวดท้อง  ท้องเสีย 
- ผลต่อระบบประสาท:  เช่น  เกิดอาการลมชัก  เกิดภาพหลอน 
- ผลต่อกล้ามเนื้อ:  เช่น ปวดข้อ   ปวดกล้ามเนื้อ 
- ผลต่อตา:  เช่น  ตาพร่า 
- ผลต่อระบบเลือด:  เช่น  เกิดโลหิตจางด้วยเม็ดเลือดแดงแตก  มีภาวะ Thrombocytopenia(เกล็ดเลือดต่ำ)  Leukopenia(เม็ดเลือดขาวต่ำ) 
- ผลต่อระบบการเผาผลาญพลังงานของร่างกาย:  เช่น เกิดภาวะเลือดเป็นกรด 
- ผลต่อตับ:  เช่น เกิดโรคตับประเภทไขมันพอกตับ 
 ///// มีข้อควรระวังการใช้กรดนาลิดิซิกอย่างไร? ///// 
มีข้อควรระวังการใช้ยากรดนาลิดิซิก เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่มีประวัติ  โรคลมชัก โรคหัวใจเต้นผิดจังหวะ โรคเอ็นอักเสบ 
- ห้ามใช้ยานี้กับเด็กและกับผู้ที่อายุต่ำกว่า 18 ปี  หญิงตั้งครรภ์  หญิงที่อยู่ในภาวะให้นมบุตร 
- ห้ามปรับขนาดรับประทานโดยไม่ขอคำปรึกษาจากแพทย์ 
- หลีกเลี่ยงการออกแดดระหว่างที่ใช้ยานี้ เพราะจะแพ้แสงแดดได้ง่าย 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยากรดนาลิดิซิกด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// กรดนาลิดิซิกมีปฏิกิริยาระหว่างยากับยาตัวอื่นอย่างไร? ///// 
ยากรดนาลิดิซิกมีปฏิกิริยาระหว่างยากับยาตัวอื่น เช่น 
- การใช้ยากรดนาลิดิซิกร่วมกับยา Sucralfate  อาจทำให้การดูดซึมจากระบบทางเดินอาหารของยากรดนาลิดิซิกลดน้อยลงไปจนส่งผลต่อประสิทธิภาพการรักษา  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- การใช้ยากรดนาลิดิซิกร่วมกับยา Probenecid  จะทำให้ยากรดนาลิดิซิกอยู่ในกระแสเลือดได้ยาวนานมากขึ้น จึงอาจเกิดผลข้างเคียงจากยากรดนาลิดิซิกได้สูงขึ้น  การใช้ยาร่วมกัน จึงต้องเป็นไปตามคำสั่งแพทย์เท่านั้น 
- หลีกเลี่ยงการใช้ยากรดนาลิดิซิกร่วมกับยา Warfarin  เพราะอาจทำให้เกิดภาวะเลือดออกง่ายมากยิ่งขึ้น 
- การใช้ยากรดนาลิดิซิกร่วมกับยา Tramadol  อาจกระตุ้นให้เกิดภาวะลมชักได้ง่ายขึ้น  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีบุคคลไป 
 ///// ควรเก็บรักษากรดนาลิดิซิกอย่างไร? ///// 
ควรเก็บยากรดนาลิดิซิกภายใต้อุณหภูมิ 25 องศาเซลเซียส(Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// กรดนาลิดิซิกมีชื่ออื่นอีกไหม? ผลิตจากบริษัทอะไรบ้าง? ///// 
ยากรดนาลิดิซิกที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น   Nevigramon,  Wintomylon, WIN 18,320,  Ulix ,  Urex,  Nal-P,  Negadix 
 ///// บรรณานุกรม ///// 
http://www.mims.com/thailand/drug/info/nalidixic%20acid/?type=brief&amp;mtype=generic  [2016,Sept10] 
https://en.wikipedia.org/wiki/Nalidixic_acid  [2016,Sept10] 
https://www.drugs.com/cdi/nalidixic-acid.html [2016,Sept10] 
http://www.accessdata.fda.gov/drugsatfda_docs/label/2009/014214s058lbl.pdf  [2016,Sept10] 
https://www.drugs.com/drug-interactions/nalidixic-acid-index.html?filter=3&amp;generic_only=#W  [2016,Sept10]
