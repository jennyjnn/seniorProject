ลอร์คาเซริน (Lorcaserin)
 ///// บทนำ ///// 
ยาลอร์คาเซริน(Lorcaserin หรือ Lorcaserin hydrochloride หรือ Lorqess) เป็นยาของกลุ่มซีโรโทนิน 2ซี รีเซพเตอร์ อะโกนิสต์ (Serotonin 2C receptor agonist)  ตัวยามีการออกฤทธิ์ที่สมองบริเวณที่ใช้ควบคุมความอยากอาหาร ส่งผลให้ผู้ที่ไดรับยานี้รับประทานอาหารได้น้อยลง  ยานี้ถูกขึ้นทะเบียนและเป็นที่ยอมรับทางคลินิกให้ใช้เป็นยาลดน้ำหนักตั้งแต่ปีค.ศ.2012(พ.ศ. 2555)  ซึ่งการใช้ยาลอร์คาเซรินอย่างมีประสิทธิผล จะต้องกระทำควบคู่ไปกับการควบคุมอาหาร  และการออกกำลังกายเสมอ 
เภสัชภัณฑ์ของยาลอร์คาเซริน เป็นยาชนิดรับประทาน หลังการดูดซึมจากระบบทางเดินอาหารเข้าสู่กระแสเลือด ตัวยานี้ยังจะกระจายเข้าสู่น้ำไขสันหลัง และผ่านเข้าสมองได้เป็นอย่างดี  ยานี้จะถูกทำลายโครงสร้างทางเคมีโดยตับ  ซึ่งร่างกายต้องใช้เวลาประมาณ 11 ชั่วโมงเป็นอย่างต่ำเพื่อกำจัดยานี้ออกไปกับปัสสาวะ และมีส่วนน้อยที่ออกไปกับอุจจาระ 
เพื่อความปลอดภัยของการใช้ยาต่างๆรวมถึงยาลอร์คาเซริน  ควรแจ้งให้แพทย์ พยาบาล เภสัชกร ทราบว่าตนเองมีโรคประจำตัวอะไรบ้าง อาทิเช่น  โรคเบาหวาน  หัวใจล้มเหลว   โรคลิ้นหัวใจ   โรคความผิดปกติของเม็ดเลือดแดง เช่น เม็ดเลือดแดงรูปเคียว(Sickle cell disease, โรคทางพันธุกรรมชนิดหนึ่งที่พบน้อย ที่ทำให้เม็ดเลือดแดงแตกง่ายที่ส่งผลให้เกิดภาวะซีด)   โรคไต   โรคตับ  และห้ามมิให้ใช้ยานี้กับผู้ที่มีอายุต่ำกว่า 18 ปีลงมา รวมถึงสตรีมีครรภ์/ตั้งครรภ์  และสตรีที่อยู่ในภาวะให้นมบุตร 
โดยทั่วไป การรับประทานยาลอร์คาเซรินที่เป็นชนิดออกฤทธิ์ทันที  ผู้ป่วยจะต้องรับประทานยาวันละ 2 ครั้ง  แต่หากเป็นชนิดออกฤทธิ์นาน สามารถรับประทานยาเพียงวันละ1ครั้งก็พอแล้ว   ระหว่างที่มีการรับประทานยานี้ใน 12 สัปดาห์แรกร่วมกับการควบคุมอาหาร และการออกกำลังกาย  จะเริ่มเห็นน้ำหนักตัวลดลงประมาณ 5% เป็นอย่างต่ำ  กรณีที่น้ำหนักตัวไม่ลดลงตามเป้าหมายที่ตั้งไว้  ผู้ป่วยควรต้องกลับมาขอคำปรึกษาจากแพท/มาโรงพยาบาลอีกครั้ง 
ยาลอร์คาเซริน จัดว่าเป็นยาอันตรายมากพอสมควร จึงไม่ควรแบ่งยาให้ผู้อื่นรับประทาน   รวมถึงห้ามใช้ยาลดน้ำหนัก/ยาลดความอ้วนชนิดอื่นร่วมกับการใช้ยาลอร์คาเซรินโดยมิได้ขอคำปรึกษาจากแพทย์ก่อน  หรือกรณีที่ใช้ยานี้ตามคำสั่งแพทย์แล้ว แต่กลับพบอาการข้างเคียง(ผลข้างเคียง)ดังต่อไปนี้ ต้องหยุดใช้ยานี้ แล้วรีบมาพบแพทย์/มาโรงพยาบาลทันที ไม่ต้องรอถึงวันแพทย์นัด  เช่น 
- มีอารมณ์และพฤติกรรมเปลี่ยน หรือมีความรู้สึกอยากทำร้ายตนเองเกิดขึ้น 
- เกิดความรู้สึกว่า เห็นตนเองยืนอยู่ข้างๆ อาจจะเรียกว่าเห็นภาพหลอน/ประสาทหลอนเกิดขึ้นก็ได้ 
- ขาดสมาธิและมีปัญหาทำให้ความจำของตนเองแย่ลง 
- เกิดภาวะหัวใจเต้นเร็ว  หายใจขัด/หายใจลำบาก  วิงเวียน  มือ-แขน-ขา-เท้ามีอาการบวม  	  และอ่อนเพลีย 
- มีไข้  คลื่นไส้ อาเจียน  ท้องเสีย  สูญเสียการทรงตัว และเป็นลม 
นอกจากนี้ยังมีกลุ่มยาบางประเภทที่ห้ามใช้หรือควรหลีกเลี่ยงการใช้ร่วมกับยาลอร์คาเซริน อาทิเช่นยา  Cabergoline,  Linezolid,  Lithium,  St. John's wort,  Tramadol,  Tryptophan,  Dextromethorphan,  Avanafil,  Sildenafil,  Tadalafil/    Cialis,  Levitra /Vardenafil,  Viagra,  Almotriptan,  Frovatriptan, Rizatriptan/Maxalt,  Sumatriptan, Zolmitriptan/Imitrex/Zomig  ด้วยยาเหล่านี้สามารถทำให้เกิดภาวะยาตีกัน(ปกิกิริยาระหว่างยา)กับยาลอร์คาเซริน และส่งผลเสียต่อผู้ใช้ยาเหล่านี้ได้อย่างรุนแรง 
ปัจจุบันอาจไม่พบเห็นการใช้ยานี้ในประเทศไทย แต่ต่างประเทศเราจะพบเห็นการใช้และจัดจำหน่ายยาลอร์คาเซรินภายใต้ชื่อการค้าว่า “Belviq” 
 
 ///// ลอร์คาเซรินมีสรรพคุณ(คุณสมบัติ)อย่างไร ///// 
ยาลอร์คาเซรินมีสรรพคุณ/ข้อบ่งใช้ เพื่อใช้เป็นยาลดน้ำหนัก/ยาลดความอ้วน ในผู้ที่มีค่าดัชนีมวลกายตั้งแต่ 30 ขึ้นไป 
 ///// ลอร์คาเซรินมีกลไกการออกฤทธิ์อย่างไร? ///// 
กลไกการออกฤทธิ์ขิงยาลอร์คาเซรินคือ ตัวยาจะออกฤทธิ์กระตุ้นตัวรับ(Receptor)ในสมองที่มีชื่อเรียกว่า 5-HT2C receptor(5-hydroxytryptamine 2C receptor)ซึ่งอยู่บริเวณสมองส่วนไฮโปธาลามัส  มีผลให้ลดความอยากอาหาร   แต่ผู้ป่วยจะต้องควบคุมและจำกัดการรับประทานอาหาร พร้อมการออกกำลังกาย ตามคำแนะนำของแพทย์ควบคู่กันไป  จากกลไกดังกล่าว จึงส่งผลลดปริมาณพลังงานที่ผู้ป่วยได้รับในแต่ละวัน จนทำให้น้ำหนักตัวลดลงตามมา 
 
 ///// ลอร์คาเซรินมีรูปแบบการจัดจำหน่ายอย่างไร? ///// 
ยาลอร์คาเซรินมีรูปแบบการจัดจำหน่ายเป็น ยาเม็ดชนิดรับประทาน 
- แบบออกฤทธิ์ทันที ที่ประกอบด้วยตัวยา Lorcaserin HCl/Hydrochloride 10 มิลลิกรัม/เม็ด 
- แบบออกฤทธิ์นาน ที่ประกอบด้วยตัวยา Lorcaserin HCl 20 มิลลิกรัม/เม็ด 
 
 ///// ลอร์คาเซรินมีขนาดรับประทาน/การบริหารยาอย่างไร? ///// 
ยาลอร์คาเซรินมีขนาดรับประทาน เช่น 
- ผู้ใหญ่อายุตั้งแต่18ปีขึ้นไป: รับประทานยาแบบออกฤทธิ์ทันทีขนาด 10 มิลลิกรัม วันละ 2 ครั้ง หรือ รับประทานยาแบบออกฤทธิ์นานขนาด 20 มิลลิกรัมวันละ1ครั้ง  โดยสามารถรับประทานยานี้ ก่อนหรือหลังอาหารก็ได้ 
- ผู้อายุต่ำกว่า 18 ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้   การใช้ยานี้ในคนกลุ่มวัยนี้  จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ห้ามเคี้ยวหรือบดยาก่อนรับประทานให้กลืนยาพร้อมน้ำสะอาด 
- ห้ามใช้ยานี้กับผู้ที่มีภาวะโรคไตในระดับรุนแรง 
- การใช้ยานี้ต้องอาศัยการควบคุมและจำกัดการรับประทานอาหาร และการออกกำลังกายร่วมด้วยจึงจะเห็นประสิทธิผล 
- หากน้ำหนักตัวลดลงมาไม่ถึง 5% ภายใน 12 สัปดาห์โดยมีการใช้ยานี้อย่างต่อเนื่อง ให้หยุดใช้ยานี้ แล้วกลับมาพบแพทย์/มาโรงพยาบาล เพื่อแพทย์ปรับแนวทางการรักษา 
- ห้ามใช้ยานานเกินจากคำสั่งแพทย์ 
- ระหว่างการใช้ยานี้ต้องเฝ้าระวังเรื่องระดับน้ำตาลในเลือด  การเกิดน้ำนมไหล  ปริมาณเม็ดเลือดในร่างกายผิดปกติ  การเกิดผลข้างเคียงทางระบบประสาท เช่นประสาทหลอน  มีภาวะSerotonin syndrome  ภาวะซึมเศร้า   เกิดพฤติกรรมที่อยากทำร้ายตนเองรวมถึง พฤติกรรมทางอารมณ์ที่เปลี่ยนแปลงไป/อารมณ์แปรปรวน 
*****หมายเหตุ:	ขนาดและระยะเวลาของการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาลอร์คาเซริน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น   โรคไต  โรคหัวใจ  โรคระบบประสาท  ดรคทางจิตเวช  รวมทั้งกำลังกินยา/ใช้ยาอะไรอยู่ เพราะยาลอร์คาเซรินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาลอร์คาเซรินสามารถรับประทานยาเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// ลอร์คาเซรินมีผลไม่พึงประสงค์อย่างไร? ///// 
ยาลอร์คาเซรินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อสภาพจิตใจ:  เช่น  วิตกกังวล  นอนไม่หลับ  ง่วงซึม   ประสาทหลอน อยากทำร้ายตนเอง 
- ผลต่อระบบประสาท:  เช่น  ปวดศีรษะ  วิงเวียน  ตัวสั่น  สับสน  เกิดภาวะSerotonin syndrome 
- ผลต่อผิวหนัง:  เช่น  เกิดผื่นคัน  มีการหลั่งเหงื่อมาก/เหงื่อออกมาก 
- ผลต่อหัวใจ:   เช่น  ความดันโลหิตสูง   หัวใจเต้นช้า 
- ผลต่อระบบทางเดินหายใจ:   เช่น  มีการติดเชื้อทางเดินหายใจ   เยื่อจมูกอักเสบ  คออักเสบ   ไอ   มีน้ำมูกคั่ง/คัดจมูก 
- ผลต่อระบบเลือด:   เช่น   เม็ดเลือดขาวลดลง  ฮีโมโกลบินต่ำ  เม็ดเลือดแดงลดลง 
- ผลต่อระบบต่อมไร้ท่อ:  เช่น  น้ำตาลในเลือดต่ำ  ฮอร์โมนโปรแลคติน/Prolactin เพิ่มขึ้น 
- ผลต่อระบบทางเดินอาหาร:  เช่น  คลื่นไส้   ท้องเสียหรือท้องผูก  ปากแห้ง  อาเจียน   ปวดฟัน   ระบบทางเดินอาหารอักเสบ เช่น ลำไส้อักเสบ 
- ผลต่อระบบทางเดินปัสสาวะ:  เช่น  ทางเดินปัสสาวะอักเสบ/โรคติดเชื้อทางเดินปัสสาวะ 
- ผลต่อระบบภูมิคุ้มกัน/ภูมิคุ้มกันต้านทานโรค:  เช่น  แพ้อากาศง่าย 
- ผลต่อระบบเผาผลาญพลังงานของร่างกาย:  เช่น  เบื่ออาหาร 
- ผลต่อกล้ามเนื้อ:  เช่น   ปวดหลัง  ปวดกล้ามเนื้อ  กล้ามเนื้อเกร็งตัว/เป็นตะคริว 
- ผลต่อตา:  เช่น   ตาพร่า  ตาแห้ง  เห็นภาพไม่ชัด  ระคายเคืองตา 
 
 ///// มีข้อควรระวังการใช้ลอร์คาเซรินอย่างไร? ///// 
มีข้อควรระวังการใช้ยาลอร์คาเซริน เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยานี้นานเกินคำสั่งแพทย์ 
- ห้ามใช้ยานี้กับ  เด็ก   สตรีมีครรภ์  สตรีที่อยู่ในภาวะให้นมบุตร 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- ระวังการใช้ยานี้กับผู้ป่วยโรคไต   ผู้ป่วยโรคหัวใจ 
- หากพบอาการข้างเคียงที่รบกวนการดำรงชีวิตประจำวัน ให้หยุดการใช้ยานี้แล้วรีบมา  พบแพทย์/มาโรงพยาบาลโดยเร็ว ไม่ต้องรอถึงวันนัด 
- ปฏิบัติตัวตามคำแนะนำของ แพทย์ พยาบาล เภสัชกร อย่างเคร่งครัดและมาพบแพทย์/มาโรงพยาบาลตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาลอร์คาเซรินด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอเพราะยามีทั้งให้คุณและให้โทษ  ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ลอร์คาเซรินมีปฏิกิริยาระหว่างยากับยาตัวอื่นอย่างไร? ///// 
ยาลอร์คาเซรินมีปฏิกิริยาระหว่างยากับยาตัวอื่น เช่น 
- การใช้ยาลอร์คาเซรินร่วมกับยา Fentanyl, Tryptophan, Tramadol,  อาจทำให้                    เกิดภาวะ Serotonin syndrome ตามมา  โดยพบอาการคล้ายประสาทหลอน  เกิดลมชัก ความดันโลหิตเปลี่ยนแปลงโดยอาจต่ำหรือสูง  บางกรณีอาจเกิดภาวะโคม่า และเสียชีวิตในที่สุด  ดังนั้นหากไม่มีความจำเป็นใดๆ  ควรหลีกเลี่ยงการใช้ยาร่วมกัน 
- ห้ามใช้ยาลอร์คาเซรินร่วมกับยา Phenylpropanolamine ด้วยจะทำให้เกิดภาวะผิดปกติทางหัวใจ เช่น  หายใจขัด/หายใจลำบาก    เจ็บหน้าอก/ แน่นหน้าอก  วิงเวียน   เป็นลม  ขาและเท้าบวม 
- ห้ามใช้ยาลอร์คาเซรินร่วมกับยา Bromocriptine,  Ergotamine, ด้วยเพิ่มความเสี่ยงของลิ้นหัวใจถูกทำลาย/โรคลิ้นหัวใจ 
- การใช้ยาลอร์คาเซรินร่วมกับยา Timolol  อาจทำให้ผู้ป่วยได้รับผลข้างเคียงจากยา Timolol มากขึ้น  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีบุคคลไป 
 ///// ควรเก็บรักษาลอร์คาเซรินอย่างไร? ///// 
ควรเก็บยาลอร์คาเซริน ในช่วงอุณหภูมิ 15-30 องศาเซลเซียส(Celsius) หรือเก็บตามเงื่อนไขที่ระบุในเอกสารกำกับยา  ห้ามเก็บยาในช่องแช่แข็งของตู้เย็น  ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ลอร์คาเซรินมีชื่ออื่นอีกไหม? ผลิตจากบริษัทอะไรบ้าง? ///// 
ยาลอร์คาเซริน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/mtm/lorcaserin.html[2017,March11] 
https://en.wikipedia.org/wiki/Lorcaserin[2017,March11] 
https://www.drugbank.ca/drugs/DB04871[2017,March11] 
http://www.aafp.org/afp/2014/1215/p863.pdf[2017,March11] 
http://www.aafp.org/afp/2014/1215/p863.pdf[2017,March11] 
https://www.drugs.com/sfx/lorcaserin-side-effects.html[2017,March11] 
https://www.drugs.com/drug-interactions/lorcaserin-index.html?filter=3&amp;generic_only=#B[2017,March11] 
https://www.drugs.com/dosage/belviq-xr.html[2017,March11]
