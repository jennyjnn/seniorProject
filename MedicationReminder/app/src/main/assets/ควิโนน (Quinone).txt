ควิโนน (Quinone)
 ///// บทนำ ///// 
ยาควิโนน(Quinone) เป็นกลุ่มของสารประกอบอินทรีย์ซึ่งมีโครงสร้างเคมีที่เรียกว่า อะโรมาติก(Aromatic) ประเภทเบนซีน(Benzene) หรือแนปทาลีน (Napthalene)  ในทางเคมีการจัดเรียงตำแหน่งของธาตุหรือการเพิ่มธาตุคาร์บอน(C)  ไฮโดรเจน(H)  ออกซิเจน(O)  คลอไรด์(Cl)  ไนโตรเจน(N)  ลงในโมเลกุลของควิโนนจะทำให้ได้อนุพันธ์หรืออาจกล่าวว่าเป็นลูกหลานของสารควิโนนอีกมากมายหลายชนิดและบางครั้งอาจทำให้เกิดความสับสนด้วยชื่อซ้ำกัน เช่น ไฮโดรควิโนน(Hydroquinone) เป็นสารอินทรีย์จำพวกฟีนอล (Phenol) ซึ่งเป็นคนละตัวกับควิโนนแต่มีคำลงท้ายว่า“ควิโนน”เหมือนกัน  โดยในบทความนี้จะขอกล่าวถึงสารประกอบควิโนนที่มีความสำคัญในด้านการรักษาโรคหรือใช้เป็นยาเท่านั้น 
 
 ///// สารประกอบควิโนนที่นำมาใช้ทางยามีอะไรบ้าง? ///// 
สารประกอบควิโนนที่มีความสำคัญและนำมาใช้เป็นยารักษาโรคมีดังนี้ 
1.	Anthraquinone  เป็นกลุ่มยาควิโนนที่มีอนุพันธ์นำมาใช้เป็นยาระบาย เช่นDantron , Emodin , Aloe emodin  และสารประกอบบางตัวของ Senna glycosides  หรือใช้เป็นยารักษาโรคมะเร็ง เช่น Mitoxantrone , Pixantrone, และ Anthracyclines 
2.	Atovaquone  ประโยชน์ทางคลินิก นำมาใช้รักษาอาการปอดอักเสบที่มีสาเหตุจากเชื้อ Pneumocystis Carinii(เชื้อราที่เป็นเชื้อฉวยโอกาส), โรคติดเชื้อ                ทอกโซพลาสโมซิส(Toxoplasmosis), โรคมาลาเรีย และผู้ที่ติดเชื้อ Babesia (โรคติดเชื้อสัตว์เซลล์เดียวใน เม็ดเลือดแดง) 
อนึ่ง ยานี้มีข้อห้ามใช้กับผู้ที่อยู่ในภาวะโลหิตจาง  ผู้ป่วยด้วยโรคตับอักเสบ  ตับวาย    โดยยานี้มีจำหน่ายภายใต้ยาชื่อการค้าว่า “Mepron” 
3.	Phytomenadione หรือ Phylloquinone หรือที่รู้จักกันในชื่อ Vitamin K1                   เป็นอนุพันธ์ควิโนนที่มีความสำคัญต่อกระบวนการจับตัวของเกล็ดเลือดในร่างกายที่ใช้ป้องกันการสูญเสียเลือด  รูปแบบเภสัชภัณฑ์มีทั้งยารับประทานและยาฉีด  ในประเทศไทยมีจำหน่ายอยู่หลายชื่อการค้า ทั้งในรูปแบบวิตามินรวม และยาเดี่ยว อย่างเช่น Vitamin K1TP 
4.	Tanshinone  เป็นสาระสำคัญที่พบในพืชที่มีชื่อวิทยาศาสตร์ว่า Salvia miltiorrhiza  พืชชนิดนี้ได้รับการพัฒนาเป็นยาประเภทสมุนไพรที่นำมาใช้รักษาโรคหัวใจและโรคหลอดเลือดสมอง  พบเห็นการใช้ในประเทศ จีน ญี่ปุ่น  อเมริกา และประเทศในแถบยุโรป 
5.	Mitomycin เป็นตัวยาที่แยกได้จากเชื้อแบคทีเรียที่ชื่อว่า Streptomyces  caespitosus หรือ Streptomyces lavendulae    ทางคลินิก ใช้เป็นยาเคมีบำบัดสำหรับ รักษาโรคมะเร็งที่เกิดกับอวัยวะในร่างกายได้หลายชนิด เช่น  มะเร็งกระเพาะอาหาร     มะเร็งตับอ่อน    มะเร็งทวารหนัก    มะเร็งกระเพาะปัสสาวะ   มะเร็งเต้านม   มะเร็งปากมดลูก   มะเร็งลำไส้ใหญ่    ยาชื่อการค้าที่พบเห็นในประเทศไทย เช่น  Mitocin , Mitomycin-C , Kyowa,  และ Vesimycin 
6.	Coenzyme Q10 หรือ CoQ10  เป็นสารชีวโมเลกุลที่สังเคราะห์ขึ้นได้ในร่างกาย พบมากที่สารสำคัญในเซลล์ที่เรียกว่า Mitochondria ที่มีหน้าที่สร้างพลังงานให้กับเซลล์ต่างๆ  ซึ่ง CoQ10ถูกนำมาผลิตเป็นยาแผนปัจจุบันเพื่อรักษาอาการของโรคหัวใจล้มเหลว  โรคไมเกรน  บำบัดอาการข้างเคียง(ผลข้างเคียง)จากการใช้ยากลุ่มStatin    ซึ่งยาCoQ10 มีจำหน่ายในประเทศไทยภายใต้ชื่อการค้ามากมายที่สอบถามได้จากเภสัชกรโดยทั่วไป 
7.	Idebenone  เป็นยาที่พัฒนาขึ้นโดยบริษัท Takeda Pharmaceutical ใช้รักษาโรคอัลไซเมอร์ (Alzheimer’s disease) และโรคกล้ามเนื้อเสียการประสานงานแบบเฟรดริก(Friedreich’s ataxia, โรคทางพันธุกรรมที่มีความผิดปกติในการทำงานของระบบประสาทที่ส่งผลต่อการทำงานของกล้ามเนื้อ จัดเป็นโรคพบยาก)  ในต่างประเทศมีจำหน่ายภายใต้ยาชื่อการค้าว่า Catena, Raxone  และ Sovrima 
8.	Seratrodast หรือ  Thromboxane A2 receptor antagonist  ถูกพัฒนาให้เป็นยารักษาและป้องกันอาการโรคหืด  ในญี่ปุ่นจะใช้ชื่อการค้าว่า Bronica  , ชื่อ Quan Kang Nuo ในจีน, และชื่อ Seradair ในอินเดีย 
 
 ///// มีวิธีการเลือกใช้ยาควิโนนอย่างไร? ///// 
การใช้ยาชนิดใดรักษาโรคที่รวมถึงยาควิโนนขึ้นอยู่กับคุณสมบัติของยาแต่ละตัวที่สอดคล้องต่อการตอบสนองของโรคนั้นๆ  นอกจากนี้ยังต้องพิจารณาปัจจัยอื่นๆร่วมด้วย เช่น โรคประจำตัว เพศ  อายุ  น้ำหนักตัว  ตลอดจนกระทั่งอาการข้างเคียงที่อาจเกิดขึ้นได้  แพทย์เท่านั้นจึงจะเป็นผู้สั่งจ่ายยากลุ่มควิโนน ได้อย่างถูกต้องและเหมาะสมที่สุด 
เพื่อความปลอดภัยของตัวผู้บริโภคเอง ควรหลีกเลี่ยงการซื้อหายากลุ่มควิโนนมาใช้เองโดยมิได้ขอคำปรึกษาหรือรับการตรวจร่างกายจากแพทย์ก่อน  ทั้งนี้ ผู้ป่วย/ผู้บริโภคสามารถสอบถามรายละเอียดของยากลุ่มควิโนนได้จากเภสัชกรตามร้านขายยาได้ทั่วไป 
 
 ///// บรรณานุกรม ///// 
https://en.wikipedia.org/wiki/Quinone [2018,April28] 
https://en.wikipedia.org/wiki/Senna_glycoside [2018,April28] 
https://www.gsksource.com/pharma/content/dam/GlaxoSmithKline/US/en/Prescribing_Information/Mepron/pdf/MEPRON.PDF [2018,April28] 
https://en.wikipedia.org/wiki/Atovaquone [2018,April28] 
https://en.wikipedia.org/wiki/Salvia_miltiorrhiza [2018,April28] 
https://en.wikipedia.org/wiki/Idebenone [2018,April28]
