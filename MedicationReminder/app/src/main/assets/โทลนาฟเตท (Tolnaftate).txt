โทลนาฟเตท (Tolnaftate)
 ///// บทนำ ///// 
ยาโทลนาฟเตท (Tolnaftate) เป็นสารเคมีสังเคราะห์ประเภทไทโอคาร์บาเมท (Thiocarbamate, สารเคมีชนิดหนึ่งที่มีกำมะถันเป็นส่วนประกอบ) ถูกนำมาใช้เป็นยาต้าน/ฆ่าเชื้อราที่ผิวหนัง เช่น Epidermophyton, Microsporum, Trichophyton และ Malassezia furfur แต่ไม่สามารถฆ่าเชื้อราชนิดแคนดิดา (Candida, เชื้อราที่ทำให้เกิดตกขาวลักษณะคล้ายนม) และแบคทีเรียได้ รูปแบบของยานี้ที่เป็นยาแผนปัจจุบันคือยาประเภทยาครีม ยาขี้ผึ้ง ยาผง ยาน้ำ ซึ่งทั้งหมดเป็นยาใช้ภายนอกไม่มีชนิดรับประทาน โดยการใช้ยาโทลนาฟเตทในการฆ่าเชื้อรา ต้องใช้เวลาในการรักษาอย่างต่อเนื่อง เช่น 2 - 6 สัปดาห์ ทั้งนี้ขึ้นกับชนิด ความรุนแรงของการติดเชื้อรา ซึ่งประชาชนทั่วไปสามารถขอคำ แนะนำการใช้ยาจากแพทย์ผู้รักษาหรือจากเภสัชกรใกล้บ้านได้ 
 ///// โทลนาฟเตทมีสรรพคุณ (คุณสมบัติ) อย่างไร? ///// 
ยาโทลนาฟเตทมีสรรพคุณคือใช้รักษาอาการติดเชื้อราของผิวหนังเช่น 
- เกลื้อน (Tinea Versicolor) 
- น้ำกัดเท้า (Tinea Pedis) 
- สังคัง (Tinea Cruris) 
- กลาก (Tinea Corporis) 
 ///// โทลนาฟเตทมีกลไกการออกฤทธิ์อย่างไร? ///// 
กลไกการออกฤทธิ์ของยาโทนาฟเตทคือ ตัวยาจะยับยั้งการเจริญเติบโตของเชื้อรา โดยทำให้เกิดการผิดรูปร่างของเส้นใยเพื่อการเจริญเติบโตของเชื้อรา (Hyphae) จนเชื้อราหยุดการเจริญเติบโตในที่สุด 
 ///// โทลนาฟเตทมีรูปแบบการจัดจำหน่ายอย่างไร? ///// 
ยาโทลนาฟเตทมีรูปแบบการจัดจำหน่ายดังนี้ 
- ยาครีม ขนาดความเข้มข้น 1 และ 2 กรัม/เนื้อครีม 100 กรัม 
- ยาครีมที่ผสมร่วมกับยาอื่นเช่น Betamethasone valerate 0.05 กรัม + Gentamicin sulfate 0.1กรัม + Tolnaftate 1 กรัม + Iodochlorhydroxyquin 1 กรัม/เนื้อครีม 100 กรัม 
- ยาขี้ผึ้ง ขนาดความเข้มข้น 1 กรัม/100 กรัม 
- ยาน้ำชนิดทาภายนอกที่ผสมร่วมกับยาอื่นเช่น Tolnaftate 2 กรัม + Triacetin 20 กรัม/100 มิลลิลิตร 
 ///// โทลนาฟเตทมีขนาดการบริหารยาอย่างไร? ///// 
ยาโทลนาฟเตทมีขนาดการบริหารยาดังนี้ 
- ผู้ใหญ่และเด็กอายุตั้งแต่ 2 ปีขึ้นไป: ทายาวันละ 1 - 2 ครั้งในบริเวณที่ติดเชื้อราเป็นเวลา 2 - 4 สัปดาห์ หากจำเป็นอาจต้องทายาต่อเนื่อง 4 - 6 สัปดาห์ ทั้งนี้ขึ้นกับอาการของโรคและการตอบสนองต่อการรักษา หากอาการไม่ดีขึ้นภายใน 10 วันให้หยุดใช้ยา แล้วกลับไปพบแพทย์เพื่อประเมินปรับเปลี่ยนแนวทางการรักษาใหม่ 
- ในเด็กอายุต่ำกว่า 2 ปี: ยังไม่มีการศึกษาถึงขนาดและผลของยานี้ที่แน่นอน ดังนั้นการใช้ยาในเด็กกลุ่มอายุนี้จึงอยู่ในดุลพินิจของแพทย์ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโทลนาฟเตท ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น ใช้ยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ทายาอะไรอยู่ เพราะยาโทลนาฟเตทอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กิน/ใช้ทาอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาโทลนาฟเตทสามารถทายาเมื่อนึกขึ้นได้ ถ้าเวลาใกล้เคียงกับการทายาในเวลาถัดไป ไม่จำเป็นต้องเพิ่มปริมาณการทายาเป็น 2 เท่า 
 ///// โทลนาฟเตทมีผลไม่พึงประสงค์อย่างไร? ///// 
เนื่องจากยาโทลนาฟเตทเป็นยาใช้ภายนอก จึงก่อผลไม่พึงประสงค์ (ผลข้างเคียง/อาการข้าง เคียง) ได้น้อยกว่ายารับประทานมาก และมักเป็นผลข้างเคียงต่อผิวหนังเฉพาะบริเวณที่ทายาเช่น เกิดอาการระคายเคือง ผื่นคัน หรือผิวหนังอักเสบ 
 ///// มีข้อควรระวังการใช้โทลนาฟเตทอย่างไร? ///// 
มีข้อควรระวังการใช้โทลนาฟเตทดังนี้เช่น 
- ห้ามใช้กับผู้แพ้ยานี้ 
- ห้ามใช้ยานี้กับการติดเชื้อราที่เล็บและศีรษะ 
- หลีกเลี่ยงการใช้ยานี้เมื่อมีอาการผื่นคันหรืออาการแพ้ทางผิวหนังหลังใช้ยา 
- การใช้ยากับหญิงตั้งครรภ์และหญิงที่อยู่ในภาวะให้นมบุตร ปัจจุบันยังไม่มีข้อมูลสนับสนุนถึงความเป็นพิษต่อทารกในครรภ์หรือต่อทารกที่ต้องดื่มนมจากมารดา แต่การจะใช้ยากับผู้ป่วยกลุ่มนี้ยัง คงควรอยู่ในดุลยพินิจของแพทย์ผู้รักษาเท่านั้น 
- ระวังมิให้ยาเข้าตาหรือเข้าปาก 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโทลนาฟเตทด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โทลนาฟเตทมีปฏิกิริยาระหว่างยากับยาตัวอื่นอย่างไร? ///// 
เนื่องจากเป็นยาใช้ภายนอกที่มีการดูดซึมเข้าร่างกายต่ำ จึงยังไม่พบข้อมูลปฏิกิริยาระหว่างยาโทลนาฟเตทกับยารับประทานชนิดใดๆ 
 ///// ควรเก็บรักษาโทลนาฟเตทอย่างไร? ///// 
ควรเก็บยาโทลนาฟเตทที่อุณหภูมิระหว่าง 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่ควรเก็บยาในห้องน้ำ และเก็บยาให้พ้นมือเด็กและสัตว์เลี้ยง 
 ///// โทลนาฟเตทมีชื่ออื่นอีกไหม? ผลิตจากบริษัทอะไรบ้าง? ///// 
ยาโทลนาฟเตทที่จำหน่ายในประเทศไทย มียาชื่อการค้าอื่นและบริษัทผู้ผลิตดังนี้เช่น 
 ///// บรรณานุกรม ///// 
1 http://en.wikipedia.org/wiki/Tolnaftate [2014,Dec20]
	2 http://www.drugs.com/dosage/tolnaftate-topical.html [2014,Dec20]
	3 http://www.drugs.com/drug-interactions/tolnaftate-topical.html [2014,Dec20]
	4 http://www.mims.com/USA/drug/info/tolnaftate/?type=full&amp;mtype=generic [2014,Dec20] 
	5 http://www.mims.com/Thailand/drug/info/Tonaf/ [2014,Dec20]
