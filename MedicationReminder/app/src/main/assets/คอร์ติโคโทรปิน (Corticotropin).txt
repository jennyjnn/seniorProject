คอร์ติโคโทรปิน (Corticotropin)
 ///// บทนำ ///// 
ยาคอร์ติโคโทรปิน (Corticotropin) หรือในชื่ออื่น คือ Adrenocorticotropin หรือ Adrenocorticotropic Hormone  ย่อว่า ACTH  เป็นฮอร์โมนที่ร่างกายผลิตจากต่อมใต้สมองส่วนหน้า(Anterior pituitary) หน้าที่หลักของฮอร์โมนคอร์ติโคโทรปิน  จะไปกระตุ้นให้ต่อมหมวกไต(Adrenal cortex) หลั่งฮอร์โมน Glucocorticoids อีกทีหนึ่ง  กรณีที่ฮอร์โมนคอร์ติโคโทรปินเกิดการเสียสมดุลทางธรรมชาติจะส่งผลต่อการทำงานของต่อมหมวกไตโดย 
1. ทำให้ต่อมหมวกไตผลิตฮอร์โมน Glucocorticoid มากไป จะทำให้เกิดอาการคุชชิง(Cushing syndrome) 
2. ทำให้ต่อมหมวกไตผลิตฮอร์โมน Glucocorticoid น้อยเกินไปจะก่อให้เกิดโรคแอดดิสัน(Addison disease) 
คอร์ติโคโทรปิน มีกลไกการทำงานที่ซับซ้อนและเกี่ยวพันกับฮอร์โมนอื่นในร่างกาย เพื่อให้เข้าใจง่าย  อาจสรุปประโยชน์ทางคลินิกที่ได้นำคอร์ติโคโทรปินมาใช้เป็นยารักษาอาการของโรคต่างๆเช่น  Multiple Sclerosis, Ankylosing Spondylitis, Polymyositis/Dermatomyositis, Rheumatoid Arthritis, Juvenile Rheumatoid Arthritis,  Sarcoidosis, Systemic Lupus Erythematosus, Uveitis, Iritis, Optic Neuritis, Keratitis, Psoriatic Arthritis, Iridocyclitis Chorioretinitis, Choroiditis, Stevens-Johnson Syndrome, Serum Sickness, Erythema Multiforme, และ  Infantile Spasms (West's Syndrome) 
สำหรับรูปแบบเภสัชภัณฑ์ที่พบเห็นการใช้ในปัจจุบันของยาคอร์ติโคโทรปิน จะเป็นลักษณะของยาฉีด ซึ่งมีการใช้ อยู่แต่ในสถานพยาบาลเท่านั้น 
มีข้อจำกัดและเงื่อนไขบางประการที่ผู้บริโภค/ผู้ป่วยควรทราบก่อนได้รับยาคอร์ติโคโทรปิน เช่น 
- ต้องไม่ใช่ผู้ที่มีประวัติแพ้ยานี้ หรือแพ้ส่วนประกอบในสูตรตำรับยาคอร์ติโคโทรปินมาก่อน 
- ผู้ที่เพิ่งได้รับการผ่าตัด  ผู้ที่มีภาวะกระดูกเปราะ/กระดูกหักง่าย  ผู้ป่วยโรคหัวใจล้มเหลว  ผู้ที่ติดเชื้อรา  ผู้ที่ติดเชื้อเริมที่ตา  ผู้มีภาวะต่อมหมวกไตทำงานน้อยเกินไป  และผู้ป่วยโรค Scleroderma  ล้วนเป็นกลุ่มเสี่ยงที่อาจได้รับผลกระทบ/ผลข้างเคียงรุนแรงจากการใช้ยาคอร์ติโคโทรปินทั้งสิ้น  จึงถือเป็นข้อปฏิบัติที่ผู้ป่วยต้องแจ้ง แพทย์ พยาบาล เภสัชกร ทุกครั้งที่เข้ารับการรักษาว่าตนเองมีโรคประจำตัวใดบ้าง 
- สตรีมีครรภ์/ตั้งครรภ์  สตรีในภาวะให้นมบุตร  ถือเป็นกลุ่มเสี่ยงต่อการใช้ยาหลายประเภทรวมถึงยาคอร์ติโคโทรปิน ผู้ป่วยที่เป็นสตรีจะต้องแจ้งสถานภาพของตนเองกับแพทย์ พยาบาล เภสัชกร ทุกครั้งว่า ปัจจุบันอยู่ในภาวะตั้งครรภ์หรือเลี้ยงบุตรด้วยนมมารดาหรือไม่  ทั้งนี้เพื่อเป็นการป้องกันมิให้เกิดผลกระทบจากการใช้ยาคอร์ติโคโทรปินต่อทารก 
- การได้รับยาคอร์ติโคโทรปินบ่อยครั้งหรือนานเกินไป อาจกระตุ้นให้มีภาวะต้อกระจกหรือต้อหินตามมาได้ 
- การใช้ยานี้อาจส่งผลกระทบต่อระบบภูมิคุ้มกันต้านทานโรคของร่างกายให้ทำงานน้อยลง เพื่อเป็นการป้องกันการติดเชื้อโรคต่างๆ ผู้ป่วยต้องดูแลสุขอนามัยส่วนบุคคลให้ดี  ทั้งนี้เพื่อเป็นการป้องกันการติดเชื้อของร่างกายตามมา เช่น การรักษาสุขอนามัยพื้นฐาน(สุขบัญญัติแห่งชาติ) 
- สำหรับผู้ป่วยโรคเบาหวานเมื่อได้รับยานี้ อาจมีผลกระทบทำให้น้ำตาลในเลือดสูงขึ้น	การตรวจสอบระดับน้ำตาลในเลือดอย่างสม่ำเสมอตามแพทย์สั่งเป็นสิ่งจำเป็นและแพทย์จะใช้บ่งบอกถึงความจำเป็นในการปรับขนาดการใช้ยานี้ให้เหมาะสมยิ่งขึ้น 
- หลังได้รับการฉีดยาคอร์ติโคโทรปิน ต้องสังเกตอาการทางร่างกาย เช่น มีผื่นคัน  ผิวหนังลอก  เกิดไข้  หายใจขัด/หายใจลำบาก  เกิดอาการบวมตามร่างกาย  ไอมากผิดสังเกต  กรณีพบเห็นอาการเหล่านี้ ต้องรีบแจ้ง แพทย์ พยาบาล ทันที 
- ยาคอร์ติโคโทรปินสามารถกระตุ้นให้มีอาการข้างเคียง(ผลข้างเคียง)ได้ เช่น  ท้องเสีย   นอนไม่หลับ  	  หิวอาหารบ่อย  น้ำหนักตัวเพิ่มขึ้น  คัดจมูก  และเกิดสิว  อาการข้างเคียงที่ไม่ค่อยรุนแรงมักจะหายเป็นปกติเองเมื่อหยุดใช้ยานี้ 
ยาคอร์ติโคโทรปินเป็นยาประเภทฮอร์โมนซึ่งมีฤทธิ์แรง การได้รับยา 1 ครั้ง จะมีระยะเวลาการออกฤทธิ์ได้ยาวนาน 10–25 ชั่วโมง จนถึง 3 วัน  ระยะเวลาของการใช้ยานี้ย่อมขึ้นกับอาการและความรุนแรงของโรคประกอบกับการตอบสนองของร่างกายผู้ป่วย  เพื่อประสิทธิผลของการรักษา  ผู้ป่วยจำเป็นต้องปฏิบัติตัวตามคำแนะนำของแพทย์และมาพบแพทย์/มาโรงพยาบาลตามแพทย์นัดหมายทุกครั้ง 
 
 
 ///// คอร์ติโคโทรปินมีสรรพคุณ(คุณสมบัติ)อย่างไร? ///// 
ตัวยาคอร์ติโคโทรปิน มีสรรพคุณ/สามารถใช้บำบัดอาการโรคที่มีความสัมพันธ์กับ ฮอร์โมนต่างๆของร่างกาย,  การทำงานของระบบประสาท,  รวมถึงระบบภูมิคุ้มกันฯของร่างกาย เช่น 
- โรคปลอกประสาทเสื่อมแข็ง หรือโรคเอมเอส (MS: Multiple Sclerosis) 
- ข้อสันหลังอักเสบยึดติด (Ankylosing spondylitis) 
- โรคผิวหนังและกล้ามเนื้ออักเสบ (Dermatomyositis) 
- โรคข้อรูมาตอยด์ (Rheumatoid arthritis) 
- โรคซาคอยโดซิส (Sarcoidosis) 
- โรคเอสแอลอี (SLE; Systemic lupus erythematosus) 
- การอักเสบของยูเวีย (Uveitis) 
- ม่านตาอักเสบ (Iritis) 
- ประสาทตาอักเสบ (Optic neuritis) 
- กระจกตาอักเสบ (Keratitis) 
- โรคข้อรูมาตอยด์ในเด็ก (Juvenile rheumatoid arthritis) 
- ข้ออักเสบสะเก็ดเงิน (Psoriatic arthritis) 
- สะตีเวนส์จอห์นสัน ซินโดรม(Stevens-Johnson syndrome) 
- ซีรัมซิกเนส (Serum sickness) 
- การเกิดผื่นแดงที่เรียกว่า Erythema multiforme 
- ภาวะ West Syndrome(โรคลมชักชนิดหนึ่ง) ในเด็ก 
 
 ///// คอร์ติโคโทรปินมีกลไกการออกฤทธิ์อย่างไร? ///// 
ยาคอร์ติโคโทรปิน มีกลไกการออกฤทธิ์ที่ต่อมหมวกไต ทำให้กระตุ้นการหลั่งฮอร์โมน  Cortisol, Cortisone, และจำกัดปริมาณฮอร์โมน Aldosterone ของร่างกาย  ส่งผลให้เกิดกลไกการทำงานของระบบฮอร์โมนต่างๆเป็นไปอย่างมีสมดุลและเหมาะสมมากขึ้น  ด้วยกลไกเหล่านี้ ทำให้การบำบัดโรคที่มีสาเหตุจากความผิดปกติของระดับฮอร์โมนต่างๆตลอดจนที่มีการสูญเสียสมดุลการทำงานของระบบภูมิคุ้มกันฯของร่างกายได้ตามสรรพคุณ 
 
 ///// คอร์ติโคโทรปินมีรูปแบบการจัดจำหน่ายอย่างไร? ///// 
ยาคอร์ติโคโทรปินมีรูปแบบการจัดจำหน่าย เช่น 
- ยาฉีดที่ประกอบด้วย Corticotropin ขนาด 20 และ 40 ยูนิตสากล/ขวด 
- ยาฉีดที่ประกอบด้วย Corticotropin ขนาด 40 และ 80 ยูนิตสากล/มิลลิลิตร 
 
 ///// คอร์ติโคโทรปินมีขนาดการบริหารยาอย่างไร? ///// 
ยาคอร์ติโคโทรปินมีขนาดการบริหารยา/ใช้ยา เช่น 
ก.	สำหรับโรคปลอกประสาทเสื่อมแข็ง: 
- ผู้ใหญ่: ฉีดยาเข้ากล้ามเนื้อหรือเข้าผิวหนัง 80 – 120 ยูนิตสากล/วัน
ใช้ยาในการรักษาต่อเนื่อง 2–3 สัปดาห์ 
- เด็ก: การใช้ยานี้ และขนาดยา ขึ้นกับดุลพินิจของแพทย์เป็นกรณีๆไป 
ข.	สำหรับข้อสันหลังอักเสบยึดติด,  โรคผิวหนังและกล้ามเนื้ออักเสบ, โรคข้อรูมาตอยด์,  ซาคอยโดซิส,  เอสแออี,  การอักเสบของยูเวีย/ม่านตาอักเสบ, ประสาทตาอักเสบ, กระจกตาอักเสบ,  โรคข้อรูมาตอยด์ในเด็ก,  ข้ออักเสบสะเก็ดเงิน, โรคสะตีเวนส์จอห์นสัน ซินโดรม,  ซีรัมซิกเนส, และ Erythema multiforme 
- ผู้ใหญ่และเด็กอายุมากกว่า 2 ปีขึ้นไป: ฉีดยาเข้ากล้ามเนื้อหรือเข้าผิวหนังขนาด 40–80 ยูนิตสากล ทุกๆ 24–72 ชั่วโมง 
- เด็กอายุตั้งแต่ 2 ปีลงมา: ขนาดยาอยู่ในดุลพินิจของแพทย์เป็นกรณีๆไป 
ค. สำหรับ West syndrome ในเด็ก: 
- เด็กที่มีอายุต่ำกว่า 2 ปีลงมา: ฉีดยาเข้ากล้ามเนื้อขนาด 75 ยูนิตสากล/พื้นที่ ผิวของร่างกาย 1 ตารางเมตร วันละ 2 ครั้ง เป็นเวลา 2 สัปดาห์ขึ้นไป  จากนั้นแพทย์จะปรับลดขนาดการใช้ยาลงเป็นลำดับโดยใช้เวลา 2 สัปดาห์ขึ้นไปเช่นกัน  ทั้งนี้เพื่อหลีกเลี่ยงผลกระทบที่ทำให้ต่อมหมวกไตทำงานน้อยกว่าปกติ (Adrenal insufficiency) 
- เด็กที่อายุตั้งแต่ 2 ปีขึ้นไป: ขนาดยาขึ้นกับดุลพินิจของแพทย์เป็นกรณีๆไป 
อนึ่ง: 
- ห้ามฉีดยานี้เข้าหลอดเลือดดำ 
- การใช้ยานี้ให้เกิดประสิทธิผล ต้องมีความต่อเนื่องตามคำสั่งแพทย์ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคอร์ติโคโทรปิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น   หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาคอร์ติโคโทรปินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// คอร์ติโคโทรปินมีผลไม่พึงประสงค์อย่างไร? ///// 
ยาคอร์ติโคโทรปินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด   เช่น  ความดันโลหิตสูง  หัวใจโต  บวม  หัวใจล้มเหลว 
- ผลต่อผิวหนัง  เช่น  เกิดสิว  มีผื่นคัน  ผิวหนังบางลง  เหงื่อออกมาก 
- ผลต่อระบบต่อมไร้ท่อ  เช่น  มีอาการคล้ายกลุ่มอาการ คุชชิง ซินโดรม/Cushing syndrome ที่เรียกว่า Cushingoid 
- ผลต่อระบบทางเดินอาหาร  เช่น  ท้องเสียหรือไม่ก็ท้องผูก  อาเจียน  ตับอ่อนอักเสบ  ปวดท้อง 
- ผลต่อระบบการเผาผลาญพลังงานของร่างกาย  เช่น หิวอาหารบ่อยหรือไม่ก็เบื่ออาหาร  น้ำหนักตัวเพิ่ม 
- ผลต่อระบบกล้ามเนื้อและกระดูก  เช่น  กล้ามเนื้ออ่อนแรง  ในเด็กมีความเสี่ยงทำให้เกิดภาวะกระดูกหักง่าย 
- ผลต่อระบบประสาท  เช่น  ชัก  ปวดศีรษะ  วิงเวียน  เลือดออกในสมอง/เลือดออกในกะโหลกศีรษะ 
- ผลต่อสภาพจิตใจ   เช่น  มีอารมณ์ฉุนเฉียวง่าย 
- ผลต่อระบบทางเดินหายใจ  เช่น  คัดจมูก  ปอดบวม  โรคติดเชื้อในทางเดินหายใจส่วนต้น 
 
 ///// มีข้อควรระวังการใช้คอร์ติโคโทรปินอย่างไร? ///// 
มีข้อควรระวังการใช้ยาคอร์ติโคโทรปิน เช่น 
- ห้ามใช้กับผู้ที่แพ้ยานี้ หรือแพ้ส่วนประกอบในสูตรตำรับของยานี้ 
- ห้ามใช้กับสตรีมีครรภ์ และสตรีในภาวะให้นมบุตร 
- ห้ามใช้ยานี้กับผู้ที่แพ้ผลิตภัณฑ์อาหารประเภทเนื้อสุกร  ผู้ป่วยโรคกระดูกพรุน  
ผู้ที่ติดเชื้อราในระบบต่างๆของร่างกาย  ผู้ที่ติดเชื้อเริมที่ตา  ผู้ป่วยโรคแผลในกระเพาะอาหาร  ผู้ที่เพิ่งได้รับการผ่าตัดมาใหม่ๆ  ผู้ป่วยหัวใจล้มเหลว  ผู้ป่วยความดันโลหิตสูงที่ยังควบคุมอาการไม่ได้  ผู้ที่มีภาวะต่อมหมวกไตผลิตฮอร์โมนออกมา	 	  มากผิดปกติ 
- ห้ามใช้ยานี้ร่วมกับวัคซีนชนิดมีชีวิต เช่น วัคซีนหัด 
- ปฏิบัติตัวตามคำแนะนำของแพทย์ พยาบาล เภสัชกร และมารับการตรวจร่างกายจากแพทย์/มาโรงพยาบาลตามที่แพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาคอร์ติโคโทรปินด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกประเภท รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// คอร์ติโคโทรปินมีปฏิกิริยาระหว่างยากับยาตัวอื่นอย่างไร? ///// 
ยาคอร์ติโคโทรปินมีปฏิกิริยาระหว่างยากับยาตัวอื่น เช่น 
- ห้ามใช้ยาคอร์ติโคโทรปินร่วมกับยาBupropion  ด้วยจะทำให้เกิดอาการชักตามมา 
- ห้ามใช้ยาคอร์ติโคโทรปินร่วมกับวัคซีนชนิดมีชีวิตอย่างวัคซีนป้องกันไข้ทรพิษ /วัคซีนป้องกันโรคฝีดาษ เพราะจะทำให้เกิดการติดเชื้อจากวัคซีนดังกล่าว 
- ห้ามใช้ยาคอร์ติโคโทรปินร่วมกับยา Infliximab, Natalizumab(ยาเกี่ยวข้องกับภูมิคุ้มกันต้านทานโรค) ด้วยเสี่ยงต่อภาวะติดเชื้อของร่างกายอย่างรุนแรง 
- หลีกเลี่ยงการใช้ยาคอร์ติโคโทรปินร่วมกับยา Amiodarone  เพราะจะทำให้เกิด
อาการหัวใจเต้นผิดจังหวะตามมา 
 
 ///// ควรเก็บรักษาคอร์ติโคโทรปินอย่างไร? ///// 
ควรเก็บยาคอร์ติโคโทรปินภายใต้อุณหภูมิ 2–8 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// คอร์ติโคโทรปินมีชื่ออื่นอีกไหม? ผลิตจากบริษัทอะไรบ้าง? ///// 
ยาคอร์ติโคโทรปิน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น , Acthar, Acthrel, Cortrosyn,Cortigel, H.P. Acthar 
 ///// บรรณานุกรม ///// 
http://www.sciencedirect.com/science/article/pii/B9780128021750000103[2017,Oct14] 
https://www.drugs.com/cdi/corticotropin.html[2017,Oct14] 
https://www.drugs.com/dosage/corticotropin.html[2017,Oct14] 
https://www.drugs.com/ppa/corticotropin.html[2017,Oct14] 
https://www.drugs.com/drug-interactions/corticotropin-index.html?filter=3&amp;generic_only=#F[2017,Oct14] 
https://en.wikipedia.org/wiki/Adrenocorticotropic_hormone[2017,Oct14] 
https://www.drugbank.ca/drugs/DB01285[2017,Oct14] 
http://www.acthar.com/pdf/acthar-pi.pdf[2017,Oct14]
