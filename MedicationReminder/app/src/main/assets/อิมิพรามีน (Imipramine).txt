อิมิพรามีน (Imipramine)
 ///// บทนำ ///// 
ยาอิมิพรามีน (Imipramine) จัดเป็นยาต้านอาการซึมเศร้าในกลุ่มยา Tricyclic antidepressant (TCA) และอีกวัตถุประสงค์หนึ่งได้นำยานี้ไปรักษาอาการปัสสาวะรดที่นอน (Nocturnal enuresis) ซึ่งเกิดได้กับเด็กอายุตั้งแต่ 6 ปี 
รูปแบบของยาอิมิพรามีน ยาแผนปัจจุบัน จะผลิตเป็นยาเม็ดชนิดรับประทาน สำหรับยาฉีดอาจพบเห็นการใช้ในสถานพยาบาลเท่านั้น 
จากการศึกษาการกระจายตัวของยานี้ในร่างกายมนุษย์พบว่า อิมิพรามีนสามารถดูดซึมจากทางเดินอาหารได้ประมาณ 94 - 96% เมื่อยาเข้าสู่กระแสเลือดจะเข้าจับกับพลาสมาโปรตีนประมาณ 86% ตับจะคอยเปลี่ยนโครงสร้างทางเคมีของยานี้ และร่างกายต้องใช้เวลา 9 - 20 ชั่วโมงเป็นอย่างต่ำในการกำจัดยา 50% ออกจากกระแสเลือดโดยผ่านไปกับปัสสาวะเสียเป็นส่วนมาก และบางส่วนถูกขับออกไปกับอุจจาระ นอกจากนี้ยาอิมิพรามีนยังขับผ่านออกมากับน้ำนมมารดาได้อีกด้วย 
คณะกรรมการอาหารและยาของไทยได้บรรจุยานี้ลงในบัญชียาหลักแห่งชาติ และระบุวัตถุประสงค์ใช้รักษาอาการซึมเศร้า 
สำหรับการใช้ยานี้มีข้อจำกัดและข้อห้ามใช้ปลีกย่อยที่ต้องนำมาประกอบในการพิจารณาการสั่งจ่ายให้ผู้ป่วยเช่น ห้ามใช้กับผู้ป่วยด้วยโรคหัวใจ หรือหลีกเลี่ยงการใช้ยาร่วมกับยากลุ่ม MAOI ผู้บริโภค/ผู้ป่วยจึงต้องใช้ยาตามคำสั่งแพทย์อย่างเคร่งครัดและห้ามปรับขนาดรับประทานยาเอง 
 ///// อิมิพรามีนมีสรรพคุณ (คุณสมบัติ) อย่างไร? ///// 
ยาอิมิพรามีนมีสรรพคุณดังนี้ 
- รักษาอาการซึมเศร้า 
- รักษาอาการปัสสาวะรดที่นอนในเด็กช่วงอายุ 6 - 12 ปี 
- รักษาอาการปวดจากโรคมะเร็งในเด็กที่มีอายุตั้งแต่ 1 ปีขึ้นไป 
 ///// อิมิพรามีนมีกลไกการออกฤทธิ์อย่างไร? ///// 
กลไกการออกฤทธิ์ของยาอิมิพรามีนคือ ตัวยาจะออกฤทธิ์ยับยั้งการดูดกลับหรือการหลั่งสารสื่อประสาทชนิดต่างๆในสมองของผู้ป่วยเช่น ยับยั้งการดูดกลับของสาร Noradrenaline และ Serotonin ในเซลล์ประสาท มีการดูดกลับของสาร Dopamine แต่นำไปปลดปล่อยให้ตัวรับที่เรียกว่า D1 และ D2 receptor และยังปิดกั้นการทำงานของสารสื่อประสาทจำพวก Acetylcholine ในสมองและที่ประ สาทส่วนปลาย ซึ่งด้วยกลไกที่กล่าวมาข้างต้นจึงส่งผลให้ยาอิมิพรามีนมีฤทธิ์รักษาตามสรรพคุณ 
 ///// อิมิพรามีนมีรูปแบบการจัดจำหน่ายอย่างไร? ///// 
ยาอิมิพรามีนมีรูปแบบการจัดจำหน่ายเป็นยาเม็ดชนิดรับประทานขนาด 10, 25 และ 50 มิลลิกรัม/เม็ด 
 ///// อิมิพรามีนมีขนาดรับประทานอย่างไร? ///// 
ยาอิมิพรามีนมีขนาดรับประทานแตกต่างกันตามชนิดของโรค ซึ่งต้องเป็นไปตามคำสั่งของแพทย์ผู้ให้การรักษาผู้ป่วยเท่านั้นโดยเฉพาะในผู้ป่วยที่เป็นเด็ก ในที่นี้จึงขอยกตัวอย่างเฉพาะกรณี ใช้ยานี้เพื่อควบคุมรักษาอาการซึมเศร้าดังนี้เช่น 
สำหรับอาการโรคซึมเศร้า: 
- ผู้ใหญ่:  
		ผู้ป่วยที่ต้องบำบัดรักษาในสถานพยาบาล เริ่มต้นรับประทาน 100 มิลลิกรัม/วันโดยแบ่งรับประทานวันละ 3 - 4 ครั้ง ขนาดรับประทานสูงสุดไม่เกิน 300 มิลลิกรัม/วัน 
		ผู้ป่วยนอกที่ไม่ได้บำบัดอาการในสถานพยาบาล รับประทาน 75 มิลลิกรัม/วันโดยแบ่งรับประทานวันละ 3 - 4 ครั้ง/วัน ขนาดรับประทานสูงสุดไม่เกิน 300 มิลลิกรัม/วัน 
- ผู้สูงอายุตั้งแต่ 65 ปีขึ้นไป: รับประทาน 30 - 40 มิลลิกรัม/วัน หากจำเป็นแพทย์สามารถปรับเพิ่มขนาดรับประทานได้แต่ไม่เกิน 100 มิลลิกรัม/วัน 
- เด็กอายุ 1 - 12 ปี: เริ่มต้นรับประทาน 1.5 มิลลิกรัม/น้ำหนักตัว 1 กิโลกรัม/วัน โดยแบ่งรับประทาน 3 ครั้ง/วัน และทุกๆ 3 - 4 วัน แพทย์สามารถปรับเพิ่มขนาดการใช้ยาอีก 1 มิลลิกรัม/วัน โดยขนาดรับประทานสูงสุดไม่เกิน 5 มิลลิกรัม/น้ำหนักตัว 1 กิโลกรัม/วัน 
- เด็กอายุ 13 - 18 ปี: รับประทาน 30 - 40 มิลลิกรัม/วัน หากจำเป็นแพทย์สามารถปรับเพิ่มขนาดรับประทาน แต่ไม่เกิน 100 มิลลิกรัม/วัน 
หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาอิมิพรามีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอิมิพรามีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอิมิพรามีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// อิมิพรามีนมีผลไม่พึงประสงค์อย่างไร? ///// 
ยาอิมิพรามีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น เกิดอาการ วิงเวียน ง่วงนอน ปากแห้ง หงุดหงิด ปวดศีรษะ คลื่นไส้ อาเจียน ฝันร้าย ม่านตาขยาย แพ้แสงแดด (ผิวหนังอักเสบ ผื่น แดง คัน) เหงื่อออกมาก รู้สึกปั่นป่วนในกระเพาะอาหาร อ่อนเพลีย น้ำหนักตัวเพิ่มหรือลดก็ได้ สับสน ท้องผูก เป็นลม หัวใจเต้นผิดจังหวะ มีไข้ ปัสสาวะขัด จิตหลอน/ประสาทหลอน อารมณ์แปรปรวน คิดฆ่าตัวตาย การควบคุมกล้ามเนื้อแขน - ขาไม่ปกติ นอนไม่หลับ 
หากแพ้ยานี้สามารถพบอาการผื่นคัน หายใจไม่ออก/หายใจลำบาก แน่นหน้าอก ใบหน้า –ปาก - ลิ้นบวม เจ็บหน้าอก หากพบอาการดังกล่าวต้องรีบนำผู้ป่วยส่งแพทย์/ไปโรงพยาบาลทันที 
 ///// มีข้อควรระวังการใช้อิมิพรามีนอย่างไร? ///// 
มีข้อควรระวังการยาใช้อิมิพรามีนดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ร่วมกับยากลุ่ม MAOI ด้วยจะทำให้มีไข้สูงหรือเสี่ยงต่อการเกิดการชัก 
- ห้ามรับประทานยานี้พร้อมเครื่องดื่มที่มีแอลกอฮอล์ด้วยจะทำให้มีอาการข้างเคียง/ผลข้างเคียงที่รุนแรงติดตามมา 
- ห้ามใช้กับผู้ป่วยโรคหัวใจ และผู้ป่วยที่ภาวะหัวใจเต้นผิดจังหวะอย่างรุนแรง 
- ห้ามปรับขนาดรับประทานยานี้ด้วยตนเองเด็ดขาด การได้รับยานี้เกินขนาดสามารถทำให้ผู้ป่วยเสียชีวิต (ตาย) ได้โดยเฉพาะในเด็กจะมีความเสี่ยงมากกว่าในผู้ใหญ่ 
- การใช้ยานี้กับผู้สูงอายุต้องคอยตรวจสอบคลื่นไฟฟ้าหัวใจ (ECG) อย่างสม่ำเสมอ 
- ขณะใช้ยานี้ให้ระวังเรื่องการขับขี่ยวดยานพาหนะหรือการทำงานเกี่ยวกับเครื่องจักรจากอาการง่วงนอน 
- ระวังการใช้ยานี้กับผู้ป่วยโรคลมชัก ผู้ป่วยเบาหวาน ผู้ป่วยต่อมลูกหมากโต ผู้ป่วยต้อหินชนิด Angle-clasure glaucoma ผู้ป่วยที่ขับถ่ายปัสสาวะลำบาก/ปัสสาวะขัด ผู้ป่วยเนื้องอกของต่อมหมวกไต (Phaeochromocytoma) 
- ระวังการใช้ยานี้ในเด็ก สตรีตั้งครรภ์ และสตรีที่อยู่ในภาวะให้นมบุตร 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอิมิพรามีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อิมิพรามีนมีปฏิกิริยาระหว่างยากับยาตัวอื่นอย่างไร? ///// 
ยาอิมิพรามีนมีปฏิกิริยาระหว่างยากับยาตัวอื่นดังนี้เช่น 
- การใช้ยาอิมิพรามีนร่วมกับยาแก้แพ้เช่น ยา Chlorpheniramine จะทำให้เกิดอาการข้างเคียง/ผลข้างเคียงของยาอิมิพรามีนเพิ่มมากขึ้นเช่น มีอาการง่วงนอน ตาพร่า ปากแห้ง เหงื่อออกน้อย หน้าแดง ปัสสาวะขัด ท้องผูก หัวใจเต้นเร็ว สับสน ความจำเสื่อม จึงควรหลีกเลี่ยงการใช้ยาร่วมกัน 
- การใช้ยาอิมิพรามีนร่วมกับยาบรรเทาอาการโรคหวัดเช่น Phenylpropanolamine อาจทำให้เกิดภาวะความดันโลหิตสูง มีไข้ ปวดศีรษะ หัวใจเต้นเร็ว หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาอิมิพรามีนร่วมกับยาที่เพิ่มการบีบตัวของกระเพาะอาหารและลำไส้เช่น ยา Cisapride อาจทำให้เกิดอาการหัวใจเต้นผิดจังหวะ การจะใช้ยาทั้งคู่ร่วมกันต้องได้รับคำสั่งจากแพทย์เป็นผู้พิจารณาในการสั่งจ่ายเท่านั้น 
- การใช้อิมิพรามีนร่วมกับยาที่ใช้รักษาอาการช็อกหรือรักษาอาการความดันโลหิตต่ำเช่น Dopamine จะต้องคอยควบคุมความดันโลหิตให้เป็นปกติอยู่เสมอ การใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาอิมิพรามีนอย่างไร? ///// 
ควรเก็บยาอิมิพรามีนในช่วงอุณหภูมิ 20 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อิมิพรามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอิมิพรามีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://www.mims.com/Thailand/drug/search/?q=imipramine [2015,Feb7] 
	2 http://www.mims.com/THAILAND/Home/GatewaySubscription/?generic=imipramine [2015,Feb7]
	3 http://en.wikipedia.org/wiki/Imipramine [2015,Feb7]
	4 http://www.drugs.com/cdi/imipramine.html [2015,Feb7]
	5 http://www.drugs.com/drug-interactions/imipramine-index.html?filter=3&amp;generic_only= [2015,Feb7]
	6 http://www.drugs.com/pro/imipramine.html [2015,Feb7]
	7 http://www.rxmed.com/b.main/b2.pharmaceutical/b2.1.monographs/CPS-%20Monographs/CPS-%20%28General%20Monographs-%20T%29/TOFRANIL.html [2015,Feb7]
