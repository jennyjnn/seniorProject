ควินาโซลิโนน (Quinazolinones)
 ///// บทนำ ///// 
ยาควินาโซลิโนน(Quinazolinones) เป็นสารประกอบที่มีโครงสร้างทางเคมีที่เอื้อประโยชน์ต่อการนำมาใช้เป็นยารักษาโรคได้หลายประเภท  อนุพันธ์(Derivative,สารที่มาจากสารเริ่มต้นเดียวกัน)คือกลุ่มสารประกอบมีโครงสร้างหลักจากควินาโซลิโนนถูกนำมาใช้เป็น ยาต้านแบคทีเรีย/ยาปฏิชีวนะ  ยาต้านมาลาเรีย/ยารักษามาลาเรีย   ยาต้านเชื้อรา   ยากันชัก  ยาต้านการอักเสบ/ยาแก้อักเสบ   ยาขับปัสสาวะ  ยาต้านไวรัสเอชไอวี  ยารักษาวัณโรค   ยารักษามะเร็ง  ยารักษาความดันโลหิตสูง/ยาลดความดันโลหิต   ยาแก้ปวด และยานอนหลับ เป็นต้น 
 
 ///// อนุพันธ์ควินาโซลิโนนที่ใช้ทางคลินิกมีอะไรบ้าง? ///// 
สาร/ยาควินาโซลิโนนมีสูตรโมเลกุล คือ C8H6N2O  การสังเคราะห์ยาตัวอื่นที่มีต้นแบบมาจากควินาโซลิโนน หรือเรียกกันว่าอนุพันธ์นั้น ได้มาจากกระบวนการทางเคมี โดยนำเอาหมู่อะตอมของธาตุที่แสดงสมบัติเฉพาะเข้ามาประกอบเข้ากับ ควินาโซลิโนน จนเกิดเป็นสูตรโครงสร้างใหม่ที่ทำให้มีคุณสมบัติรักษาโรคที่แตกแขนงออกไปได้อย่างมากมาย 
ตัวยาที่เป็นอนุพันธ์ของควินาโซลิโนนเท่าที่พบเห็นการใช้ทางคลินิกมีดังนี้ 
1. ใช้เป็นยานอนหลับ: อนุพันธ์ของยาควินาโซลิโนนกลุ่มนี้ จะออกฤทธิ์ที่ตัวรับ(Receptor)ที่เรียกว่า GABA receptor ซึ่งอยู่ในสมอง ส่งผลให้ปิดกั้นการส่งสัญญาณของกระแสประสาท ที่คอยกระตุ้นให้ร่างกายมีการตื่นตัว  การปิดกั้นสัญญาณประสาทดังกล่าว ส่งผลให้กระบวนการนอนหลับเกิดขึ้นได้ง่ายและรวดเร็วขึ้น ตัวอย่างยาในกลุ่มอนุพันธ์นี้ ได้แก่ Cloroqualone, Diproqualone,  Mebroqualone, 
Mecloqualone, และ Methaqualone 
2. ใช้เป็นยารักษาโรคความดันโลหิตสูง และบำบัดอาการผู้ที่มีภาวะหัวใจวาย/  หัวใจล้มเหลว เป็นอนุพันธ์ของยาควินาโซลิโนนที่มีส่วนประกอบของหมู่อะตอมที่เข้ามารวมตัวจนกระทั่งได้โครงสร้างใหม่ที่มีคุณสมบัติเป็น ยาขับปัสสาวะ(Thiazide-like diuretic)ที่ตัวยามีผลทำให้ไต ขับเกลือโซเดียมและคลอไรด์ออกจากร่างกาย ส่งผลให้ความดันโลหิตลดลง ช่วยให้หัวใจไม่ต้องทำงานหนัก  ยาในกลุ่มนี้  เช่น Metolazone และ Quinethazone(ยกเลิกการใช้ไปแล้ว) 
นอกจากนี้ อนุพันธ์ควินาโซลิโนนอีกประเภทที่ ไม่ใช่ยาขับปัสสาวะ แต่เป็นกลุ่มเซโรโทนิน แอนตาโกนิสต์(Serotonin antagonist) เช่น Ketanserin ยานี้จะออกฤทธิ์กับตัวรับบริเวณหลอดเลือดชนิด 5HT2 receptor  ส่งผลยับยั้งการหดตัวของหลอดเลือดที่มีอิทธิพลจากสารสื่อประสาทเซโรโทนิน(Serotonin หรือ 5HT) จึงทำให้เลือดไหลเวียนได้ดีขึ้น และส่งผลให้ความดันโลหิตลดลง 
3. ใช้เป็นยาต่อต้านเชื้อมาลาเรีย: เป็นยาควินาโซลิโนนในประเภทอัลคาลอยด์(Quinazolinone alkaloid) ที่สกัดได้จากต้นพืชของประเทศจีนที่ชื่อว่า Dichroa febrifuga รวมถึงพืชจำพวกไม้ดอกอย่าง Hydrangea  ยาที่สกัดได้จากพืชดังกล่าว คือ Febrifugine แต่ได้รับความนิยมในวงการแพทย์ไม่มาก  ด้วยยาFebrifugine ก่อให้เกิดผลข้างเคียงค่อนข้างมาก และปัจจุบันมียาต้านมาลาเรียตัวอื่นที่เป็นทางเลือกอีกมากมาย  อย่างไรก็ตามนักวิทยาศาสตร์ได้นำสาร Febrifugine มาผ่านกระบวนการทางเคมีโดยเติมธาตุคลอรีน(Cl)และโบรมีน(Br) ลงในสูตรโมเลกุลและได้สารประกอบใหม่ที่มีชื่อว่า Halofuginone มีคุณสมบัติฆ่าเชื้อบิดแต่ใช้รักษาสัตว์เลี้ยงเท่านั้น 
4. ใช้รักษาโรคมะเร็ง: อนุพันธ์ควินาโซลิโนนที่ชื่อว่า Idelalisib   ทางคลินิกได้นำมารักษาอาการมะเร็งเม็ดเลือดขาวลิมโพไซด์แบบเรื้อรังชนิดบีเซลล์ (Chronic lymphocytic leukemia) โดยใช้ควบคู่กับยา Rituximab  กลไกของ Idelalisib จะกระตุ้นให้เกิดการตายและป้องกันการแบ่งตัวของเม็ดเลือดขาวชนิดบีเซลล์(B-cell) ซึ่งถือว่าเป็นกลไกการออกฤทธิ์ของยาIdelalisib 
ในกลุ่มยาควินาโซลิโนนที่ใช้รักษาโรคมะเร็ง  ยังมียารักษามะเร็งลำไส้อีกหนึ่งรายการ คือ Raltitrexed  เป็นยาที่มีกลไกการออกฤทธิ์ต้านเซลล์มะเร็งในลักษณะที่เรียกว่า Antimetabolite โดยตัวยาจะเข้ายับยั้งการทำงานของเอนไซม์ Thymidylate synthase  ส่งผลให้การแบ่งตัวของ DNA ในเซลล์มะเร็งถูกยับยั้งและทำให้เซลล์ มะเร็งตายลง 
5. ใช้เป็นยาต้านการอักเสบ: เป็นสารอนุพันธ์ยาควินาโซลิโนนอีกประเภทหนึ่งที่มีฤทธิ์ต้านการอักเสบและอยู่ในกลุ่ม NSAIDs เช่น Proquazone (ยายังมีการใช้จำกัด) สามารถใช้รักษา  โรคข้อรูมาตอยด์   ข้ออักเสบ  ตลอดจนอาการเจ็บ/ปวดของกล้ามเนื้อ และการปวดแบบเฉียบพลัน   อย่างไรก็ตามหากประเมินเรื่องผลข้างเคียงที่ดูจะรุนแรง เช่น ทำให้มีอาการท้องเสียรุนแรง ซึ่งเป็นเหตุผลที่ทำให้ยา Proquazone ไม่ได้รับความนิยม ประกอบกับปัจจุบันมี NSAIDs ตัวอื่นที่สามารถใช้เป็นทางเลือกอีกมากมาย 
 
 ///// ควินาโซลิโนนมีรูปแบบการจัดจำหน่าย และขนาดการใช้ยาอย่างไร? ///// 
ยาควินาโซลิโนนมีรูปแบบการจัดจำหน่าย	เช่น 
- ยาเม็ด และยาแคปซูล ชนิดรับประทาน 
- ยาฉีด เข้าทางหลอดเลือดดำ 
*ทั้งนี้ ขนาดและระยะเวลาในการใช้ยาควินาโซลิโนนตามรูปแบบเภสัชภัณฑ์ข้างต้นจะต้องเป็นไปตามคำสั่งของแพทย์แต่เพียงผู้เดียว 
 
 ///// ควินาโซลิโนนมีผลไม่พึงประสงค์อย่างไร? ///// 
ยาควินาโซลิโนน สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบประสาท: เช่น วิงเวียน ง่วงนอน  ปวดศีรษะ 
- ผลต่อระบบทางเดินอาหาร: เช่น ปากแห้ง  เบื่ออาหาร 
- ผลต่อระบบการเผาผลาญพลังงานของร่างกาย: เช่น อาจทำให้น้ำหนักตัวเพิ่มขึ้นเล็กน้อย   ระดับเกลือแร่ (Electrolyte)ในร่างกาย/ในเลือดต่ำ 
- ผลต่อไต: เช่น ค่าครีเอตินิน(Creatinine)ในเลือดเพิ่มขึ้นเล็กน้อย 
- ผลต่อระบบหัวใจและหลอดเลือด: เช่น หัวใจเต้นผิดจังหวะ 
*อนึ่ง ผลไม่พึงประสงค์ฯที่ได้กล่าว  อาจจะเกิดขึ้นหรือไม่ก็ได้  ทั้งนี้ขึ้นกับการตอบสนองของผู้ป่วยแต่ละรายบุคคล 
 ///// มีข้อควรระวังการใช้ควินาโซลิโนนอย่างไร? ///// 
มีข้อควรระวังการใช้ยาควินาโซลิโนน เช่น 
- ห้ามใช้กับผู้ที่แพ้ยากลุ่มนี้ 
- ห้ามปรับขนาดรับประทานด้วยตนเอง 
- ห้ามใช้ยาอื่นใดร่วมกับยาควินาโซลิโนนโดยไม่มีคำสั่งจากแพทย์ ทั้งนี้เพื่อป้องกันภาวะยาตีกัน/ปฏิกิริยาระหว่างยา 
- การใช้ยานี้กับสตรีมีครรภ์/ตั้งครรภ์   สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- ต้องใช้ยานี้ต่อเนื่องตามคำสั่งแพทย์  ห้ามหยุดการใช้ยานี้ด้วยตนเอง 
- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด/หายใจลำบาก  ใบหน้า-ปาก-คอมีอาการบวม ซึ่งเป็นอาการแพ้ยานี้ต้องหยุดใช้ยานี้ทันทีแล้วรีบนำผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาควินาโซลิโนนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ควรเก็บรักษาควินาโซลิโนนอย่างไร? ///// 
ควรเก็บยาควินาโซลิโนน ภายใต้อุณหภูมิห้องที่เย็น หรือเก็บยาตามข้อแนะนำในเอกสารกำกับยา  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// บรรณานุกรม ///// 
https://en.wikipedia.org/wiki/Quinazolinone  [2018,Feb17] 
http://www.irjponline.com/admin/php/uploads/716_pdf.pdf  [2018,Feb17] 
https://en.wikipedia.org/wiki/Category:Quinazolinones  [2018,Feb17] 
https://www.drugs.com/monograph/metolazone.html  [2018,Feb17] 
https://en.wikipedia.org/wiki/Febrifugine  [2018,Feb17] 
http://www.mims.com/singapore/drug/info/ketanserin?mtype=generic  [2018,Feb17] 
https://www.ncbi.nlm.nih.gov/pubmed/3297621  [2018,Feb17] 
http://www.bccancer.bc.ca/drug-database-site/Drug%20Index/Raltitrexed_monograph_1June2013_formatted.pdf  [2018,Feb17]
