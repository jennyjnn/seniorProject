บรอมเพอริดอล (Bromperidol)
 ///// บทนำ ///// 
ยาบรอมเพอริดอล (Bromperidol) เป็นอนุพันธุ์ของสารบิวไทโรฟีโนน (Butyrophenones, สารที่นำมาใช้เป็นส่วนประกอบของตัวยาหลักได้หลายชนิดในการรักษาโรคทางจิตเวช) ทางคลินิกนำมาใช้รักษาและบำบัดอาการทางจิตเภท (Schizophrenia) ยานี้ถูกพัฒนาโดยบริษัท Janssen pharmaceutica และได้รับความนิยมเป็นเวลานานในประเทศแถบยุโรปเช่น เยอรมัน อิตาลี เบลเยี่ยม และเนเธอร์แลนด์ 
ยาบรอมเพอริดอลมีสูตรโครงสร้างเหมือนกับยา Haloperidol ต่างกันเพียง บรอมเพอริดอล มีธาตุโบรมีน (Bromine) เป็นองค์ประกอบในโมเลกุล ส่วน Haloperidol มีธาตุคลอรีน (Chlorine) เป็นองค์ประกอบ หากจะเปรียบเทียบประสิทธิภาพของยาทั้ง 2 ตัวนี้ ทางวงการแพทย์พบว่า บรอมเพอริดอลจะออกฤทธิ์ให้ผลรักษาได้ดีกว่า Haloperidol แต่สำหรับประเทศไทยกลับพบเห็นการใช้ Haloperidol มากกว่าและมีหลายชื่อการค้า อย่างไรก็ตามความเหมาะสมในการคัดเลือกยามารักษายังต้องเป็นไปตามความเห็นของแพทย์เสมอ 
 ///// บรอมเพอริดอลมีสรรพคุณ (คุณสมบัติ) อย่างไร? ///// 
ยาบรอมเพอริดอลมีสรรพคุณรักษาอาการทางจิตเภท (Schizophrenia) ในผู้ใหญ่ 
 ///// บรอมเพอริดอลมีกลไกการออกฤทธิ์อย่างไร? ///// 
กลไกการออกฤทธิ์ของยาบรอมเพอริดอลจะคล้ายกับยา Haloperidol โดยมีฤทธิ์ทำให้เกิดภาวะสงบทางจิต ลดอาการภาพหลอน/ประสาทหลอน รวมไปถึงอาการหลงผิดของผู้ป่วย และนำไปสู่อาการที่เป็นปกติหรือใกล้เคียงปกติ 
 ///// บรอมเพอริดอลมีรูปแบบการจัดจำหน่ายอย่างไร? ///// 
ยาบรอมเพอริดอลมีรูปแบบการจัดจำหน่ายดังนี้ 
- ยาเม็ดชนิดรับประทาน ขนาด 1, 5 และ 10 มิลลิกรัม/เม็ด 
- ยาน้ำชนิดรับประทาน ขนาด 10 มิลลิกรัม/มิลลิลิตร 
- ยาฉีด ขนาดความแรง 5 มิลลิกรัม/มิลลิลิตร 
 ///// บรอมเพอริดอลมีขนาดรับประทานอย่างไร? ///// 
ยาบรอมเพอริดอลมีขนาดรับประทานดังนี้เช่น 
- ผู้ใหญ่: รับประทาน 1 - 15 มิลลิกรัม/วัน แต่หากมีความจำเป็น แพทย์สามารถปรับขนาดรับประทานถึง 50 มิลลิกรัม/วัน 
- เด็ก: ยังไม่มีการศึกษาแน่ชัดถึงการใช้ยานี้ในเด็ก 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาบรอมเพอริดอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาบรอมเพอริดอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาบรอมเพอริดอลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// บรอมเพอริดอลมีผลไม่พึงประสงค์อย่างไร? ///// 
ยาบรอมเพอริดอลสามารถก่อให้เกิดผลไม่พึงประสงค์ (ผลข้างเคียง) ต่างๆดังนี้เช่น รู้สึกไม่สบายในระบบทางเดินอาหารหลังรับประทาน คัดจมูก แพ้แสงแดด (ขึ้นผื่นหรือผิวหนังอักเสบเมื่อโดนแสงแดดโดยตรง) ผื่นคัน ตัวเหลือง อาจพบภาวะเลนส์ตาขุ่น หรือมีอาการผิดปกติของหลอดเลือดหัวใจติดตามมา 
 ///// มีข้อควรระวังการใช้บรอมเพอริดอลอย่างไร? ///// 
มีข้อควรระวังการใช้ยาบรอมเพอริดอลดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่อยู่ในภาวะโคม่า 
- ห้ามใช้ยานี้กับผู้ป่วยด้วยโรคซึมเศร้า 
- ห้ามใช้ยานี้กับผู้ป่วยที่มีภาวะไขกระดูกทำงานผิดปกติ 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- ระวังการใช้ยานี้กับผู้ป่วยโรคตับ โรคไต ผู้ที่มีประวัติเป็นดีซ่าน ผู้ป่วยโรคหัวใจ ผู้ป่วยเบาหวาน ผู้ป่วยโรคไทรอยด์ฮอร์โมนสูง (ต่อมไทรอยด์เป็นพิษ) ผู้ป่วยโรคพาร์กินสัน ผู้ป่วยโรคลมชัก ผู้ป่วยโรคกล้ามเนื้ออ่อนแรง ผู้ป่วยต่อมลูกหมากโต 
- ระหว่างที่ใช้ยานี้ให้ระวังเรื่องการขับขี่ยวดยานพาหนะและการทำงานกับเครื่องจักรเพราะยาทำให้เกิดอาการง่วงผิดปกติ 
- ระวังการใช้ยาในผู้สูงอายุและอาจต้องปรับขนาดการใช้ยาลดลงมา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาบรอมเพอริดอลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// บรอมเพอริดอลมีปฏิกิริยาระหว่างยากับยาตัวอื่นอย่างไร? ///// 
ยาบรอมเพอริดอลมีปฏิกิริยาระหว่างยากับยาตัวอื่นดังนี้เช่น 
- การใช้ยาบรอมเพอริดอลร่วมกับยา Carbamazepine สามารถลดความเข้มข้นของ บรอมเพอริดอลในกระแสเลือดให้ต่ำลงและทำให้ฤทธิ์ของการรักษาด้อยประสิทธิภาพลงไป กรณีที่ต้องใช้ร่วม กันแพทย์จะปรับขนาดรับประทานให้เหมาะสมในแต่ละบุคคลไป 
- การใช้ยาบรอมเพอริดอลร่วมกับยา Levodopa (ยารักษาโรคพาร์กินสัน) อาจเป็นสาเหตุให้เกิดผลข้างเคียงจากยาทั้ง 2 ตัวติดตามมาได้ หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาบรอมเพอริดอลอย่างไร? ///// 
ควรเก็บยาบรอมเพอริดอลในอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด พ้นความร้อนและความชื้น และเก็บยาให้พ้นมือเด็กและสัตว์เลี้ยง 
 ///// บรอมเพอริดอลมีชื่ออื่นอีกไหม? ผลิตจากบริษัทอะไรบ้าง? ///// 
ยาบรอมเพอริดอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Bromperidol [2015, Jan 24]
	2 http://en.wikipedia.org/wiki/Butyrophenone [2015, Jan 24]
	3 http://www.mims.com/USA/drug/info/bromperidol/?type=full&amp;mtype=generic#Dosage [2015, Jan 24]
	4 http://drugs-about.com/ing/bromperidol.html [2015, Jan 24]
	5 http://www.ndrugs.com/?s=tesoprel&amp;sort=1 [2015, Jan 24]
	6 http://www.ncbi.nlm.nih.gov/pubmed/9218929 [2015, Jan 24]
	7 http://www.drugs.com/cons/levodopa.html [2015, Jan 24]
	8 http://www.medindex.am/glossary/index.php/list/UMLS.+CSP-HL7-ICD9CM-NCI-NDFRT-RXNORM/521.xhtml [2015, Jan 24]
