โซราฟีนิบ (Sorafenib)
 ///// บทนำ ///// 
ยาโซราฟีนิบ(Sorafenib หรือ Sorafenib Tosylate)  ทางคลินนิกใช้เป็นยารักษาโรคมะเร็งไต   มะเร็งตับ  และมะเร็งต่อมไทรอยด์ชนิดที่ไม่สามารถรักษาด้วยสารกัมมันตรังสีไอโอดีน/น้ำแร่รังสีไอโอดีน  รูปแบบเภสัชภัณฑ์ของยาโซราฟีนิบเป็นแบบรับประทาน ซึ่งทำให้สะดวกในการใช้กับผู้ป่วย  ตัวยาจะออกฤทธิ์จำเพาะกับเซลล์ที่มีการแบ่งตัวเร็วอย่างเซลล์มะเร็ง  แต่เซลล์ปกติของร่างกายที่มีการแบ่งตัวได้เร็ว อย่างเช่น ผิวหนัง  เซลล์เยื่อเมือกในกระเพาะอาหารและลำไส้จึงได้รับผลกระทบ(ผลข้างเคียง/อาการข้างเคียง)จากยานี้ด้วยเช่นกัน โดยแสดงออกมาทางอาการข้างเคียงต่างๆ 
ตัวยาโซราฟีนิบ จะมีเวลาอยู่ในร่างกายได้นานประมาณ 25–48 ชั่วโมงก่อนที่จะถูกกำจัดออกไปกับอุจจาระและปัสสาวะ 
ระหว่างที่ได้รับยาโซราฟีนิบ แพทย์จะกำกับดูแลและเฝ้าระวังผลกระทบบางประการที่อาจเกิดขึ้นกับผู้ป่วยดังต่อไปนี้ เช่น 
- เกิดภาวะหัวใจขาดเลือด หรือ อาการหัวใจล้มเหลว  หากพบอาการดังกล่าว 	แพทย์จะหยุดหยุดใช้ยานี้ 
- มีภาวะเลือดออกง่ายด้วยเกล็ดเลือดต่ำ  ผู้ป่วยต้องหลีกเลี่ยงกิจกรรมที่เสี่ยงต่อ	  การบาดเจ็บและก่อให้เกิดแผลเปิดตามร่างกาย 
- เกิดกลุ่มอาการ Stevens-Johnson syndrome  หรือมีอาการผิวหนังตายในบางบริเวณของร่างกาย  กรณีนี้แพทย์จะหยุดการใช้ยานี้ทันที เช่นกัน 
- บางครั้งทางคลินิก พบว่ายาโซราฟีนิบอาจทำให้เกิด ภาวะกระเพาะอาหารทะลุ 
- ผู้ป่วยต้องได้รับการตรวจคลื่นไฟฟ้าหัวใจเป็นระยะๆตามคำสั่งแพทย์ ด้วยยานี้สามารถทำให้เกิดหัวใจเต้นผิดจังหวะได้ 
- ยาโซราฟีนิบสามารถกระตุ้นให้เกิดภาวะตับอักเสบ  ผู้ป่วยจึงต้องมารับการตรวจ	  สภาพตับ เช่น การตรวจเลือดดูค่าเอนไซม์การทำงานของตับในเลือดตามที่แพทย์นัดหมายทุกครั้ง 
- ยานี้มีฤทธิ์กดการทำงานของฮอร์โมนต่อมใต้สมองที่ชื่อ TSH หรือ Thyroid-stimulating hormone  ผู้ป่วยจึงมีความเสี่ยงต่อภาวะไทรอยด์ฮอร์โมนต่ำ/ภาวะขาดไทรอยด์ฮอร์โมน  แพทย์จึงจำเป็นต้องทำการตรวจระดับไทรอยด์ฮอร์โมนทุกเดือน 
อนึ่ง สัญญาณหรือลักษณะทางร่างกายที่ผู้ป่วยสามารถใช้เป็นตัวบ่งบอกถึงอันตรายจากการใช้ยาโซราฟีนิบ และต้องรีบนำผู้ป่วยส่งโรงพยาบาลทันที มีดังต่อไปนี้ 
- เกิดอาการ  แน่นหน้าอก  หายใจไม่ออก  เจ็บ/ปวดกราม-คอ-หลัง-แขนอย่างรุนแรง  	- มีไข้ตั้งแต่ 38 องศาเซลเซียส(Celsius)ขึ้นไป ร่วมกับมีอาการหนาวสั่น 
- อาเจียนมากกว่า 4–5 ครั้งใน 24 ชั่วโมง 
- มีอาการท้องเสีย 4–6 ครั้งต่อวัน 
- พบเลือดในปัสสาวะ/ปัสสาวะเป็นเลือด หรือ อุจจาระเป็นเลือด 
- อ่อนเพลียมากจนไม่สามารถช่วยเหลือตัวเองหรือขยับร่างกายไป-มาได้ 
- ท้องผูกอย่างรุนแรงและการใช้ยาระบาย/ยาแก้ท้องผูกที่แพทย์ให้มา ไม่เกิดประสิทธิผล 
- มีอาการติดเชื้อ สังเกตได้จากไอ มีเสมหะ หรือเจ็บ/ปวดขณะขับถ่ายปัสสาวะ 
ยาโซราฟีนิบเป็นยารักษามะเร็งที่มีจำหน่ายในบ้านเรา  คณะกรรมการอาหารและยาได้ระบุให้ยาชนิดนี้เป็นยาควบคุมพิเศษ และเป็นยาอันตรายร้ายแรง  โดยต้องใช้ยานี้ภายใต้คำสั่งแพทย์แต่ผู้เดียว  ซึ่งเราจะพบเห็นการใช้ยานี้ได้ตามสถานพยาบาลภายใต้ยาชื่อการค้าว่า “Nexavar” 
 
 ///// โซราฟีนิบมีสรรพคุณ(คุณสมบัติ)อย่างไร? ///// 
ยาโซราฟีนิบมีสรรพคุณ/ข้อบ่งใช้ เช่น 
- ใช้รักษามะเร็งไต 
- รักษามะเร็งตับที่ไม่สามารถรักษาโดยวิธีการผ่าตัด 
- รักษามะเร็งต่อมไทรอยด์ชนิดที่ไม่สามารถใช้สารกัมมันตรังสีไอโอดีน/ยาน้ำแร่รังสีไอโอดีนรักษาได้ 
 
 ///// โซราฟีนิบมีกลไกการออกฤทธิ์อย่างไร? ///// 
ตัวยาโซราฟีนิบมีกลไกการออกฤทธิ์โดย ตัวยาจะยับยั้งการทำงานของเอนไซม์ชื่อไคเนส(Kinase inhibitor) เอนไซม์นี้มีอยู่บริเวณผิวและภายในเซลล์มะเร็ง  ทำให้เซลล์มะเร็งหยุดการแบ่งตัวและลดระดับการสร้างหลอดเลือดที่ใช้เป็นเส้นทางนำสารอาหารมาเลี้ยงตัวมัน ด้วยกลไกดังกล่าวทำให้เซลล์มะเร็งหยุดการเจริญเติบโตและตายลงในที่สุด 
 
 ///// โซราฟีนิบมีรูปแบบการจัดจำหน่ายอย่างไร? ///// 
ยาโซราฟีนิบมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยตัวยา Sorafenib ขนาด 200 มิลลิกรัม/เม็ด 
 
 ///// โซราฟีนิบมีขนาดรับประทานอย่างไร? ///// 
ยาโซราฟีนิบมีขนาดรับประทาน ดังนี้ 
- ผู้ใหญ่: ขนาดและระยะเวลาในการใช้ยานี้ให้เป็นไปตามคำสั่งแพทย์แต่ผู้เดียว  
โดยรับประทานยานี้ขณะท้องว่าง และห้ามมิให้ผู้ป่วยปรับขนาดรับประทานด้วยตนเอง 
- เด็ก: ทางคลินิก ยังไม่มีข้อมูลด้านขนาดยาและความปลอดภัยในการใช้ยานี้กับเด็ก 
*หมายเหตุ: 
1. การใช้ยานี้เพื่อรักษามะเร็งตับและมะเร็งไต แพทย์อาจปรับขนาดรับประทานโดยพิจารณาจากอาการข้างเคียงที่เกิดขึ้น โดยมีแนวทางดังนี้ 
- หากพบอาการชาตามปลายนิ้วมือ-นิ้วเท้า  เกิดความรู้สึกสัมผัสเพี้ยน ซึ่งไม่ส่งผลต่อการดำเนินชีวิตประจำวัน   แพทย์จะไม่ปรับขนาดรับประทานแต่อย่างใด 
- กรณีพบอาการมือบวม-เท้าบวมร่วมกับมีอาการปวด  หากอาการไม่ดีขึ้น	  ภายใน 7 วัน แพทย์จะปรับขนาดการใช้ยาลดลง  กรณีที่ปรับขนาดรับประทานลดลงแล้ว อาการดังกล่าวยังไม่ดีขึ้นภายในสัปดาห์ที่ 4 แพทย์จะสั่งหยุดการใช้ยานี้ 
- กรณีเกิดแผลพุพองตามมือ-เท้า  และแพทย์ปรับขนาดการใช้ยาลดลง	  อาการก็ยังไม่ดีขึ้น  แพทย์จะสั่งหยุดการใช้ยานี้ 
2. สำหรับการรักษามะเร็งต่อมไทรอยด์  แพทย์จะเริ่มใช้ขนาดยาที่สูงเพื่อยับยั้งการแพร่กระจายของเซลล์มะเร็ง และจะปรับลดขนาดรับประทานลงมาเป็นลำดับตามดุลพินิจของแพทย์โดยดูจากการตอบสนองต่อยานี้ของผู้ป่วย 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาโซราฟีนิบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาโซราฟีนิบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
ผู้ป่วยต้องรับประทานยาโซราฟีนิบต่อเนื่องจึงจะเกิดประสิทธิผลของการรักษา กรณีลืมรับประทาน  สามารถรับประทานยานี้ทันทีที่นึกขึ้นได้  แต่หากรับประทานอาหารแล้วต้องเว้นระยะเวลาให้ห่าง 2 ชั่วโมงขึ้นไปแล้วจึงรับประทานยานี้ได้   ถ้าเวลาใกล้เคียงกับการรับประทานยานี้ในมื้อถัดไป ห้ามเพิ่มปริมาณยาเป็น 2เท่า ให้รับประทานยานี้ที่ขนาดปกติ 
 
 ///// โซราฟีนิบมีผลไม่พึงประสงค์อย่างไร? ///// 
ยาโซราฟีนิบสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้อาเจียน  มีอาการท้องเสีย  กระเพาะอาหารอักเสบ    ท้องผูก  ปากแห้ง  ตับอ่อนอักเสบ  กรดไหลย้อน 
- ผลต่อระบบประสาท: เช่น  ปวดศีรษะ  หูดับ   เลือดออกในกะโหลกศีรษะ  ความรู้สึกสัมผัสเพี้ยน 
- ผลต่อผิวหนัง: เช่น มีภาวะผมร่วง   ผื่นคัน  เกิดแผลพุพอง   ผิวหนังอักเสบ   
มีภาวะStevens-Johnson syndrome 
- ผลต่อระบบเลือด: เช่น  ระดับแอลบูมินในเลือดต่ำ  มีภาวะโลหิตจาง  ระดับเกล็ดเลือดต่ำ  มีภาวะเลือดออกง่าย 
- ผลต่อตับ: เช่น ตับอักเสบ   ตับวาย 
- ผลต่อระบบภูมิคุ้มกันต้านทานโรคของร่างกาย: เช่น เม็ดเลือดขาวชนิดนิวโทรฟิล(Neutrophil)ต่ำ 
- ผลต่อกล้ามเนื้อ: เช่น  ปวดข้อ  ปวดกระดูก  ปวดกล้ามเนื้อ 
- ผลต่อระบบหัวใจและหลอดเลือด: เช่น  หัวใจขาดเลือด   หัวใจล้มเหลว  ความดันโลหิตสูง  หัวใจเต้นผิดจังหวะ 
- ผลต่อไต: เช่น ไตวาย 
- ผลต่อระบบทางเดินหายใจ: เช่น หายใจขัด  ไอ  เสียงแหบ  มีน้ำมูก 
- ผลต่อระบบการเผาผลาญพลังงานของร่างกาย: เช่น แคลเซียมในเลือดต่ำ/ในร่างกายต่ำ  น้ำหนักตัวลด  โซเดียมในเลือดต่ำ  และโปแตสเซียมในเลือดต่ำ 
- ผลต่อสภาพจิตใจ: เช่น ซึมเศร้า 
- ผลต่อระบบทางเดินปัสสาวะ: เช่น มีโปรตีนในปัสสาวะ  ความรู้สึกทางเพศถดถอย 
- ผลต่อระบบต่อมไร้ท่อ:  เช่น  ไทรอยด์ฮอร์โมนอาจต่ำหรือสูงผิดปกติ 
 
 ///// มีข้อควรระวังการใช้โซราฟีนิบอย่างไร? ///// 
มีข้อควรระวังการใช้ยาโซราฟีนิบ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร 
- ห้ามปรับขนาดรับประทาน  ต้องรับประทานยานี้ตามคำสั่งแพทย์อย่างเคร่งครัด 
- ป้องกันการตั้งครรภ์ทั้งในสตรีและบุรุษขณะที่ฝ่ายใดฝ่ายหนึ่งได้รับยานี้ 
- ปรับพฤติกรรมการดำรงชีวิตประจำวันตามคำแนะนำของ แพทย์  พยาบาล  เภสัชกร เช่น ไม่กระทำกิจกรรมที่เสี่ยงต่อการบาดเจ็บเป็นแผลเลือดออก  เลี่ยงการโดน	 แสงแดดจัดเป็นเวลานาน  ล้างมือบ่อยครั้งขึ้น  และไม่อยู่ในที่มีผู้คนแออัด 
- หากพบอาการ ท้องผูก หรือ ท้องเสีย ห้ามไปซื้อหายาใดๆมารับประทานเอง
ต้องใช้ยาบรรเทาอาการเหล่านี้ตามที่แพทย์สั่งจ่ายเท่านั้น 
- ดื่มน้ำวันละ 2–3 ลิตรเพื่อหลีกเลี่ยงภาวะขาดน้ำของร่างกาย   รับประทานอาหารและพักผ่อนอย่างเพียงพอเพื่อให้ร่างกายฟื้นสภาพได้เร็วขึ้น 
- กรณีเกิดอาการข้างเคียงต่างๆ ให้รีบมาปรึกษาแพทย์ โดยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษาได้อย่างเหมาะสมกับผู้ป่วย 
- มาพบแพทย/มาโรงพยาบาลตามแพทย์นัดเสมอ เพื่อรับการตรวจร่างกาย เช่น การตรวจเลือดดูค่า CBC  ดูการทำงานของ ตับ ไต  การติดเชื้อ และเพื่อดูความก้าวหน้าของการรักษามะเร็ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโซราฟีนิบด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โซราฟีนิบมีปฏิกิริยาระหว่างยากับยาตัวอื่นอย่างไร? ///// 
ยาโซราฟีนิบมีปฏิกิริยาระหว่างยากับยาตัวอื่น เช่น 
- ห้ามรับประทานยาโซราฟีนิบร่วมกับยา  Crizotinib (ยารักษามะเร็งปอดชนิดเซลล์ตัวโต), Clozapine, Dolasetron, Sotalol,  เพราะอาจทำให้มีภาวะหัวใจเต้นผิดจังหวะตามมา 
- ห้ามรับประทานยาโซราฟีนิบร่วมกับ ยาColchicine  เพราะจะทำให้เกิดอาการข้างเคียงต่อระบบอวัยวะต่างๆในร่างกายได้อย่างรุนแรง เช่น กล้ามเนื้อ  เลือด   ประสาท  ตับ  และไต 
- ห้ามใช้ยาโซราฟีนิบร่วมกับยา  Carbamazepine,  Dexamethasone,  Phenobarbital,  Phenytoin,  Rifampicin  ด้วยจะทำให้ระดับยาโซราฟีนิบในกระแสเลือดลดลงจนส่งผลกระทบต่อประสิทธิภาพในการรักษา 
- หลีกเลี่ยงการใช้ยาโซราฟีนิบร่วมกับ ยาWarfarin  เพราะจะทำให้เกิดภาวะเลือดออกง่ายมากขึ้นตามมา 
 
 ///// ควรเก็บรักษาโซราฟีนิบอย่างไร? ///// 
ควรเก็บยาโซราฟีนิบ ในช่วงอุณหภูมิ 15–30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// โซราฟีนิบมีชื่ออื่นอีกไหม? ผลิตจากบริษัทอะไรบ้าง? ///// 
ยาโซราฟีนิบ มียาชื่อการค้าและบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Soranib 
 ///// บรรณานุกรม ///// 
http://chemocare.com/chemotherapy/drug-info/Sorafenib.aspx [2018,April21] 
http://www.mims.com/thailand/drug/info/sorafenib/?type=brief&amp;mtype=generic [2018,April21] 
https://www.accessdata.fda.gov/drugsatfda_docs/label/2013/021923s016lbl.pdf [2018,April21] 
https://en.wikipedia.org/wiki/Sorafenib [2018,April21] 
http://chemocare.com/chemotherapy/what-is-chemotherapy/targeted-therapy.aspx [2018,April21] 
https://www.drugs.com/sfx/nexavar-side-effects.html [2018,April21] 
https://www.drugs.com/nexavar.html [2018,April21] 
https://www.drugs.com/drug-interactions/sorafenib,nexavar-index.html?filter=3&amp;generic_only= [2018,April21]
