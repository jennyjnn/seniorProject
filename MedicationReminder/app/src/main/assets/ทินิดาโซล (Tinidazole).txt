ทินิดาโซล (Tinidazole)
 ///// บทนำ ///// 
ยาทินิดาโซล (Tinidazole) เป็นยาที่มีฤทธิ์ต่อต้านปรสิตเช่น เชื้อโปรโตซัว (Protozoa) เคยถูกใช้อย่างแพร่หลายในแถบยุโรป ยานี้ถูกสังเคราะห์และพัฒนาขึ้นเมื่อปี ค.ศ. 1972 (พ.ศ. 2515) มีการวางจำหน่ายหลายชื่อการค้าเช่น Tindamax, Fasigyn, Simplotan และ Sporinex เป็นต้น นักวิทยาศาสตร์ได้ค้นคว้าฤทธิ์ของการรักษาอย่างต่อเนื่องและพบว่าทินิดาโซลยังสามารถต่อต้านเชื้อแบคทีเรียได้อีกหลายชนิด ทั้งสามารถใช้เป็นยาร่วมรักษาอาการของผู้ป่วยที่มีโรคติดเชื้อเอชไพโลไร (Helicobactor pylori) อีกด้วย ผลข้างเคียงที่โดดเด่นของยาทินิดาโซลเห็นจะได้แก่ อาการไม่สบายในกระเพาะอาหารและลำไส้หลังรับประทานยา การรับรสชาติของลิ้นเปลี่ยนไป และอาจพบอาการผื่นคันตามร่างกาย รูปแบบยาแผนปัจจุบันของยานี้ที่พบเห็นและมีการใช้มาก จะเป็นยาชนิดรับประทาน 
เมื่อยาทินิดาโซลถูกดูดซึมจากทางเดินอาหารเข้าสู่กระแสเลือด ตัวยาจะเข้าจับกับพลาสมาโปรตีนประมาณ 12% ตับจะคอยทำลายและเปลี่ยนแปลงโครงสร้างทางเคมีของยาอย่างต่อเนื่อง ซึ่งร่างกายต้องใช้เวลาประมาณ 12 - 14 ชั่วโมงในการกำจัดปริมาณยา 50% ออกจากกระแสเลือดและผ่านออกไปกับปัสสาวะและอุจจาระ 
คณะกรรมการอาหารและยาของไทยได้ระบุให้ยาทินิดาโซลเป็นยาอันตราย สำหรับการใช้ยากับผู้ป่วยควรต้องเป็นไปตามคำแนะนำของแพทย์ ประชาชนไม่ควรไปซื้อหายาทินิดาโซลมารับประทานเอง 
 ///// ทินิดาโซลมีสรรพคุณ (คุณสมบัติ) อย่างไร? ///// 
ยาทินิดาโซลมีสรรพคุณดังนี้ 
- รักษาอาการติดเชื้อโปรโตซัวชนิด Trichomoniasis และ Giardiasis 
- รักษาอาการติดเชื้อแบคทีเรียในบริเวณช่องคลอด/ภาวะช่องคลอดอักเสบจากเชื้อแบคทีเรีย (Bacterial vaginosis) 
- รักษาการติดเชื้อแบคทีเรียชนิดมีชีวิตไม่ขึ้นกับออกซิเจน (Anaerobic bacterial infections) 
- รักษาอาการฝีในปอด (Lung abscess) 
- รักษาอาการปอดบวม (Pnenmonia) 
- รักษาการติดเชื้อบริเวณผิวหนัง 
- ป้องกันการติดเชื้อแบคทีเรียหลังผ่าตัด 
- รักษาการติดเชื้อโรคบิดอะมีบาในลำไส้เล็ก (Intestinal amoebiasis) 
 ///// ทินิดาโซลมีกลไกการออกฤทธิ์อย่างไร? ///// 
กลไกการออกฤทธิ์ของยาทินิดาโซลคือ ตัวยาจะออกฤทธิ์ทำลายและยับยั้งการสร้างสารพันธุกรรมในตัวของเชื้อที่เป็นสาเหตุของโรค ด้วยกลไกเหล่านี้จึงทำให้เชื้อโรคที่ได้รับยาทินิดาโซล หยุดการเจริญเติบโตและตายลงในที่สุด 
 ///// ทินิดาโซลมีรูปแบบการจัดจำหน่ายอย่างไร? ///// 
ยานิดาโซลมีรูปแบบการจัดจำหน่ายเป็นยาเม็ดชนิดรับประทาน ขนาด 500 มิลลิกรัม/เม็ด 
 ///// ทินิดาโซลมีขนาดการรับประทานอย่างไร? ///// 
ยาทินิดาโซลมีขนาดการรับประทานดังนี้เช่น 
ก. สำหรับรักษาโรคติดเชื้อ Protozoa ชนิด Trichomoniasis &amp; Giardiasis: 
- ผู้ใหญ่: รับประทาน 2 กรัมวันละครั้งเป็นเวลา 1 วัน 
- เด็ก:	รับประทาน 50 - 75 มิลลิกรัม/น้ำหนักตัว 1 กิโลกรัมเป็นเวลา 1 วัน 
ข. สำหรับการติดเชื้ออะมีบาในลำไส้เล็ก (Intestinal amoebiasis): 
- ผู้ใหญ่: รับประทาน 2 กรัมวันละครั้งเป็นเวลา 2 - 3 วัน 
- เด็ก: รับประทาน 50 - 60 มิลลิกรัม/วันเป็นเวลา 3 วัน 
ค. สำหรับการติดเชื้อแอนแอโรบิคแบคทีเรีย (Anaerobic bacterial infections): 
- ผู้ใหญ่: เริ่มต้นรับประทาน 2 กรัมครั้งเดียวในวันแรก จากนั้นรับประทาน 1 กรัมวันละครั้งเป็นเวลา 5 - 6 วัน 
- เด็ก: การใช้ยานี้ในเด็กกรณีโรคนี้จะอยู่ในดุลพินิจของแพทย์ เพราะยังไม่มีข้อมูลการศึกษาชัดเจนถึงผลของยานี้ในเด็ก 
ง. สำหรับป้องกันการติดเชื้อหลังผ่าตัด: 
- ผู้ใหญ่: รับประทาน 2 กรัมครั้งเดียวก่อนเข้ารับการผ่าตัด 12 ชั่วโมง 
- เด็ก: การใช้ยานี้ในเด็กกรณีนี้จะอยู่ในดุลพินิจของแพทย์ เพราะยังไม่มีข้อมูลการศึกษาชัดเจนถึงผลของยานี้ในเด็ก 
*****หมายเหตุ: 
- ควรรับประทานยาทินิดาโซลพร้อมอาหาร 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาทินิดาโซล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาทินิดาโซลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาทินิดาโซลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ทินิดาโซลมีผลไม่พึงประสงค์อย่างไร? ///// 
ยาทินิดาโซลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีภาวะรบกวนการทำงานของระบบประสาท (เช่น อารมณ์แปรปรวน สั่น นอนไม่หลับ) รู้สึกไม่สบายในกระเพาะและลำไส้ คลื่นไส้ อาเจียน เบื่ออาหาร มีไข้ การรับรสชาติของลิ้นเปลี่ยนไป ปวดศีรษะ ปัสสาวะมีสีคล้ำ ท้องเสีย อาจเกิดอาการชัก มีภาวะเม็ดเลือดขาวต่ำและอ่อนเพลีย 
 ///// มีข้อควรระวังการใช้ทินิดาโซลอย่างไร? ///// 
มีข้อควรระวังการใช้ยาทินิดาโซลดังนี้เช่น 
- ห้ามใช้กับผู้ที่แพ้ยานี้และกับผู้ที่แพ้ยาที่เป็นอนุพันธุ์ของยาในกลุ่ม 5-Nitroimidazole (ยาปฏิชีวนะกลุ่มหนึ่ง) 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- ห้ามใช้ยานี้กับผู้ที่มีความผิดปกติของโลหิตหรือเป็นโรคเลือด รวมถึงผู้ป่วยด้วยโรคPorphy ria (โรคทางพันธุกรรมที่พบได้น้อยที่มีความผิดปกติในกระบวนการสร้างเม็ดเลือดแดง) 
- ห้ามรับประทานยานี้พร้อมเครื่องดื่มที่มีแอลกอฮอล์ 
- หยุดการใช้ยานี้ทันทีอาจทำให้มีอาการวิงเวียนหรือการควบคุมร่างกายทำได้ลำบาก 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาทินิดาโซลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ทินิดาโซลมีปฏิกิริยาระหว่างยากับยาตัวอื่นอย่างไร? ///// 
ยาทินิดาโซลมีปฏิกิริยาระหว่างยากับยาตัวอื่นดังนี้เช่น 
- การใช้ยาทินิดาโซลร่วมกับยาต้านการแข็งตัวของเลือดเช่น Warfarin อาจทำให้ฤทธิ์ของ Warfarin เพิ่มมากขึ้นและเสี่ยงต่อภาวะเลือดออกง่าย หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาทินิดาโซลร่วมกับยาบางตัวเช่น Ciclosporin, Tacrolimus หรือ Lithium อาจทำให้เกิดพิษต่อร่างกายได้จึงควรหลีกเลี่ยงการใช้ร่วมกับยากลุ่มดังกล่าว 
- การใช้ยาทินิดาโซลร่วมกับยา Colestyramine สามารถรบกวนการดูดซึมยา Colestyramine เข้าสู่ร่างกายและอาจส่งผลต่อการรักษา หากจำเป็นต้องใช้ยาร่วมกันแพทย์จะปรับขนาดการใช้ให้เหมาะสมเป็นกรณีไป 
- ห้ามรับประทานยาทินิดาโซลร่วมกับเครื่องดื่มที่มีแอลกอฮอล์เป็นส่วนผสมด้วยจะทำให้เกิดพิษและอาการข้างเคียงกับร่างกายหรือที่เรียกว่า Disulfiram-like reaction (อาการเช่น ตับอักเสบ ผิวหนังขึ้นผื่น มีอาการทางระบบประสาท ลมหายใจมีกลิ่นผิดปกติ) กรณีผู้ป่วยที่ดื่มสุราจะต้องหยุด ดื่มเป็นเวลา 3 วันขึ้นไปร่างกายจึงพร้อมที่จะรับยาทินิดาโซล 
 ///// ควรเก็บรักษาทินิดาโซลอย่างไร? ///// 
สามารถเก็บยาทินิดาโซลภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ทินิดาโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาทินิดาโซลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://www.mims.com/Thailand/drug/info/Fasigyn/?type=brief [2015,Feb28]
	2 http://en.wikipedia.org/wiki/Tinidazole [2015,Feb28]
	3 http://www.mims.com/Thailand/drug/search/?q=tinidazole&amp;page=0 [2015,Feb28]
	4 http://www.mims.com/USA/drug/info/tinidazole/?type=full&amp;mtype=generic#Dosage [2015,Feb28]
	5 http://www.drugs.com/mtm/tinidazole.html [2015,Feb28]
