พารัลดีไฮด์ (Paraldehyde)
 ///// บทนำ ///// 
ยาพารัลดีไฮด์ (Paraldehyde) เป็นยาที่ใช้รักษาอาการลมชัก เคยนำมาใช้บำบัดผู้ที่ติดสุรารวมถึงอาการทางจิตประสาทเช่น อาการซึมเศร้า ช่วยผ่อนคลายและทำให้นอนหลับอีกด้วย เคยมีข้อมูลเปรียบเทียบระหว่างการใช้ยาพารัลดีไฮด์กับยากลุ่มเบนโซไดอะซีปีน (Benzodiazepine) พบว่า ยาพารัลดีไฮด์ก่อให้เกิดภาวะกดการหายใจ (อาการคือ หายใจช้าเบาและตื้น และอาจหยุดหายใจได้) น้อยกว่า จากข้อมูลนี้จึงเป็นเหตุผลสนับสนุนให้ใช้ยาพารัลดีไฮด์เป็นยารักษาอาการลมชักของเด็กในสถานการณ์ฉุกเฉินเช่น ในที่พักอาศัย อย่างไรก็ตามด้วยเหตุผลด้านความปลอดภัยของการใช้ยาจึงมีการใช้ยาอื่นทดแทนพารัลดีไฮด์ในการรักษาอาการติดสุราและอาการทางประสาท 
รูปแบบยาแผนปัจจุบันของยาพารัลดีไฮด์อาจแบ่งได้ดังนี้ 
- ยาน้ำชนิดรับประทาน: ซึ่งมีผลอันไม่พึงประสงค์ (ผลข้างเคียง/อาการข้างเคียง) ที่เด่นชัดคือ ทำให้ลมหายใจของผู้ที่รับประทานยานี้มีกลิ่นแรง-ฉุน และอาจทำความรบกวนทั้งผู้ป่วยและผู้ที่อยู่รอบข้างได้ แต่กลิ่นเหล่านี้จะค่อยๆหายไปเองภายในเวลา 1 วันหลังการใช้ยา 
- ยาฉีด: ซึ่งมีใช้ในสถานพยาบาลเท่านั้น การใช้ยาจะต้องเป็นไปตามคำสั่งแพทย์ 
- ยาน้ำสำหรับสวนเข้าทางทวารหนัก: ซึ่งมักจะใช้รักษาอาการลมชักของเด็กเล็กที่แพทย์แนะนำให้ผู้ปกครองสามารถใช้รักษาอาการลมชักของบุตรหลาน ณ ที่พักอาศัยได้ 
ยังมีเหตุผลบางประการที่แพทย์มักนำมาประกอบในการเลือกใช้ยาพารัลดีไฮด์ว่าเหมาะสมกับผู้ป่วยมากน้อยเพียงใดหรือไม่อย่างเช่น 
- ผู้ป่วยเคยมีประวัติแพ้ยาพารัลดีไฮด์มาก่อนหรือไม่ 
- เคยมีประวัติติดยาเสพติดหรือติดสุราหรือไม่ด้วยร่างกายผู้ป่วยกลุ่มนี้สามารถตอบสนองทำให้ติดยาพารัลดีไฮด์ได้เช่นเดียวกันจนส่งผลกระทบต่อการรักษา 
- หากผู้ป่วยมีภาวะลำไส้อักเสบ กระเพาะอาหารอักเสบ แผลในกระเพาะอาหาร การใช้ยาพารัลดีไฮด์ชนิดรับประทานอาจทำให้อาการอักเสบเหล่านั้นรุนแรงมากขึ้น 
- ผู้ป่วยโรคปอด โรคหืด โรคตับ หากได้รับยาพารัลดีไฮด์อาจก่อให้เกิดอาการข้างเคียงกับตัวผู้ป่วยได้มากกว่าผู้ป่วยกลุ่มอื่น 
อนึ่ง หลังจากมีการจ่ายยาพารัลดีไฮด์กับผู้ป่วยเพื่อนำกลับไปใช้ที่บ้าน ยังมีข้อพึงระวังปลีก ย่อยที่ไม่ควรละเลย แพทย์/เภสัชกรจะให้คำแนะนำและมีรายละเอียดเพิ่มเติมอีกอาทิ 
ก. สำหรับยารับประทาน: 
- ห้ามใช้ช้อนพลาสติกหรือแก้วพลาสติกในการตวงยา ด้วยตัวยาจะทำปฏิกิริยากับเนื้อพลาสติกและกระทบต่อประสิทธิภาพในการรักษา ควรใช้ภาชนะที่เป็นโลหะหรือแก้วเท่านั้น 
- สามารถผสมยาในนมหรือน้ำผลไม้เย็นๆก่อนการรับประทาน ทั้งนี้จะช่วยปรับปรุงรสชาติให้น่ารับประทานมากขึ้น และลดความรู้สึกไม่สบายในกระเพาะอาหาร-ลำไส้ได้บ้างพอสมควร 
ข. สำหรับยาชนิดสวนเข้าทางทวารหนัก: 
- ผู้ปกครองต้องเรียนรู้วิธีการใช้ยารูปแบบสวนเข้าทางทวารหนักอย่างถูกต้องจากสถาน พยาบาลที่ตรวจรักษา และสามารถปฏิบัติได้อย่างถูกต้องเมื่ออาการลมชักเกิดขึ้นกับบุตร-หลาน 
ทั้งนี้ยาพารัลดีไฮด์มีข้อควรระวังอีกมากมาย การเลือกรูปแบบผลิตภัณฑ์ที่เหมาะสมต้องอาศัยดุลยพินิจของแพทย์มาประกอบเท่านั้น ผู้ป่วยควรได้รับการดูแลและต้องปฏิบัติตัวตามคำแนะนำของแพทย์อย่างเคร่งครัด ห้ามปรับเปลี่ยนขนาดการใช้ยาด้วยตนเองเป็นอันขาด 
 ///// พารัลดีไฮด์มีสรรพคุณ (คุณสมบัติ) อย่างไร? ///// 
ยาพารัลดีไฮด์มีสรรพคุณ/ข้อบ่งใช้เพื่อ 
- ใช้เป็นยาสงบประสาท/ยาคลายเครียด ช่วยให้นอนหลับ 
- ใช้บำบัดอาการโรคลมชัก อาการชักจากโรคบาดทะยัก อาการชักจากพิษของยาอื่น 
- บำบัดอาการสั่น-เพ้อด้วยเหตุขาดสุรา 
 ///// พารัลดีไฮด์มีกลไกการออกฤทธิ์อย่างไร? ///// 
กลไกการออกฤทธิ์ของยาพารัลดีไฮด์คือ เป็นยาที่มีฤทธิ์สงบประสาทช่วยให้นอนหลับ และรักษาอาการลมชัก โดยยาจะออกฤทธิ์ที่สมองและก่อให้เกิดการปรับสมดุลของกระแสประสาทจากสมอง ส่งผลต่ออาการชักให้สงบและทุเลาลง ตัวยายังสามารถซึมผ่านเข้าปอด น้ำไขสันหลัง ก่อนที่จะถูกขับออกไปกับปัสสาวะ ข้อดีบางประการของยานี้คือ มีผลกระทบต่อระบบการหายใจและต่อระบบความดันโลหิตของผู้ป่วยได้บ้าง แต่ไม่ค่อยพบถึงขั้นอันตรายรุนแรง 
 ///// พารัลดีไฮด์มีรูปแบบการจัดจำหน่ายอย่างไร? ///// 
ยาพารัลดีไฮด์มีรูปแบบการจัดจำหน่าย คือ 
- ยาฉีด ขนาดความแรง 100% ขนาดบรรจุ 5 มิลลิลิตร/ขวด 
- ยาน้ำชนิดรับประทานและยาน้ำชนิดสวนเข้าทางทวารหนัก โดยขนาดบรรจุจะแตกต่างกันขึ้นอยู่กับสถานพยาบาลเป็นผู้จัดทำให้กับผู้ป่วย 
 ///// พารัลดีไฮด์มีขนาดการบริหารยาอย่างไร? ///// 
ยาพารัลดีไฮด์มีขนาดการบริหารยา/การใช้ยาเช่น 
1. ยาชนิดฉีด 
ก.เพื่อช่วยให้นอนหลับ: 
- ผู้ใหญ่: ฉีดยาเข้ากล้ามเนื้อครั้งละ 10 มิลลิลิตร 
- เด็ก: ฉีดยาเข้ากล้ามเนื้อขนาด 0.3 มิลลิลิตร/น้ำหนักตัว 1 กิโลกรัม/วัน 
ข. บำบัดอาการชักจากโรคบาดทะยักหรือจากการได้รับพิษของยาอื่น: 
- ผู้ใหญ่: ฉีดยาเข้ากล้ามเนื้อครั้งละ 5 - 10 มิลลิลิตร 
- เด็ก: ขนาดยาขึ้นกับน้ำหนักตัวของเด็ก ความรุนแรงของอาการ และดุลพินิจของแพทย์ผู้รักษา 
ค. สำหรับอาการสั่นด้วยเหตุขาดสุรา: 
- ผู้ใหญ่: ฉีดยาเข้ากล้ามเนื้อครั้งละ 5 มิลลิลิตรทุก 4 - 6 ชั่วโมงเป็นเวลา 1 วัน จากนั้นแพทย์อาจลดความถี่ในการให้ยาเหลือทุก 6 ชั่วโมงในวันถัดมา ขนาดการให้ยาสูงสุดในวันแรกไม่เกิน 30 มิลลิลิตร/วันและ 20 มิลลิลิตร/วันในวันถัดมาของการรักษา 
- เด็ก: การใช้ยานี้ในเด็กขึ้นกับดุลพินิจของแพทย์ผู้รักษาเป็นกรณีๆไป 
2. ยาชนิดที่ใช้ทางทวารหนัก: 
สำหรับอาการชักในเด็ก: เด็กอายุ 1 เดือน - 18 ปี: ให้ยาทางทวารหนักขนาด 0.4 มิลลิลิตร/น้ำหนักตัว 1 กิโลกรัมโดยต้องเจือจางยาด้วยน้ำมันมะกอกเท่าตัวก่อนสวนเข้าทางทวารหนักของเด็ก ห้ามสวนเข้าทวารหนักโดยไม่ได้เจือจางตัวยาก่อนเป็นอันขาด 
3. ยาชนิดรับประทาน: 
สำหรับสงบประสาท: 
- ผู้ใหญ่: รับประทานยาครั้งละ 4 - 8 มิลลิลิตรโดยเจือจางกับนมหรือน้ำผลไม้ 
- เด็ก: รับประทานครั้งละ 0.15 - 0.3 มิลลิลิตร/น้ำหนักตัว 1 กิโลกรัมโดยเจือจางกับนมหรือน้ำผลไม้ 
*อนึ่งยานี้รับประทานหลังอาหาร 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาพารัลดีไฮด์ ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาพารัลดีไฮด์อาจส่งผลให้อาการ ของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาพารัลดีไฮด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// พารัลดีไฮด์มีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง/อาการข้างเคียง) ของยาพารัลดีไฮด์ที่อาจพบได้จากทุกรูปแบบผลิตภัณฑ์มีดังนี้เช่น 
ก. ชนิดฉีด: เกิดอาการไอ ปอดบวม มีเลือดออกในปอด ความดันโลหิตต่ำ 
ข. ชนิดที่ให้ทางทวารหนัก: เกิดการระคายเคืองในบริเวณทวารหนักหรือเกิดแผลในทวารหนัก ง่วงนอน อาจเกิดผื่นคันทางผิวหนัง 
ค. ชนิดรับประทาน: เกิดอาการง่วงนอน ปวดศีรษะ คลื่นไส้ อาเจียน ลมหายใจมีกลิ่นแรงและฉุน อาจพบอาการวิงเวียนคล้ายกับอาการเมาค้างได้บ้าง 
*สำหรับผู้ที่ได้รับยานี้เกินขนาด: อาจพบอาการปัสสาวะมีสีขุ่น รู้สึกสับสน ปัสสาวะน้อย หายใจเร็วและแรง กล้ามเนื้อกระตุก คลื่นไส้ อาเจียน กระสับกระส่าย หัวใจเต้นช้า เป็นตะคริวที่ท้องอย่างรุนแรง และอ่อนเพลีย ซึ่งถ้าผู้ป่วยใช้ยานี้และมีอาการดังกล่าวให้หยุดใช้ยานี้และรีบนำผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้แคฟเฟอีนอย่างไร? ///// 
มีข้อควรระวังการใช้พารัลดีไฮด์เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตรด้วยตัวยาพารัลดีไฮด์สามารถซึมผ่านรกและเข้าสู่น้ำนมมารดาได้ หากตัวยาถูกส่งผ่านถึงทารกอาจก่อให้เกิดภาวะกดการหายใจในเด็กทารกได้ 
- ห้ามปรับเปลี่ยนขนาดรับประทานด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- หลีกเลี่ยงการใช้ยานี้กับผู้ป่วยโรคปอด โรคตับ โรคกระเพาะอาหารอักเสบ โรคลำไส้อักเสบ 
- หลีกเลี่ยงมิให้ยาพารัลดีไฮด์เข้าตา สัมผัสผิวหนังหรือเสื้อผ้า 
- การใช้ยานี้เป็นเวลานานอาจทำให้ร่างกายเกิดการติดยา เกิดพิษต่อตับและต่อไตของผู้ป่วย รวมถึงเกิดภาวะเป็นกรดในกระแสเลือดอันเนื่องมาจากกระบวนการเผาผลาญของร่างกาย (อาการเช่น หายใจเร็ว สับสน อ่อนเพลียมาก อาจโคม่า) 
- การหยุดใช้ยานี้โดยทันทีอาจทำให้เกิดภาวะประสาทหลอนหรือเกิดอาการคลุ้มคลั่งขึ้นได้ แพทย์จะเป็นผู้แนะนำการหยุดยานี้อย่างเป็นขั้นตอนเพื่อให้เกิดผลกระทบต่อผู้ป่วยน้อยที่สุด 
- การใช้ยาพารัลดีไฮด์เพื่อช่วยให้นอนหลับควรใช้เพียงระยะเวลาสั้นๆเท่านั้น ตัวยาจะกระตุ้นให้เกิดอาการง่วงนอนได้อย่างรวดเร็วขณะที่ได้รับยานี้ จึงควรหลีกเลี่ยงการขับขี่ยวดยานพาหนะหรือการควบคุมเครื่องจักรต่างๆ 
- มาพบแพทย์ตามนัดเพื่อตรวจสอบความก้าวหน้าของอาการผู้ป่วยหลังการบำบัดด้วยยานี้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาพารัลดีไฮด์) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// พารัลดีไฮด์มีปฏิกิริยาระหว่างยากับยาตัวอื่นอย่างไร? ///// 
ยาพารัลดีไฮด์มีปฏิกิริยาระหว่างยากับยาตัวอื่นเช่น 
- ห้ามดื่มสุรา/เครื่องดื่มแอลกอฮอล์ทุกชนิดร่วมกับการใช้ยาพารัลดีไฮด์ด้วยจะทำให้มีอาการข้างเคียงต่อระบบประสาทอย่างมากเช่น วิงเวียน ง่วงนอน ขาดสมาธิ เกิดการสูญเสียความสามารถในการตัดสินใจ 
- การใช้ยาพารัลดีไฮด์ร่วมกับยา Disulfiram อาจก่อให้เกิดอาการข้างเคียงต่างๆเช่น หน้าแดง มีอาการปวดตุบๆในศีรษะและบริเวณคอ หายใจลำบาก คลื่นไส้ อาเจียน เจ็บหน้าอก ชีพจรเต้นเร็ว ความดันโลหิตต่ำ วิงเวียน เป็นลม ตาพร่า เกิดอาการชัก หัวใจล้มเหลว เพื่อป้องกันการเกิดอาการข้างเคียงดังกล่าวจึงควรหลีกเลี่ยงการใช้ยาร่วมกัน 
- การใช้ยาพารัลดีไฮด์ร่วมกับยา Propoxyphene อาจก่อให้เกิดผลกระทบต่อระบบการทำ งานของเซลล์ประสาท โดยพบอาการวิงเวียน ง่วงนอน ขาดสมาธิ ความสามารถในการตัดสินใจด้อยประสิทธิภาพลงไป หากไม่มีความจำเป็นใดๆควรหลีกเลี่ยงการใช้ยาร่วมกัน 
- ห้ามใช้ยาพารัลดีไฮด์ร่วมกับยา Sodium oxybate ด้วยจะเพิ่มความเสี่ยงต่อภาวะกดการหายใจ เกิดความดันโลหิตต่ำ เป็นลม จนถึงขั้นโคม่า และอาจเสียชีวิต (ตาย) ในที่สุด 
 ///// ควรเก็บรักษาพารัลดีไฮด์อย่างไร? ///// 
ควรเก็บยาพารัลดีไฮด์ภายใต้อุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// พารัลดีไฮด์มีชื่ออื่นอีกไหม? ผลิตจากบริษัทอะไรบ้าง? ///// 
ยาพารัลดีไฮด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Paraldehyde  [2015,Nov21] 
http://www.drugs.com/cons/paraldehyde-oral-injection-rectal.html  [2015,Nov21] 
http://www.mayoclinic.org/drugs-supplements/paraldehyde-oral-route-injection-route-rectal-route/side-effects/drg-20065329  [2015,Nov21] 
http://www.mims.com/THAILAND/Home/GatewaySubscription/?generic=Paraldehyde  [2015,Nov21] 
http://www.mims.com/Singapore/drug/info/Paraldehyde%20DBL/  [2015,Nov21] 
https://www.stockport.nhs.uk/documents/PIL/36142_PAED66.pdf  [2015,Nov21] 
http://www.adhb.govt.nz/newborn/drugprotocols/ParaldehydePharmacology.html  [2015,Nov21] 
http://www.phebra.com/index.php?id_product=39&amp;controller=product?tab=app  [2015,Nov21] 
file:///C:/Users/apai/Downloads/1.3.1%20Paraldehyde%20Injection%20BP%20PI%20INJ153%20V04_C_00031.pdf  [2015,Nov21] 
http://loyolauniversity.adam.com/content.aspx?productId=47&amp;pid=47&amp;gid=601071  [2015,Nov21] 
https://www.mims.com/India/drug/info/paraldehyde/?type=full&amp;mtype=generic   [2015,Nov21] 
http://www.eastcheshire.nhs.uk/Downloads/Patient%20information%20leaflets/Childrens%20conditions/paraldehyde-%20rescue%20medication.pdf  [2015,Nov21] 
http://www.medsafe.govt.nz/profs/datasheet/p/Paraldehydeinj.pdf  [2015,Nov21] 
http://www.drugs.com/food-interactions/paraldehyde.html  [2015,Nov21] 
http://www.drugs.com/drug-interactions/paraldehyde-index.html?filter=3&amp;generic_only=  [2015,Nov21] 
http://www.medicatione.com/?c=drug&amp;s=paral&amp;ingredient=paraldehyde  [2015,Nov21]
