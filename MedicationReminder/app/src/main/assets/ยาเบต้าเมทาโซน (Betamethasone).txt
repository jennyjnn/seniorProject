ยาเบต้าเมทาโซน (Betamethasone)
 ///// บทนำ ///// 
ยาเบต้าเมทาโซน (Betamethasone) เป็นยาในกลุ่ม Glucocorticoid steroid มีคุณสม บัติต้านการอักเสบและกดภูมิคุ้มกันต้านทานโรคของร่างกาย รูปแบบยาแผนปัจจุบันของยานี้มีทั้งชนิดยาครีม ยาขี้ผึ้ง โลชั่น ยาเจล ยาฉีด และยาชนิดรับประทาน สำหรับบ้านเราจะพบเห็นการใช้ยานี้ในรูปแบบยาทาภายนอกเสียเป็นส่วนมากที่มีทั้งประเภทยาเดี่ยวและยาที่ผสมร่วมกับยาอื่นเช่น Neomycin, Gentamycin, Calcipotriol (ยารักษาโรคสะเก็ดเงิน), Clotrimazole, Fucidic acid, และ Salicylic acid เป็นต้น ส่วนยาฉีดจะพบเห็นการใช้ตามสถานพยาบาลเท่านั้น สำหรับยาชนิดรับประทานจะมีใช้ในต่างประเทศ แต่ไม่ค่อยพบเห็นการใช้ในประเทศไทยสักเท่า ไร 
หากจะกล่าวถึงประโยชน์ทางการแพทย์ที่นำมาใช้รักษาอาการโรคของยาเบต้าเมทาโซน อาทิเช่น 
- รักษาอาการผื่นคัน อาการแพ้ของผิวหนัง โดยใช้เป็นยาครีม ยาขี้ผึ้ง โลชั่น และยาเจล 
- ลดภาวะอักเสบของระบบอวัยวะต่างๆภายในร่างกาย โดยใช้ในรูปแบบยารับประทานและยาฉีด 
ทั้งนี้ นักวิทยาศาสตร์ได้ศึกษาการกระจายตัวของยาเบต้าเมทาโซนเมื่อเข้าสู่ร่างกาย และพบว่าตัวยาสามารถกระจายตัวไปยังอวัยวะส่วนต่างๆของร่างกายได้เป็นอย่างดี อีกทั้งสา มารถซึมผ่านรก น้ำนมมารดา และจะถูกเปลี่ยนแปลงโครงสร้างทางเคมีเมื่อผ่านไปที่ตับ ปกติร่างกายต้องใช้เวลาประมาณ 36 - 54 ชั่วโมงในการกำจัดยา 50% ออกจากกระแสเลือดโดยผ่านไปกับปัสสาวะ 
องค์การอนามัยโลกได้ระบุให้ยาเบต้าเมทาโซนเป็นยาจำเป็นขั้นพื้นฐานของระดับชุมชนที่ควรมีสำรองไว้ตามสถานพยาบาลต่างๆ คณะกรรมการอาหารและยาของไทยได้บรรจุยานี้ลงในบัญชียาหลักแห่งชาติเป็นที่เรียบร้อยแล้ว 
ด้วยเป็นยาที่ออกฤทธิ์แรงและผลข้างเคียงมีมาก การใช้ยานี้ที่เหมาะสมปลอดภัยจึงต้องเป็นไปตามคำสั่งของแพทย์เท่านั้น 
 ///// ยาเบต้าเมทาโซนมีสรรพคุณ (คุณสมบัติ) อย่างไร? ///// 
ยาเบต้าเมทาโซนมีสรรพคุณดังนี้เช่น 
- บรรเทาอาการแพ้ต่างๆเช่น ผื่นคันตามผิวหนัง, ผิวหนังอักเสบ 
- บรรเทาการอักเสบจากโรคเกาต์ โรคข้ออักเสบ โรคข้อรูมาตอยด์ 
- บรรเทาอาการแพ้ของระบบทางเดินหายใจเช่น อาการหอบหืด 
- ลดอาการอักเสบของกล้ามเนื้อ 
- บรรเทาอาการโรคมะเร็งบางชนิดเช่น มะเร็งเม็ดเลือดขาว (Malignant lymphoma) 
- รักษาอาการโรคต่อมหมวกไตเจริญผิดปกติแต่กำเนิด (Congenital adrenal hyperplasia) 
- รักษาปลอกหุ้มเอ็นอักเสบ เส้นเอ็นอักเสบ 
 ///// ยาเบต้าเมทาโซนมีกลไกการออกฤทธิ์อย่างไร? ///// 
ยาเบต้าเมทาโซนมีกลไกการออกฤทธิ์โดย ตัวยาจะออกฤทธิ์ควบคุมการสร้างโปรตีนบางชนิดในร่างกายที่เป็นสาเหตุของอาการแพ้ต่างๆ อีกทั้งชะลอการทำงานของเม็ดเลือดขาวที่จะมารวมตัวกันตามอวัยวะที่มีการอักเสบ ทำให้ลดการทำลายของอวัยวะเหล่านั้นและเกิดฤทธิ์การรักษาตามสรรพคุณ 
 ///// ยาเบต้าเมทาโซนมีรูปแบบการจัดจำหน่ายอย่างไร? ///// 
ยาเบต้าเมทาโซนมีรูปแบบการจัดจำหน่ายดังนี้เช่น 
ก. ยาโลชั่น ขนาด 0.5 มิลลิกรัม/มิลลิลิตร 
ข. ยาครีมขนาด 0.64, 1 และ 2 มิลลิกรัม/กรัม 
ค. ยาครีมที่ผสมร่วมกับยาอื่น เช่น 
- Betamethasone valerate 1 มิลลิกรัม + Neomycin sulfate 3 มิลลิกรัม/กรัม 
- Betamethasone dipropionate 0.64 มิลลิกรัม + Gentamicin sulphate 1.7 มิลลิกรัม 
- Clotrimazole 1% + Betamethasone 0.1% 
ง. ยาขี้ผึ้งที่ผสมร่วมกับยาอื่นเช่น Betamethasone dipropionate 0.064% + Salicylic acid 3% 
จ. ยาฉีดที่ประกอบด้วย Betamethasone acetate 3 มิลลิกรัม + Betamethasone sodium phosphate 3 มิลลิกรัม/มิลลิลิตร 
ฉ.ยาเม็ดชนิดรับประทานขนาด 0.5 มิลลิกรัม/เม็ด 
 ///// ยาเบต้าเมทาโซนมีขนาดการบริหารยาอย่างไร? ///// 
ยาเบต้าเมทาโซนสามารถใช้รักษาได้หลายอาการโรค แพทย์จะเป็นผู้พิจารณาขนาดและรูปแบบการใช้ยา/การบริหารยาที่เหมาะสมกับผู้ป่วยตัวอย่างเช่น 
ก.	ยาทา: สำหรับรักษาผื่นคันตามผิวหนัง ผิวหนังอักเสบประเภทที่ไม่มีแผลเปิด 
- ผู้ใหญ่: ทายาเพียงบางๆวันละ 1 - 3 ครั้ง 
- เด็กที่อายุ 13 ปีขึ้นไป: ทายาเพียงบางๆวันละ 1 - 3 ครั้ง 
- เด็กอายุต่ำกว่า 13 ปี: การใช้ยาต้องอยู่ในดุลพินิจของแพทย์ผู้รักษาเป็นกรณีไป โดยประเมินระหว่างประโยชน์และผลข้างเคียงจากยาที่จะเพิ่มขึ้นในเด็กช่วงวัยนี้ 
ข. ยารับประทาน: สำหรับรักษาอาการอักเสบระยะสั้น รักษาโรคข้ออักเสบ โรคข้อรูมาตอยด์ 
- ผู้ใหญ่และเด็กอายุ 13 ปีขึ้นไป: ช่วง 2 – 3 วันแรกให้รับประทาน 0.5 - 5 มิลลิกรัมต่อวัน ทุกๆ 2 - 5 วัน ให้ลดขนาดการรับประทานลงครั้งละ 0.25 – 0.5 มิลลิกรัมต่อวัน 
- เด็กอายุต่ำกว่า 13 ปี: การใช้ยาต้องอยู่ในดุลพินิจของแพทย์ผู้รักษาเป็นกรณีไป โดยประเมินระหว่างประโยชน์และผลข้างเคียงจากยาที่จะเพิ่มมากขึ้นในเด็กช่วงวัยนี้ 
อนึ่ง ควรรับประทานยานี้พร้อมอาหาร 
ค. ยาฉีดสำหรับรักษาปลอกหุ้มเอ็นอักเสบ เส้นเอ็นอักเสบ: ฉีดยาโดยตรงเข้าในตำแหน่งรอยโรคที่มีอาการ 
- ผู้ใหญ่: ฉีดครั้งละ 1 มิลลิลิตรในช่วง 1 - 2 สัปดาห์หรือตามคำสั่งแพทย์ 
- เด็ก: การใช้ยาต้องอยู่ในดุลพินิจของแพทย์ผู้รักษาเป็นกรณีไป โดยประเมินระหว่างประโยชน์และผลข้างเคียงจากยาที่จะเพิ่มมากขึ้นในเด็กช่วงวัยนี้ 
ง. ยาฉีดสำหรับรักษาโรคข้อรูมาตอยด์ ข้ออักเสบ: ฉีดยาโดยตรงเข้าในตำแหน่งรอยโรคที่มีอาการ 
- ผู้ใหญ่: ขนาดการฉีดยาขึ้นกับตำแหน่งที่มีอาการโรคเช่น 
- สะโพกฉีดครั้งละ 1 - 2 มิลลิลิตร 
- เข่า ข้อเท้า ไหล่ ฉีดครั้งละ 1 มิลลิลิตร 
- ข้อศอก ข้อมือ ฉีดครั้งละ 0.5 – 1 มิลลิลิตร 
- มือ หน้าอก ฉีดครั้งละ 0.25 - 0.5 มิลลิลิตร 
- เด็ก: การใช้ยาต้องอยู่ในดุลพินิจของแพทย์ผู้รักษาเป็นกรณีไป โดยประเมินระหว่างประโยชน์และผลข้างเคียงจากยาที่จะเพิ่มมากขึ้นในเด็ก 
*****หมายเหตุ: 
ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมทั้งยาเบต้าเมทาโซน ผู้ป่วยควรแจ้งแพทย์พยาบาลและเภสัชกรดังนี้ 
- ประวัติการแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หาย ใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเบต้าเมทาโซนอาจส่งผลให้อา การของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้ว 
- หากเป็นสุภาพสตรีควรแจ้งว่าอยู่ในภาวะการตั้งครรภ์หรือไม่ หรือกำลังให้นมบุตรหรือไม่ เพราะยาเบต้าเมทาโซนสามารถผ่านรก และซึมผ่านเข้าสู่น้ำนมมารดา และเข้าสู่ทารกได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเบต้าเมทาโซนสามารถรับประทานยาเมื่อนึกขึ้นได้ ถ้าเวลาใกล้เคียงกับการรับประทานในครั้งถัดไป ไม่จำเป็นต้องเพิ่มขนาดรับประทานเป็น 2 เท่า 
 ///// ยาเบต้าเมทาโซนมีผลไม่พึงประสงค์อย่างไร? ///// 
ยาเบต้าเมทาโซนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น 
- เกิดภาวะสูญเสียสมดุลของเกลือแร่ในร่างกายอาทิเช่น ทำให้มีปริมาณเกลือโซเดียมและน้ำในร่างกายเพิ่มขึ้นซึ่งเป็นสาเหตุของการบวมน้ำ 
- ทำให้สูญเสียปริมาณมวลกล้ามเนื้อของร่างกาย กล้ามเนื้อจึงอาจลีบเล็กลงและอ่อนแรงได้ 
- มีความรู้สึกอ่อนเพลีย 
- ลดการสะสมแคลเซียมของกระดูกและก่อให้เกิดภาวะกระดูกพรุน 
- สามารถก่อให้เกิดแผลในกระเพาะอาหารจนถึงขั้นมีเลือดออกในระบบทางเดินอาหารได้(เลือดออกในทางเดินอาหาร) จึงมีการแนะนำว่าให้รับประทานยาหลังอาหารทันทีเพื่อป้องกันไม่ ให้เกิดแผลในกระเพาะอาหาร ลดภาวะเลือดออกในกระเพาะอาหาร 
- กระตุ้นความอยากอาหารเพิ่มขึ้น จึงส่งผลให้กินจุ จึงอ้วนง่าย 
- เพิ่มระดับน้ำตาลในเลือดส่งผลให้เกิดโรคเบาหวาน 
- ปวดศีรษะ 
- การใช้ยานี้ในเด็กเป็นเวลานานๆจะส่งผลให้ชะลอการเจริญเติบโตของเด็กได้ 
- การใช้ยานี้ในรูปแบบยาชนิดทาสามารถทำให้ผิวหนังบริเวณที่ทายามีสภาพที่บางกว่า ปกติ จึงเกิดแผลและมีเลือดออกได้ง่าย 
 ///// มีข้อควรระวังการใช้ยาเบต้าเมทาโซนอย่างไร? ///// 
มีข้อควรระวังการใช้ยาเบต้าเมทาโซนดังนี้เช่น 
- ห้ามใช้ยานี้กับผู้ที่มีการแพ้ยานี้ 
- ห้ามใช้ยานี้กับผู้ป่วยที่มีภาวะติดเชื้อราในระบบการทำงานของร่างกาย หรืออยู่ในภาวะติดเชื้อเฉียบพลัน เพราะจะทำให้อาการโรครุนแรงมากยิ่งขึ้น 
- ระวังการใช้ยาเบต้าเมทาโซนกับผู้ที่มีโรคกระเพาะอาหาร (กระเพาะอาหารอักเสบและ/ หรือแผลในกระเพาะอาหาร) โรคกระดูกพรุน โรคเบาหวาน โรคจิต ด้วยจะส่งผลให้อาการของโรคดังกล่าวรุนแรงมากยิ่งขึ้น 
- ระวังการใช้ยานี้กับเด็ก ผู้สูงอายุ หญิงตั้งครรภ์ หญิงที่อยู่ในภาวะให้นมบุตร ผู้ป่วยที่มีภาวะหัวใจล้มเหลว โรคลมชัก ผู้ที่ป่วยเป็นโรคต้อหิน ผู้ป่วยที่มีภาวะไทรอยด์ฮอร์โมนต่ำ 
- ระวังการใช้ยานี้กับทารกและเด็กอย่างใกล้ชิดด้วยยานี้ส่งผลต่อการเจริญเติบโตของทั้งทารกและทั้งเด็ก 
- เฝ้าระวังผลข้างเคียงอย่างต่อเนื่องกับผู้ป่วยที่ใช้ยานี้เป็นเวลานานๆ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมยาเบต้าเมทาโซนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาเบต้าเมทาโซนมีปฏิกิริยาระหว่างยากับยาตัวอื่นอย่างไร? ///// 
ยาเบต้าเมทาโซนมีปฏิกิริยาระหว่างยากับยาตัวอื่นดังนี้เช่น 
- การใช้ยาเบต้าเมทาโซนร่วมกับยารักษาโรคเบาหวานสามารถลดประสิทธิภาพในการควบคุมระดับน้ำตาลในเลือดของผู้ป่วย จึงต้องบริหารยา/ใช้ยาด้วยความระมัดระวัง ยารักษาโรคเบาหวานที่กล่าวถึงเช่น ไกลเบนคลาไมด์ (Glibenclamide), ไกลคลาไซด์ (Gliclazide), ไกลเมพิไรด์ (Glimepiride) 
- การใช้ยาเบต้าเมทาโซนร่วมกับยาแก้ปวดสามารถเพิ่มผลข้างเคียงของยาแก้ปวดโดยก่อให้เกิดความเสี่ยงต่อการเกิดโรคกระเพาะอาหาร (กระเพาะอาหารอักเสบและ/หรือแผลในกระเพาะอาหาร) ยาแก้ปวดที่กล่าวถึงเช่น แอสไพริน (Aspirin), ไดโคลฟีแนค (Diclofenac) และไพรอกซิแคม (Piroxicam) 
 ///// ควรเก็บรักษายาเบต้าเมทาโซนอย่างไร? ///// 
ควรเก็บยาเบต้าเมทาโซนภายใต้อุณหภูมิที่ต่ำกว่า 25 องศาเซลเซียส (Celsius) ไม่เก็บยาในช่องแช่แข็งตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสง แดด ความชื้นและความร้อน และเก็บยาให้พ้นมือเด็กและสัตว์เลี้ยง 
 ///// ยาเบตาเมทาโซนมีชื่ออื่นอีกไหม? ผลิตจากบริษัทอะไรบ้าง? ///// 
ชื่อยาทางการค้าและบริษัทที่ผลิตยาเบต้าเมทาโซนในประเทศไทยเช่น 
 ///// บรรณานุกรม ///// 
1. http://en.wikipedia.org/wiki/Betamethasone#Medical_uses[2015,May2]
      2. http://www.webmd.com/drugs/2/drug-8457/betamethasone-oral/details [2015,May2]
	3. http://www.mims.com/USA/drug/info/betamethasone/betamethasone?type=full[2015,May2]
	4. http://drug.fda.moph.go.th:81/nlem.in.th/medicine/essential/list/188#item-9024 [2015,May2]
	5. http://www.mims.com/Thailand/drug/search/?q=Betamethasone&amp;page=0[2015,May2]
	6. http://www.drugs.com/dosage/betamethasone.html#Usual_Adult_Dose_for_Gouty_Arthritis[2015,May2]
	7. http://www.mims.com/Thailand/drug/info/Diprospan/?type=brief  [2015,May2]
	8. http://www.patient.co.uk/medicine/betamethasone-soluble-tablets-betnesol[2015,May2]
	9.http://www.drugs.com/uk/betnesol-500-microgram-soluble-tablets-leaflet.html[2015,May2]
	10. http://www.globalrph.com/corticocalc.htm[2015,May2]
	11. http://www.drugs.com/uk/pdf/leaflet/412739.pdf [2015,May2]
	12. http://www.drugs.com/dosage/betamethasone-topical.html#Usual_Pediatric_Dose_for_Dermatitis [2015,May2]
