เดสออกซิเมทาโซน (Desoximetasone)
 ///// บทนำ ///// 
ยาเดสออกซิเมทาโซน (Desoximetasone) เป็นยากลุ่มคอร์ติโคสเตียรอยด์ (Cortico steroid) ที่นำมาใช้เป็นยาใช้ภายนอกเพื่อใช้เฉพาะที่ สามารถรักษาอาการโรคทางผิวหนังที่มีลักษณะเป็นผื่นคัน ระคายเคือง บวมแดง เป็นต้น รูปแบบยาแผนปัจจุบันที่พบเห็นของยานี้จะเป็นยาครีมที่มีความเข้มข้นแตกต่างกันไป บางสูตรตำรับได้ผสมตัวยาปฏิชีวนะเช่น Framycetin และ Gramicidin 
ถึงแม้จะเป็นยาทาภายนอกก็จริง แต่ยาเดสออกซิเมทาโซนสามารถดูดซึมผ่านผิวหนังเข้าสู่กระแสเลือดได้ โดยเฉพาะการดูดซึมผ่านผิวหนังของเด็กจะรวดเร็วกว่าการดูดซึมผ่านผิว หนังของผู้ใหญ่ และก่อให้เกิดผลกระทบต่อระบบต่างๆของร่างกายได้ ดังนั้นในทางคลินิกจึงแนะนำให้หลีกเลี่ยงการทายาเป็นบริเวณกว้าง รวมถึงการใช้ยาเป็นเวลานานจนเกินไป 
คณะกรรมการอาหารและยาของไทยได้บรรจุยาเดสออกซิเมทาโซนลงในบัญชียาหลักแห่งชาติ และระบุการใช้เป็นยาครีมทาภายนอก ปกติยาทาชนิดนี้จะมีความแรงสูงถึงสูงมาก โดยเฉพาะกับเด็กเล็กและผู้สูงอายุ ดังนั้นการใช้ยานี้ควรต้องเป็นไปตามคำสั่งของแพทย์เท่านั้น 
 ///// เดสออกซิเมทาโซนมีสรรพคุณ (คุณสมบัติ) อย่างไร? ///// 
ยาเดสออกซิเมทาโซนมีสรรพคุณใช้รักษาและบรรเทาการอักเสบผื่นคันของผิวหนังเช่น ในโรคผื่นผิวหนังอักเสบ โรคสะเก็ดเงิน 
 ///// เดสออกซิเมทาโซนมีกลไกการออกฤทธิ์อย่างไร? ///// 
กลไกการออกฤทธิ์ของยาเดสออกซิเมทาโซนคือ ตัวยาจะออกฤทธิ์ลดการอักเสบของผิว หนังบริเวณที่มีการทายา รวมถึงออกฤทธิ์กดภูมิคุ้มกันต้านทานโรคของร่างกาย ด้วยการออกฤทธิ์ดังกล่าวส่งผลให้ยานี้มีประสิทธิภาพลดอาการแพ้ผื่นคันต่างๆของผิวหนังได้ 
 ///// เดสออกซิเมทาโซนมีรูปแบบการจัดจำหน่ายอย่างไร? ///// 
ยาเดสออกซิเมทาโซนมีรูปแบบการจัดจำหน่ายดังนี้เช่น 
- ยาครีม ขนาดความเข้มข้น 2.5 และ 0.5 มิลลิกรัม/เนื้อครีม 1 กรัม 
- ยาครีมทาผิวหนัง ที่มีส่วนประกอบร่วมกับยาอื่นเช่น Desoximetasone 0.25% + Framycetin sulfate 0.75% + Gramicidin 0.025% 
- ยาเจล ขนาดความเข้มข้น 0.5 มิลลิกรัม/เนื้อเจล 1 กรัม 
- ยาขี้ผึ้ง ขนาดความเข้มข้น 2.5 มิลลิกรัม/ขี้ผึ้ง 1 กรัม 
 ///// เดสออกซิเมทาโซนมีขนาดการบริหารยาอย่างไร? ///// 
ยาเดสออกซิเมทาโซนมีขนาดการบริหารยา/การใช้ยาดังนี้เช่น 
- ผู้ใหญ่: ทายาบางๆในบริเวณที่มีการอักเสบวันละ 2 ครั้ง 
- เด็ก: การใช้ยานี้ในเด็กต้องอยู่ในดุลพินิจของแพทย์ผู้รักษาเท่านั้น 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเดสออกซิเมทาโซน ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเดสออกซิเมทาโซนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาเดสออกซิเมทาโซนสามารถทายาเมื่อนึกขึ้นได้ ถ้าเวลาใกล้เคียงกับการทายาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// เดสออกซิเมทาโซนมีผลไม่พึงประสงค์อย่างไร? ///// 
ยาเดสออกซิเมทาโซนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีสิวเกิดขึ้นทั่วตัวรวมถึงใบหน้า และในตำแหน่งที่ทายาอาจทำให้เกิดอาการแสบร้อน คัน ระคายเคือง ผิวแห้ง เกิดอาการปริแตกของผิวหนัง ทำให้สีผิวซีดจาง เกิดการติดเชื้อของบริเวณที่ทายา ผิวบาง ผดผื่นคัน หากมีการดูดซึมยาเข้ากระแสเลือดอาจก่อให้เกิดภาวะน้ำตาลในเลือดสูง ส่งผลให้ปัสสาวะมีน้ำตาลปนออกมา รวมถึงเกิดกลุ่มอาการคุชชิง (Cushing syndrome) 
 ///// มีข้อควรระวังการใช้เดสออกซิเมทาโซนอย่างไร? ///// 
มีข้อควรระวังการใช้ยาเดสออกซิเมทาโซนดังนี้เช่น 
-  ห้ามใช้กับผู้ที่แพ้ยานี้ 
- ห้ามให้ยาเข้าตาและช่องปาก 
- ห้ามใช้ยากับสตรีตั้งครรภ์ 
- ห้ามใช้รักษาภาวะร่างกายติดเชื้อไวรัสเช่น เริม หรือติดเชื้อรา และเชื้อแบคทีเรีย ด้วยจะทำ       ให้อาการโรคเหล่านั้นรุนแรงมากขึ้น 
- ห้ามทายาในบริเวณที่มีแผลเปิด 
- ระวังการใช้ยากับเด็ก ผู้สูงอายุ และสตรีที่อยู่ในภาวะให้นมบุตร ด้วยยานี้มีผลต่อระบบต่างๆของร่างกายเช่น ลดการเจริญเติบโตในเด็ก รวมถึงซึมผ่านเข้าในน้ำนมมารดาได้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเดสออกซิเมทาโซนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เดสออกซิเมทาโซนมีปฏิกิริยาระหว่างยากับยาตัวอื่นอย่างไร? ///// 
เนื่องจากยาเดสออกซิเมทาโซนเป็นยาทาเฉพาะที่และเป็นยาใช้ภายนอก จึงไม่ค่อยพบปฏิกิริยาระหว่างยากับยารับประทานใดๆ 
 ///// ควรเก็บรักษาเดสออกซิเมทาโซนอย่างไร? ///// 
ควรเก็บยาเดสออกซิเมทาโซนภายใต้อุณหภูมิ 20 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เดสออกซิเมทาโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาเดสออกซิเมทาโซนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1.  http://en.wikipedia.org/wiki/Desoximetasone[2015,May2]
2. http://drug.fda.moph.go.th:81/nlem.in.th/medicine/essential/list/188#item-9029[2015,May2]
3. http://www.mims.com/usa/drug/info/Desoximetasone%20Cream/?type=full[2015,May2]
4. http://www.drugs.com/drug-interactions/desoximetasone-topical-index.html?filter=1&amp;generic_only[2015,May2]
