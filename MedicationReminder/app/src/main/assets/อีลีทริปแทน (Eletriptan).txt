อีลีทริปแทน (Eletriptan)
 ///// บทนำ ///// 
ยาอีลีทริปแทน (Eletriptan หรือ Eletriptan hydrobromide)เป็นยาที่อยู่ในกลุ่มยาทริปแทน(Triptan)รุ่นที่ 2   ทางคลินิกได้นำมาใช้บำบัดอาการปวดศีรษะไมเกรนทั้งชนิดที่ไม่มีออร่าหรือมีออร่า(Aura,เป็นอาการเห็นแสงเป็นเส้นคลื่นและเห็น                       เป็นจุดดำเกิดนำขึ้นก่อนมีอาการปวดศีรษะ)  ยานี้ไม่ได้ใช้เป็นยาป้องกันการเกิดไมเกรน แต่ใช้บำบัดอาการปวดศีรษะไมเกรนที่ผู้ป่วยกำลังเป็นอยู่ โดยมีกลไกทำให้หลอดเลือดในสมองหดตัวแคบลง ซึ่งเป็นปัจจัยที่ทำให้อาการไมเกรนทุเลาลงได้ 
ประเทศในซีกโลกตะวันตกได้จดทะเบียนตำรับของยาอีลีทริปแทนตั้งแต่ปี ค.ศ.2002 (พ.ศ.2545) และอายุของสิทธิบัตรหมดลงที่เดือนธันวาคม ค.ศ.2016 (พ.ศ.2559)  รูปแบบเภสัชภัณฑ์ของยานี้ เป็นยาชนิดรับประทานที่มีส่วนประกอบของ Eletriptan HBr/Hydrobromide ขนาด 20, 40, และ 80 มิลลิกรัม/เม็ด 
ยาอีลีทริปแทนถูกดูดซึมได้อย่างรวดเร็วจากระบบทางเดินอาหาร แต่จะกระจายตัวเข้าสู่กระแสเลือดได้ประมาณ 50% เท่านั้น  ตับจะเป็นอวัยวะที่คอยทำลายโครงสร้างของยานี้อย่างต่อเนื่อง  ร่างกายต้องใช้เวลาประมาณ 4 ชั่วโมงเพื่อกำจัดยานี้ออกจากร่างกายโดยผ่านทิ้งไปกับปัสสาวะ 
มีเงื่อนไขและข้อห้ามอยู่บางประการที่ทำให้ผู้บริโภค/ผู้ป่วยบางกลุ่มไม่สามารถใช้ยาชนิดนี้ได้ อาทิเช่น 
- เป็นผู้ที่มีอาการป่วยด้วยโรคหัวใจ และการไหลเวียนโลหิตไม่ดี อย่างเช่น  ภาวะกล้ามเนื้อหัวใจขาดเลือด   โรคความดันโลหิตสูง   ภาวะหัวใจล้มเหลว  รวมถึงผู้ป่วย โรคตับ  โรคไต 
- มียาอื่นบางกลุ่มที่ถูกห้ามใช้ร่วมกับยาอีลีทริปแทน  ด้วยจะก่อให้เกิดภาวะยาตีกัน(ปฏิกิริยาระหว่างยา)ได้อย่างรุนแรง ยากลุ่มดังกล่าว เช่น   Ketoconazole,  Itraconazole,  Ritonavir,   Nelfinavir,  Clarithromycin,  Troleandomycin,  Nefazodone,  เพื่อความปลอดภัย ควรเว้นระยะเวลาของการใช้ยาอีลีทริปแทนห่างจากยาเหล่านี้เป็นเวลาอย่างน้อย 72 ชั่วโมง ขึ้นไป 
- ห้ามใช้ยาอีลีทริปแทนร่วมกับยารักษาไมเกรนชนิดอื่น อย่างเช่น  Dihydroergotamine,  Ergotamine  รวมถึงยาในกลุ่มทริปแทน(Triptans) ด้วยกัน 
- ห้ามใช้ยาอีลีทริปแทนมาบำบัดอาการไมเกรนบางประเภทที่รุนแรงที่มีอาการทางสมองร่วมด้วย เช่น  Hemiplegic migraine(อาการไมเกรน ร่วมกับกล้ามเนื้อแขนและขาอ่อนแรงซีกใดซีกหนึ่ง)  หรือ Basilar migraine (อาการไมเกรน ร่วมกับมีปัญหาในการทรงตัว และมีการทำงานที่ไม่สัมพันธ์กันตามปกติของกล้ามเนื้อ) 
- สำหรับสตรีมีครรภ์/ตั้งครรภ์ และสตรีที่อยู่ในภาวะให้นมบุตร รวมถึงผู้ที่มีอายุต่ำกว่า 18 ปี  จัดเป็นกลุ่มเสี่ยงต่อการใช้ยานี้ที่จะเกิดผลข้างเคียงจากยานี้ที่รุนแรง  การใช้ยานี้ในผู้ป่วยกลุ่มดังกล่าว	  ต้องเป็นไปตามดุลยพินิจของแพทย์ผู้รักษาเท่านั้น 
โดยทั่วไป การใช้ยาอีลีทริปแทน แพทย์มักให้เริ่มต้นที่ขนาดต่ำๆก่อน  โดยรับประทานพร้อมอาหารหรือตอนท้องว่างก็ได้  กรณีที่มีอาการกลับมาปวดหัว/ปวดศีรษะไมเกรนอีกไม่แนะนำให้รับประทานยานี้ซ้ำทันที  ในทางคลินิก ให้เว้นระยะห่างของการรับประทานยานี้อย่างน้อย 2 ชั่วโมงขึ้นไป  และขนาดรับประทานสูงสุดไม่ควรเกิน 80 มิลลิกรัม/วัน 
*ในกรณีที่ผู้ป่วยรับประทานยาเอีลีทริปแทนเกินขนาด ควรต้องรีบไปโรงพยาบาลทันที เพราะควรได้รับการดูแลโดยใช้หัตถการทางการแพทย์อย่างถูกต้อง และแพทย์จะเฝ้าสังเกตอาการผู้ป่วย 20 ชั่วโมงเป็นอย่างต่ำ 
ยาอีลีทริปแทนยังสามารถก่อให้เกิดผลข้างเคียง เช่น อาการ  วิงเวียน  ง่วงนอน  อ่อนเพลีย  หากพบอาการดังกล่าวหลังรับประทานยานี้ ควรหลีกเลี่ยงการขับขี่ยวดยานพาหนะต่างๆหรือการทำงานกับเครื่องจักร ด้วยจะเกิดอุบัติเหตุได้ง่าย  หรือกรณีที่มีอาการหัวใจเต้นผิดปกติหลังใช้ยานี้  ควรพาผู้ป่วยมาพบแพทย์/มาโรงพยาบาลทันที 
ยาอีลีทริปแทนที่มีจำหน่ายในประเทศไทยนั้น ทางกระทรวงสาธารณสุขได้จัดให้เป็นยาประเภทยาควบคุมพิเศษ   และการใช้ยานี้ต้องมีใบสั่งจากแพทย์มาประกอบการสั่งจ่าย  ซึ่งหากต้องการทราบข้อมูลการใช้ยานี้เพิ่มเติม สามารถสอบถามได้จากแพทย์ผู้ที่ทำการรักษา หรือจากเภสัชกรตามร้านขายยาได้โดยทั่วไป 
 
 ///// อีลีทริปแทนมีสรรพคุณ(คุณสมบัติ)อย่างไร? ///// 
ยาอีลีทริปแทนมีสรรพคุณ/ข้อบ่งใช้เพื่อ บำบัดอาการปวดศีรษะไมเกรน ทั้งชนิดที่มีหรือไม่มีออร่า(Aura) ร่วมด้วย 
 
 ///// อีลีทริปแทนมีกลไกการออกฤทธิ์อย่างไร? ///// 
ตัวยา/ยาอีลีทริปแทนเป็นยาประเภท Selective serotonin (5-HT1) agonist  มีกลไกการออกฤทธิ์ต่อเส้นเลือด/หลอดเลือดในสมอง โดยทำให้เส้นเลือดหดตัว  ส่งผลให้การปวดศีรษะไมเกรนบรรเทาลง  การรับประทานยานี้ที่ถูกขนาดพบว่า อาการปวดศีรษะไมเกรนจะลดและบรรเทาลงภายในเวลาประมาณ 30 นาทีหลังจากการรับประทานยานี้ 
 
 ///// อีลีทริปแทนมีรูปแบบการจัดจำหน่ายอย่างไร? ///// 
ยาอีลีทริปแทนมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยตัวยา Eletriptan HBr ขนาด 20,40,และ 80 มิลลิกรัม/เม็ด 
 
 ///// อีลีทริปแทนมีขนาดรับประทานอย่างไร? ///// 
ยาอีลีทริปแทน มีขนาดรับประทาน เช่น 
 
- ผู้ใหญ่อายุตั้งแต่ 18 ปีขึ้นไป:	รับประทานยาครั้งละ 20 หรือ 40 มิลลิกรัม  และรอเวลาให้ยาออกฤทธิ์ หากยังมีอาการปวดไมเกรนอยู่ ให้เว้นระยะเวลาห่างจากการรับประทานยาครั้งแรก 2 ชั่วโมงเป็นอย่างต่ำ แล้วจึงรับประทานยาครั้งที่ 2   โดยขนาดรับประทานยานี้สูงสุดรวมกันต้องไม่เกิน 80 มิลลิกรัม/วัน   ทั้งนี้ สามารถรับประทานยานี้พร้อมอาหารหรือตอนท้องว่างก็ได้ 
- ผู้อายุต่ำกว่า 18 ปีลงมา: ห้ามใช้ยานี้ เพราะทางคลินิก ยังไม่มีข้อมูลด้านขนาดยา และความปลอดภัยจากยานี้ที่แน่ชัด 
อนึ่ง: 
- ขนาดรับประทานเริ่มที่ครั้งละ 20 มิลลิกรัม หรือ 40 มิลลิกรัม หรือ  80 มิลลิกรัมตามคำสั่งแพทย์  กรณีที่รับประทานยาในขนาด 80 มิลลิกรัมในครั้งเดียว  อาจทำให้ผู้ป่วยได้รับอาการข้างเคียง(ผลข้างเคียง)ต่างๆตามมาได้ง่าย 
- ห้ามใช้ยานี้รักษาอาการไมเกรนประเภทรุนแรงที่มีอาการทางสมองร่วมด้วย เช่น Hemiplegic migraines หรือ Basilar migraines 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา อีลีทริปแทน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ  โรคความดันโลหิตสูง  โรคความดันโลหิตต่ำ รวมทั้งกำลังกินยา/ใช้ยา หรืออาหารเสริมอะไรอยู่  เพราะยาอีลีทริปแทน  อาจส่งผลให้อาการ	ของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่รับประทาน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอีลีทริปแทน  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// อีลีทริปแทนมีผลไม่พึงประสงค์อย่างไร? ///// 
ยาอีลีทริปแทนสามารถก่อให้เกิดผลไม่พึงประสงค์จากการใช้ยา(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น เกิดจ้ำเขียว/ห้อเลือดบนผิวหนังจากภาวะเลือดออกง่ายจากเกล็ดเลือดต่ำ   มีภาวะโลหิตจาง  เม็ดเลือดขาวต่ำ 
- ผลต่อระบบทางเดินอาหาร:  เช่น ท้องผูกหรือไม่ก็ท้องเสีย  ท้องอืด  อาหารไม่ย่อย  อาเจียน   ลำไส้ใหญ่อักเสบ  ปวดฟัน  ปวดท้อง  เป็นตะคริวที่ท้อง  ปากแห้ง 
- ผลต่อระบบประสาท: เช่น  มีความรู้สึกสัมผัสเพี้ยน  วิงเวียน   ปวดศีรษะ ภาวะกล้ามเนื้อหดเกร็ง    พูดไม่ชัด   มีอาการกล้ามเนื้อกระตุก   อาการชัก 
- ผลต่อระบบหัวใจและหลอดเลือด:  เช่น  ชีพจรเต้นผิดปกติ   ความดันโลหิต สูงหรือต่ำ  ตัวบวม  หัวใจเต้นผิดจังหวะ    เจ็บหน้าอก/แน่นหน้าอก 
- ผลต่อระบบต่อมไร้ท่อ:  เช่น  เกิดคอพอก   เจ็บเต้านม 
- ผลต่อผิวหนัง:  เช่น  มีเหงื่อออกมาก  ใบหน้าบวม  เกิดผื่นคัน  ลมพิษ  สีผิวซีดจาง 
- ผลต่อระบบทางเดินปัสสาวะ:  เช่น   ปัสสาวะบ่อย  ปัสสาวะมาก 
- ผลต่อระบบเผาผลาญพลังงานของร่างกาย: เช่น  กระหายน้ำ  หิวบ่อย/รับประทานอาหารมากขึ้น 
- ผลต่อกล้ามเนื้อ:  เช่น  ปวดหลัง  การทรงตัวผิดปกติ 
- ผลต่อตา:  เช่น  ตาพร่า   เยื่อตาอักเสบ  ปวดตา   ตาแพ้แพ้แสงสว่าง/ตากลัวแสง  ตาแห้ง 
- ผลต่อสภาพจิตใจ:  วิตกกังวล  นอนไม่หลับ กระสับกระส่าย  ซึม ฝันแปลกๆ ประสาทหลอน 
- ผลต่อระบบทางเดินหายใจ:  เช่น  คออักเสบ   หอบหืด     ระบบทางเดินหายใจอักเสบ/โรคติดเชื้อระบบหายใจ   ไซนัสอักเสบ  อาจหยุดหายใจถ้ามีอาการแพ้ยานี้เสมหะมาก 
- อื่นๆ: ในสตรี อาจพบมีเลือดออกผิดปกติจากช่องคลอด   ช่องคลอดอักเสบ 
 
 ///// มีข้อควรระวังการใช้อีลีทริปแทนอย่างไร? ///// 
มีข้อควรระวังการใช้ยาอีลีทริปแทน เช่น 
- ห้ามใช้กับผู้แพ้ยานี้ 
- ห้ามใช้เป็นยาป้องกันการเกิดอาการไมเกรน 
- ห้ามใช้ยานี้กับผู้ที่มีประวัติเป็น โรคหัวใจล้มเหลว   โรคกล้ามเนื้อหัวใจขาดเลือด  ผู้ป่วยโรคความดันโลหิตสูง 
- ห้ามใช้ยานี้กับเด็ก หรือผู้ที่อายุต่ำกว่า 18 ปีลงมา 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีเม็ดยาเปลี่ยนไป 
- ระวังการใช้ยานี้กับสตรีมีครรภ์  สตรีที่อยู่ในภาวะให้นมบุตร และผู้สูงอายุ 
- ระวังการใช้ยานี้กับผู้ป่วยโรคลมชัก  ผู้ป่วยโรคหลอดเลือด  ผู้ป่วยโรคตับ  โรคไต  ผู้ป่วยที่มีภาวะหัวใจเต้นผิดจังหวะ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอีลีทริปแทนด้วย) ยาแผนโบราณทุกชนิด  อาหารเสริม  ผลิตภัณฑเสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อีลีทริปแทนมีปฏิกิริยาระหว่างยากับยาตัวอื่นอย่างไร? ///// 
ยาอีลีทริปแทนมีปฏิกิริยาระหว่างยากับยาตัวอื่น เช่น 
- ห้ามใช้ยาอีลีทริปแทนร่วมกับยา Ergotamine ด้วยจะก่อให้เกิดภาวะหลอดเลือด                   แคบและตีบลง จนส่งผลให้เกิดความดันโลหิตสูงตามมา 
- การใช้ยาอีลีทริปแทน ร่วมกับยา Fluoxetine  อาจก่อให้เกิดภาวะ Serotonin syndrome  เพื่อป้องกันการเกิดอาการดังกล่าว จึงควรหลีกเลี่ยงการใช้ยาร่วมกัน 
- การใช้ยาอีลีทริปแทน ร่วมกับ Nelfinavir และ Ketoconazole  จะทำให้ระดับ             ยาอีลีทริปแทนในกระแสเลือดเพิ่มมากขึ้นจนอาจก่อให้เกิดอาการข้างเคียงสูงขึ้นติดตามมา  หากจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมเป็นกรณีๆไป 
- หลีกเลี่ยงการใช้ยาอีลีทริปแทน ร่วมกับยา Amiodarone ด้วยจะทำให้ระดับยา                            อีลีทริปแทนในกระแสเลือดสูงขึ้นจนเกิดอาการข้างเคียงที่สูงขึ้นตามมา  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาอีลีทริปแทนอย่างไร? ///// 
ควรเก็บยาอีลีทริปแทน ภายใต้อุณหภูมิ 20-25 องศาเซลเซียส(Celsius) ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงแดด ความร้อนและความชื้น  เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 ///// อีลีทริปแทนมีชื่ออื่นอีกไหม? ผลิตจากบริษัทอะไรบ้าง? ///// 
ยาอีลีทริปแทนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/cdi/eletriptan.html [2017,Feb4] 
https://en.wikipedia.org/wiki/Eletriptan [2017,Feb4] 
http://www.mims.com/thailand/drug/info/eletriptan/?type=brief&amp;mtype=generic [2017,Feb4] 
http://www.mims.com/thailand/drug/info/relpax/?type=brief [2017,Feb4] 
https://www.drugs.com/drug-interactions/eletriptan-index.html?filter=3&amp;generic_only= [2017,Feb4]
