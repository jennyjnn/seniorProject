อะดาลิมูแมบ (Adalimumab)
 ///// บทนำ ///// 
ยาอะดาลิมูแมบ(Adalimumab) อยู่ในกลุ่มยาTumor Necrosis Factor inhibitors หรือเขียนย่อว่า TNF inhibitors(ยายับยั้งทีเอ็นเอฟ)    ทางคลินิกนำยาอะดาลิมูแมบมาใช้บำบัดอาการของกลุ่มโรคภูมิคุ้มกันเล่นงานตนเอง(โรคออโตอิมมูน) เช่น ข้อสันหลังอักเสบยึดติด   โรคข้อรูมาตอยด์  โรคโครห์น  โรคข้ออักเสบสะเก็ดเงิน    ลำไส้ใหญ่อักเสบเป็นแผลเรื้อรัง เป็นต้น 
สำหรับ Tumor Necrosis Factor(TNF) เป็นเซลล์โปรตีนในร่างกายที่มีความเกี่ยวพันกับกระบวนการอักเสบของเนื้อเยื่อต่างๆของร่างกาย  มีหน้าที่ช่วยยับยั้งการแบ่งเซลล์เนื้องอก(Inhibit tumorigenesis)  ยับยั้งการแบ่งตัวของไวรัส และยังตอบสนองต่อต้านเมื่อร่างกายเกิดการติดเชื้อโรคต่างๆ  กลไกการทำงานของ Tumor Necrosis Factor ยังช่วยกระตุ้นเซลล์เม็ดเลือดขาว ที่มีชื่อว่าMacrophage ให้คอยทำหน้าที่กินสิ่งแปลกปลอม เช่น เชื้อโรค และเซลล์มะเร็ง  กระบวนการดังกล่าวนี้เองที่ทำให้เกิดสภาพการอักเสบของเนื้อเยื่อ/อวัยวะ ต่างๆในร่างกายตามมา 
ทางการแพทย์พบว่า ยาอะดาลิมูแมบ มีฤทธิ์ยับยั้งการทำงานของ Tumor Necrosis Factor ส่งผลให้บรรเทาอาการจากการอักเสบของผู้ป่วยดีขึ้นเป็นลำดับ  รูปแบบเภสัชภัณฑ์ของยานี้เป็นยาฉีด  โดยต้องฉีดเข้าใต้ผิวหนัง  ตัวยานี้จะถูกดูดซึมเข้ากระแสเลือดได้ประมาณ 64% และต้องใช้เวลานานประมาณ 3–8 วัน เพื่อให้ยาอะดาลิมูแมบมีระดับสูงสุดในกระแสเลือด  ร่างกายต้องใช้เวลานานประมาณ 10–20 วัน เพื่อกำจัดยานี้ออกจากร่างกาย  นอกจากนั้น ยาอะดาลิมูแมบสามารถผ่านเข้ารก และน้ำนมของมารดา  จึงไม่เหมาะที่จะนำมาใช้กับสตรีมีครรภ์/ตั้งครรภ์ และสตรีในภาวะให้นมบุตร 
มีข้อควรระวัง-ข้อห้ามใช้ ของยาอะดาลิมูแมบที่ผู้บริโภค/ผู้ป่วยควรทราบ ดังนี้ เช่น 
- ห้ามใช้กับผู้ที่แพ้ยาหรือแพ้ส่วนประกอบของยาอะดาลิมูแมบ 
- ห้ามใช้ยาอะดาลิมูแมบกับผู้ที่มีการติดเชื้อ  ไวรัสตับอักเสบ บี   วัณโรค  โรคหวัด 
โรคไข้หวัดใหญ่ ฯลฯ เพราะจะทำให้อาการของโรคดังกล่าวมีอาการรุนแรงจนส่งผลเสียต่อผู้ป่วยได้มากขึ้น 
- ยาอะดาลิมูแมบสามารถทำให้เกิดภาวะเลือดออกง่าย  ผู้ที่ได้รับยานี้ต้องหลีกเลี่ยง	 กิจกรรมที่เสี่ยงต่อการเกิดอุบัติเหตุที่จะส่งผลให้เลือดออกมาก 
- ห้ามฉีดวัคซีนขณะได้รับยานี้  นอกจากการกระตุ้นภูมิคุ้มกัน(ภูมิคุ้มกันต้านทานโรค)จะล้มเหลวแล้ว ผู้ป่วยยังอาจติดเชื้อจากวัคซีนดังกล่าวเสียเอง 
- เพื่อหลีกเลี่ยงภาวะยาตีกัน(ปฏิกิริยาระหว่างยา)กับยาชนิดอื่นๆกับยาอะดาลิมูแมบ ผู้ป่วยต้องแจ้ง แพทย์ พยาบาล เภสัชกร ทุกครั้งที่มีการใช้ยาชนิดใดๆอยู่ก่อนแล้ว เมื่อเข้ารับการตรวจรักษาทุกครั้ง 
- ผู้ป่วยกลุ่มสูงวัย (65 ปีขึ้นไป) อาจได้รับผลข้างเคียงจากการใช้ยาอะดาลิมูแมบ	 ได้มากกว่าผู้ป่วยกลุ่มอื่น 
- ผู้ป่วยที่ใช้ยาอะดาลิมูแมบ จะมีโอกาสเกิดโรคติดเชื้อต่างๆได้ง่ายกว่าปกติ  อาจสังเกตอาการของร่างกายที่ได้รับเชื้อที่ก่อโรคจากอาการต่างๆต่อไปนี้ เช่น มีไข้  หนาวสั่น  เป็นแผลในคอหรือช่องปาก  ปวดโพรงไซนัสต่างๆ  ไอ   เสมหะมาก  ปวดขณะปัสสาวะ/ปัสสาวะขัด  หรือกรณีเป็นแผลติดเชื้อ แผลจะมีอาการลุกลามมากขึ้น  หากพบเหตุการณ์เหล่านี้ ต้องรีบนำผู้ป่วยมาพบแพทย์/มาโรงพยาบาลทันที 
- *สำหรับผู้ป่วยที่อาจมีโอกาสแพ้ยาอะดาลิมูแมบ ให้สังเกตจากอาการ ผื่นคัน  มีแผล	พุพองเกิดขึ้น หรือเกิดผิวหนังลอก  แน่นหน้าอก   หายใจมีเสียงวี๊ด  หายใจขัด/หายใจลำบาก  ใบหน้า-ปาก-ริมฝีปาก-คอ-ลิ้นเกิดอาการบวม  กรณีที่พบว่ามีอาการแพ้ยานี้ต้องรีบส่งตัวผู้ป่วยไปโรงพยาบาลทันที/ฉุกเฉิน 
- ความเสี่ยงของการใช้ยาอะดาลิมูแมบอีกประการหนึ่งคือ สามารถทำให้ผู้ป่วยเกิดโรคมะเร็งต่อมน้ำเหลือง รวมถึงมะเร็งชนิดอื่นๆได้ ถ้าใช้ยาต่อเนื่องเป็นเวลานาน  ทั้งนี้เป็นด้วยฤทธิ์ของยาอะดาลิมูแมบที่ยับยั้งกระบวนการทำงานของระบบภูมิคุ้มกันของร่างกายนั่นเอง 
ขณะที่ใช้ยาอะดาลิมูแมบ แพทย์จะนัดผู้ป่วยมาตรวจร่างกาย เพื่อดูความก้าวหน้าของการรักษา รวมถึงดูภาวะแทรกซ้อน(ผลข้างเคียง)ต่างๆ ตลอดจนตรวจสอบว่า มีการติดเชื้อใดๆเกิดขึ้นหรือไม่ 
ทั้งนี้ หากมีข้อสงสัยการใช้ยาอะดาลิมูแมบเพิ่มเติม  สามารถสอบถามได้จากแพทย์หรือจากเภสัชกรในสถานพยาบาลที่เข้ารับการรักษาได้ตลอดเวลา 
 
 ///// อะดาลิมูแมบมีสรรพคุณ(คุณสมบัติ)อย่างไร? ///// 
ยาอะดาลิมูแมบมีสรรพคุณ/ข้อบ่งใช้เพื่อ บำบัดอาการของกลุ่มโรคภูมิคุ้มกันเล่นงานตนเอง(โรคออโตอิมูน) อาทิ 
- ข้อสันหลังอักเสบยึดติด(Ankylosing spondylitis) 
- โรคข้อรูมาตอยด์(Rheumatoid arthritis) 
- โรคข้ออักเสบสะเก็ดเงิน(Psoriatic arthritis) 
- โรคโครห์น(Crohn's disease) 
- ลำไส้ใหญ่อักเสบเป็นแผลเรื้อรัง(Ulcerative colitis) 
- การอักเสบของยูเวีย(Uveitis) 
- โรคสะเก็ดเงินชนิดผื่นหนา(Plaque psoriasis) 
- การอักเสบของต่อมเหงื่ออะโปคราย (Hidradenitis suppurativa) 
 
 ///// อะดาลิมูแมบมีกลไกการออกฤทธิ์อย่างไร? ///// 
กลไกการออกฤทธิ์ของยาอะดาลิมูแมบคือ ตัวยาจะเข้ารวมตัวกับสารโปรตีนในร่างกายซึ่งทำงานเกี่ยวกับระบบภูมิคุ้มกันของร่างกายที่มีชื่อเฉพาะว่า Tumor necrosis factor  ส่งผลให้ระบบภูมิต้านทาน/ระบบภูมิคุ้มกัน หรือกระบวนการทำงานเม็ดเลือดขาวที่กระตุ้นการอักเสบ หยุดการทำลายเซลล์ของร่างกาย  จึงทำให้อาการป่วยทุเลาลง 
 
 ///// อะดาลิมูแมบมีรูปแบบการจัดจำหน่ายอย่างไร? ///// 
ยาอะดาลิมูแมบ มีรูปแบบการจัดจำหน่าย เช่น 
- ยาฉีดที่มีส่วนประกอบของ Adalimumab ขนาด 40 มิลลิกรัม/0.8 มิลลิลิตร 
 
 ///// อะดาลิมูแมบมีขนาดการบริหารยาอย่างไร? ///// 
ยาอะดาลิมูแมบมีขนาดการบริหารยา/ใช้ยา เช่น 
ก.	สำหรับรักษาอาการโรคข้อรูมาตอยด์: 
- ผู้ใหญ่: ฉีดยาเข้าใต้ผิวหนังขนาด 40 มิลลิกรัม/สัปดาห์  โดยทั่วไปแพทย์จะให้ยาผู้ป่วยสัปดาห์เว้นสัปดาห์	แต่เมื่อใช้ในลักษณะยาเดี่ยว แพทย์อาจปรับขนาดการใช้ยาเป็น สัปดาห์ละ 1 ครั้ง 
ข.สำหรับรักษาโรคข้อสันหลังอักเสบยึดติด  หรือโรคข้ออักเสบสะเก็ดเงิน: 
- ผู้ใหญ่: ฉีดยาเข้าใต้ผิวหนังขนาด 40 มิลลิกรัม/สัปดาห์ การให้ยาเป็นแบบสัปดาห์เว้นสัปดาห์ 
ค. สำหรับรักษาโรคสะเก็ดเงินชนิดผื่นหนา: 
- ผู้ใหญ่:  เริ่มต้นฉีดยาเข้าใต้ผิวหนังขนาด 80 มิลลิกรัม หลังจากได้รับยาเข็มแรก 1 สัปดาห์  แพทย์อาจปรับลดการฉีดยาเป็น 40 มิลลิกรัม/สัปดาห์  และการให้ยาเป็นแบบสัปดาห์เว้นสัปดาห์ 
ง. สำหรับรักษาโรคโครห์น  หรือโรคลำไส้ใหญ่อักเสบเป็นแผลเรื้อรัง: 
- ผู้ใหญ่: กรณีมีอาการรุนแรงตั้งแต่ระดับกลางขึ้นไป แพทย์อาจเริ่มฉีดยาเข้าใต้ผิวหนัง 160 มิลลิกรัม โดยแบ่งฉีดเป็น 4 ครั้งใน 1 วัน หรืออาจจะฉีดครั้งละ 40 มิลลิกรัม วันละ 2 ครั้ง 2 วันติดต่อกัน จากนั้น เว้นเวลา 2 สัปดาห์แล้วฉีดยา 80 มิลลิกรัม อีก 2 สัปดาห์ถัดมาให้ฉีดยาครั้งละ 40 มิลลิกรัม สัปดาห์เว้นสัปดาห์ 
อนึ่ง: 
- อาจใช้ยานี้ร่วมกับยาอื่นเช่นยา Methotrexate โดยเป็นไปตามดุลยพินิจของแพทย์ 
- เด็ก: การใช้ยานี้ในเด็ก จะอยู่ในดุลพินิจของแพทย์เป็นกรณีๆไป โดยขึ้นกับหลายปัจจัย เช่น  ชนิดโรค  ความรุนแรงโรค  อายุ  น้ำหนักตัว 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียง                      ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะดาลิมูแมบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาอะดาลิมูแมบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยา	 อื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านเข้าน้ำนมหรือรก และผ่านเข้าสู่ทารกจนก่อให้เกิดผลข้างเคียงได้ 
 ///// หากลืมมารับยาควรทำอย่างไร? ///// 
เพื่อประสิทธิผลของการรักษา ควรมารับยาอะดาลิมูแมบตรงเวลา หากลืมมารับยานี้ ควรรีบแจ้งให้ แพทย์/พยาบาล  ทราบโดยเร็ว 
 
 ///// อะดาลิมูแมบมีผลไม่พึงประสงค์อย่างไร? ///// 
ยาอะดาลิมูแมบอาจก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบภูมิคุ้มกันต้านทานโรคของร่างกาย: เช่น ทำให้มีการติดเชื้อไวรัสต่างๆ ได้ง่ายขึ้น เช่น ไข้หวัดใหญ่ 
- ผลต่อระบบทางเดินปัสสาวะ:  เช่น ทางเดินปัสสาวะอักเสบ/โรคติดเชื้อระบบทางเดินปัสสาวะ  ปัสสาวะมีเลือดป/ปัสสาวะเป็นเลือด 
- ผลต่อระบบทางเดินหายใจ: เช่น เกิดโรคติดเชื้อระบบทางเดินหายใจส่วนบน   ไซนัสอักเสบ   ปอดบวม  หลอดลมอักเสบ  หอบหืด   หายใจลำบาก  การทำงานของปอดแย่ลง 
- ผลต่อระบบประสาท: เช่น ปวดศีรษะ  ตัวสั่น  ความรู้สึกสัมผัสเพี้ยน 
- ผลต่อระบบทางเดินอาหาร: เช่น ท้องเสีย  คลื่นไส้   ปวดท้อง  อาเจียน  ลำไส้อักเสบ  กระเพาะอาหารอักเสบ  เกิดแผลในช่องปาก  มีเลือดออกในทางเดินอาหาร  อาหารไม่ย่อย 
- ผลต่อระบบหัวใจและหลอดเลือด: เช่น ความดันโลหิตสูง  เจ็บหน้าอก  
หัวใจเต้นผิดจังหวะ  หัวใจหยุดเต้น  กล้ามเนื้อหัวใจตาย   ชีพจรเต้นผิดปกติ  
หัวใจล้มเหลว  เยื่อหุ้มหัวใจอักเสบ  หลอดเลือดอักเสบ  หัวใจเต้นเร็ว 
- ผลต่อผิวหนัง: เช่น มีผื่นคัน  ลมพิษ  Stevens-Johnson syndrome  ผมร่วง 
- ผลต่อตับ: เช่น ตับวาย  ตับอักเสบ  เอนไซม์การทำงานของตับในเลือดสูง 
- ผลต่อกล้ามเนื้อ: เช่น  ปวดหลัง  ข้ออักเสบ  กระดูกหักง่าย  ปวดเชิงกราน  ข้ออักเสบ 
- ผลต่อไต: เช่น ปวดไต  เกิดนิ่วในไต   กรวยไตอักเสบ 
- ผลต่อระบบต่อมไร้ท่อ: เช่น ต่อมพาราไทรอยด์ทำงานผิดปกติ 
- ผลต่อตา: เช่น เกิดต้อกระจก  ประสาทตาอักเสบ 
- ผลต่อสภาวะทางจิตใจ: เช่น อารมณ์แปรปรวน   ซึมเศร้า  วิตกกังวล  นอนไม่หลับ 
- ผลต่อระบบการเผาผลาญพลังงานของร่างกาย: เช่น คอเลสเตอรอลในเลือดเพิ่มขึ้น  ไขมันในเลือดสูง  เกิดภาวะขาดน้ำ  ภาวะเลือดเป็นกรด 
 
 ///// มีข้อควรระวังการใช้อะดาลิมูแมบอย่างไร? ///// 
มีข้อควรระวังการใช้ยาอะดาลิมูแมบ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่อยู่ในภาวะติดเชื้อต่างๆ 
- ห้ามใช้ยานี้กับสตรีมีครรภ์  สตรีในภาวะให้นมบุตร และเด็ก  นอกจากมีคำสั่งแพทย์ 
- แจ้ง แพทย์ พยาบาล เภสัชกร ทุกครั้งว่า มีการเจ็บป่วยติดเชื้อ หรือได้รับวัคซีนมาหรือไม่ 
- ระหว่างที่ใช้ยานี้ ต้องมารับการตรวจเลือดตามแพทย์นัดทุกครั้ง 
- หากพบอาการป่วยหรือมีการติดเชื้อต่างๆเกิดขึ้น ให้รีบเข้ามาแพทย์/มาโรงพยาบาลโดยทันที 
- ระหว่างการใช้ยานี้ หากพบอาการ อึดอัด/แน่นหน้าอก  หายใจไม่ออก/หายใจลำบาก   มีผื่นคันขึ้นเต็มตัว ต้องรีบนำผู้ป่วยส่งโรงพยาบาลทันที/ฉุกเฉิน 
- ปฏิบัติตัวตามคำแนะนำของ แพทย์/พยาบาล/เภสัชกร อย่างเคร่งครัด 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอะดาลิมูแมบด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อะดาลิมูแมบมีปฏิกิริยาระหว่างยากับยาตัวอื่นอย่างไร? ///// 
อะดาลิมูแมบมีปฏิกิริยาระหว่างยากับยาตัวอื่น เช่น 
- การใช้ยาอะดาลิมูแมบร่วมกับ ยา Methyprednisolone, Hydrocortisone และZidovudine  เพราะอาจทำให้มีการติดเชื้อต่างๆในระดับรุนแรงตามมา หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยาอะดาลิมูแมบร่วมกับ วัคซีนบีซีจี(BCG) ด้วยมีความเสี่ยงที่จะ                              ทำให้ผู้ป่วยได้รับยานี้เกิดการติดเชื้อจากการใช้วัคซีนบีซีจี 
- หลีกเลี่ยงการใช้ยาอะดาลิมูแมบร่วมกับยา Clozapine , Leflunomide เพราะจะ
สร้างผลกระทบ(ผลข้างเคียง)ต่อการทำงานของไขกระดูก และทำให้ปริมาณเม็ดเลือดขาวในร่างกายต่ำลง 
 
 ///// ควรเก็บรักษาอะดาลิมูแมบอย่างไร? ///// 
ควรเก็บยาอะดาลิมูแมบ ในช่วงอุณหภูมิ 2–8 องศาเซลเซียส(Celsius)หรือ ตามเอกสารกำกับยา  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็ก และสัตว์เลี้ยง 
 
 ///// อะดาลิมูแมบมีชื่ออื่นอีกไหม? ผลิตจากบริษัทอะไรบ้าง? ///// 
ยาอะดาลิมูแมบ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Amjevita, Adalimumab-atto , Cyltezo 
 ///// บรรณานุกรม ///// 
https://en.wikipedia.org/wiki/Tumor_necrosis_factor_alpha [2017,Nov4] 
https://en.wikipedia.org/wiki/Adalimumab [2017,Nov4] 
https://www.drugs.com/cdi/adalimumab-prefilled-pens-and-syringes.html [2017,Nov4] 
http://www.mims.com/thailand/drug/info/adalimumab/?type=brief&amp;mtype=generic [2017,Nov4] 
https://www.drugs.com/dosage/humira.html [2017,Nov4] 
https://www.drugs.com/sfx/humira-side-effects.html [2017,Nov4] 
https://www.drugs.com/drug-interactions/adalimumab- index.html?filter=3&amp;generic_only=#M [2017,Nov4] 
http://www.rxabbvie.com/pdf/humira.pdf [2017,Nov4] 
http://exemptia.com/wp-content/uploads/2014/11/Open_PI_Exemptia_PFS_Injection_40mg_8ml_Sale.pdf [2017,Nov4]
