อะลิเมมาซีน (Alimemazine)
 ///// บทนำ ///// 
ยาอะลิเมมาซีน(Alimemazine หรือ Alimemazine tartrate) หรือจะเรียกว่ายา ไตรเมพราซีน(Trimeprazine) จัดเป็นอนุพันธ์ของยาฟีโนไทอะซีน(Phenothiazine)  ทางคลินิกนำมาใช้เป็นยาบรรเทาอาการแพ้ทางผิวหนัง เช่น  ลมพิษ  ผด   ผื่นคัน  รวมถึงใช้เป็นยาช่วยสงบประสาท/ยาคลายเครียดในเด็กอายุ 2-7 ปีก่อนเข้ารับการผ่าตัด  ยานี้จะออกฤทธิ์ปิดกั้นสารกระตุ้นให้เกิดอาการแพ้อย่างฮีสตามีน(Histamine) และยังออกฤทธิ์ที่สมองทำให้ผู้ที่ได้รับยารู้สึกผ่อนคลาย   รูปแบบเภสัชภัณฑ์ของยาชนิดนี้ เป็นประเภทยารับประทานซึ่งมีทั้งยาเม็ดและยาน้ำ  ตัวยาจะถูกดูดซึมจากระบบทางเดินอาหารได้น้อยกว่า 70%   ตับจะเป็นอวัยวะที่คอยเปลี่ยนแปลงโครงสร้างเคมีของยาอะลิเมมาซีนอย่างต่อเนื่อง  และร่างกายต้องใช้เวลา 4.19 – 5.37 ชั่วโมงเพื่อกำจัดยานี้ทิ้งออกจากกระแสเลือดโดยผ่านไปกับปัสสาวะและอุจจาระ 
สำหรับผู้ป่วยที่มีโรคประจำตัวบางกลุ่ม ควรหลีกเลี่ยงการใช้ยาอะลิเมมาซีนด้วยตัวยาอาจทำให้อาการโรคกำเริบขึ้น เช่น ผู้ที่ป่วยเป็น  โรคตับ  โรคไต  โรคลมชัก  โรคพาร์กินสัน  โรคต่อมไทรอยด์  เนื้องอกที่ต่อมหมวกไต(เช่น Pheochromocytoma) โรคกล้ามเนื้ออ่อนแรง    โรคต่อมลูกหมากโต   โรคต้อกระจก  รวมถึงเด็กที่มีอายุต่ำกว่า 2 ปี  สตรีมีครรภ์/ตั้งครรภ์  และสตีในภาวะให้นมบุตรทั้งนี้เพราะยาอะลิเมมาซีนสามารถก่อให้เกิดอันตรายต่อเด็กเล็กๆและต่อทารกในครรภ์มารดาได้ 
ยาอะลิเมมาซีนยังทำให้ผิวหนังของผู้ที่รับประทานยานี้เกิดอาการผิวแพ้แสงแดดได้ง่าย  แพทย์/เภสัชกร/พยาบาลจึงแนะนำให้หลีกเลี่ยงการออกแดดโดยตรงเมื่อใช้ยานี้ 
ทั้งนี้ ยาอะลิเมมาซีนเป็นยาแก้อาการแพ้อย่างเช่น ผื่นคัน  ลมพิษก็จริง  แต่หากผู้ป่วยมีอาการแพ้ยานี้เสียเอง เช่นก่อให้เกิดผื่นคันมากขึ้น กรณีนี้ต้องหยุดใช้ยานี้ทันที 
อนึ่ง ยังมีผลข้างเคียงจากยาอะลิเมมาซีนที่อาจก่อให้เกิดอันตราย(ผลข้างเคียงรุนแรง) และหากพบเห็นผลข้างเคียงเหล่านี้ ต้องรีบนำผู้ป่วยส่งโรงพยาบาลโดยเร็วโยไม่ต้องรอถึงวันแพทย์นัด  อาทิ มีอาการทางตับโดยเกิดอาการตัวเหลืองตาเหลือง  อุณหภูมิร่างกายเพิ่มขึ้น (เป็นไข้)  หัวใจเต้นเร็ว  หายใจขัด/แน่นหน้าอก  มีอาการชักและไม่สามารถควบคุมการเคลื่อนไหวของร่างกายได้ 
อาจกล่าวได้ว่าการใช้ยาอะลิเมมาซีนควรต้องอยู่ภายใต้การดูแลของแพทย์  การใช้ยานี้เกินขนาดหรือใช้ผิดวิธี นอกจากจะไม่ทำให้อาการของโรคดีขึ้นแล้ว ยังอาจก่อให้เกิดผลกระทบ(ผลข้างเคียง)จากยานี้ตามมา 
หากต้องการทราบข้อมูลการใช้ยาอะลิเมมาซีนเพิ่มเติม  สามารถสอบถามได้จากแพทย์ผู้ที่ทำการตรวจประเมินรักษา หรือจากเภสัชกรได้ทั่วไป 
 
 ///// อะลิเมมาซีนมีสรรพคุณ(คุณสมบัติ)อย่างไร? ///// 
ยาอะลิเมมาซีนมีสรรพคุณ/ข้อบ่งใช้ เช่น 
- บำบัดป้องกัน อาการผื่นคันทางผิวหนัง  ลมพิษ 
- ช่วยสงบประสาท/ผ่อนคลายในเด็กที่อยู่ในช่วงอายุ 2–7 ปีก่อนเข้ารับการผ่าตัด 
 
 ///// อะลิเมมาซีนมีกลไกการออกฤทธิ์อย่างไร? ///// 
ตัวยาอะลิเมมาซีนมีกลไกการออกฤทธ์โดย ตัวยาจะยับยั้งและปิดกั้นการทำงานของสารก่ออาการการแพ้ในร่างกายประเภทฮีสตามีน(Histamine) ส่งผลให้อาการแพ้ต่างๆของร่างกายสงบและยุติลง  ด้วยกลไกนี้ จึงทำให้เกิดฤทธิ์ของการรักษาตามสรรพคุณ 
 
 ///// อะลิเมมาซีนมีรูปแบบการจัดจำหน่ายอย่างไร? ///// 
ยาอะลิเมมาซีนมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยตัวยา  Alimemazine tartrate 10 มิลลิกรัม/เม็ด 
- ยาน้ำชนิดรับประทานที่ประกอบด้วย  Alimemazine tartrate 7.5 มิลลิกรัม/5 มิลลิลิตร   และ 30 มิลลิกรัม/5 มิลลิลิตร 
 
 ///// อะลิเมมาซีนมีขนาดรับประทานอย่างไร? ///// 
ยาอะลิเมมาซีนมีขนาดรับประทาน เช่น 
ก.	ใช้เป็นยาสงบประสาทในเด็กก่อนเข้ารับการผ่าตัด: 
- เด็กอายุ 2–7 ปี:  รับประทานยาได้ถึง 2 มิลลิกรัม/น้ำหนักตัว 1 กิโลกรัม 
โดยต้องให้ยาก่อนเข้ารับการผ่าตัด 1–2 ชั่วโมง 
- เด็กอายุต่ำกว่า 2ปี และเด็กอายุมากกว่า 7 ปี: การเลือกใช้ยานี้อยู่ในดุลพินิจของแพทย์เป็นกรณีๆไป 
ข.ใช้บรรเทาอาการผื่นคันทางผิวหนังและลมพิษ: 
- ผู้ใหญ่: รับประทานยา 10 มิลลิกรัม วันละ 2–3 ครั้ง ขนาดรับประทานสูงสุดห้ามเกิน 100 มิลลิกรัม/วัน 
- เด็กที่มีอายุมากกว่า 2 ปี: รับประทานยา 2.5–5 มิลลิกรัม วันละ 3 – 4 ครั้ง 
- เด็กอายุตั้งแต่ 2 ปีลงมา: การใช้ยานี้และขนาดยานี้ขึ้นกับดุลพินิจของแพทย์เป็นกรณีๆไป 
- ผู้สูงอายุ: รับประทานยา 10 มิลลิกรัม วันละ 1–2 ครั้ง/วัน 
อนึ่ง: 
- สามารถรับประทานยานี้ก่อนหรือพร้อมอาหารได้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะลิเมมาซีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น   โรคตับ    โรคไต  โรคลมชัก  โรคพาร์กินสัน  
โรคต่อมไทรอยด์   รวมทั้งกำลังกินยา/ใช้ยาอะไรอยู่ เพราะยาอะลิเมมาซีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาอะลิเมมาซีน  สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานที่ขนาดปกติ 
แต่อย่างไรก็ดี การหยุดรับประทานยาอะลิเมมาซีนทันที อาจทำให้อาการผื่นแพ้ของผิวหนังไม่ทุเลาลง 
 
 ///// อะลิเมมาซีนมีผลไม่พึงประสงค์อย่างไร? ///// 
ยาอะลิเมมาซีนสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น  ปากแห้ง 
- ผลต่อระบบประสาท:   เช่น  นอนไม่หลับ   ตัวสั่น   เกิดลมชัก  มีไข้  มีอาการคล้ายโรคพาร์กินสัน 
- ผลต่อระบบต่อมไร้ท่อ:  เช่น  หน้าอก/เต้านมโต   ประจำเดือนขาด(ในสตรี) 
- ผลต่อระบบทางเดินหายใจ:   เช่น  คัดจมูก 
- ผลต่อผิวหนัง:  เช่น  เกิดผื่นคันตามผิวหนัง   ผิวแพ้แสงแดดง่าย 
- ผลต่อระบบเลือด:  เช่น มีภาวะLeucopenia/เม็ดเลือดขาวต่ำ แบบไม่รุนแรงมากนัก 
- ผลต่อตับ:   เช่น ตัวเหลืองตาเหลือง 
- ผลต่อระบบหัวใจและหลอดเลือด:   เช่น  ความดันโลหิตต่ำ  หัวใจเต้นผิดจังหวะ  
หัวใจเต้นเร็ว    คลื่นไฟฟ้าหัวใจผิดปกติ 
- ผลต่อตา:  เช่น  การมองเห็นภาพไม่ชัดเจน 
*อนึ่ง สำหรับผู้ที่ได้รับยาอะลิเมมาซีนเกินขนาด จะมีอาการ  ง่วงนอน  หมดสติ  ความดันโลหิตต่ำ     หัวใจเต้นเร็ว   คลื่นไฟฟ้าหัวใจผิดปกติ  หัวใจเต้นผิดจังหวะ  อุณหภูมิร่างกายลดต่ำ  หลอดเลือดดำตามร่างกายขยายตัวจนทำให้การไหลเวียน เลือดล้มเหลว ซึ่งหากพบเห็นอาการดังกล่าว ต้องรีบนำผู้ป่วยส่งโรงพยาบาลทันที/ฉุกเฉิน ซึ่งการช่วยเหลือผู้ที่ได้รับยานี้เกินขนาด แพทย์จะดูแลรักษาประคับประคองตามอาการ 
 
 ///// มีข้อควรระวังการใช้อะลิเมมาซีนอย่างไร? ///// 
มีข้อควรระวังการใช้ยาอะลิเมมาซีน เช่น 
- ห้ามใช้กับผู้ที่แพ้ยานี้ และห้ามใช้ในผู้ป่วย โรคตับ  โรคไต 
- ห้ามปรับขนาดการใช้ยานี้ด้วยตนเองและใช้ยาตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  หรือมีเศษผงในน้ำยา 
- ห้ามใช้ยานี้ต่อเนื่องนานเกินคำสั่งแพทย์ 
- ห้ามใช้ยานี้กับสตรีมีครรภ์  สตรีในภาวะให้นมบุตร และเด็กที่อายุต่ำกว่า 2 ปี 
- ห้ามสัมผัสยาอะลิเมมาซีนชนิดรับประทานที่ผิวหนังเป็นเวลานานๆ เช่น ทำยาหกเลอะผิวหนังแล้วไม่ล้างออก  ด้วยจะก่อให้เกิดภาวะผิวหนังที่สัมผัสยานี้ แดงและบวมตามมา 
- กรณีที่ใช้ยานี้แล้วไม่ได้ผล ให้กลับมาปรึกษาแพทย์/มาโรงพยาบาลอีกครั้งโดยไม่ต้องรอถึงวันแพทย์นัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอะลิเมมาซีนด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อะลิเมมาซีนมีปฏิกิริยาระหว่างยากับยาตัวอื่นอย่างไร? ///// 
ยาอะลิเมมาซีนมีปฏิกิริยาระหว่างยากับยาตัวอื่น เช่น 
- ห้ามรับประทานยาอะลิเมมาซีนร่วมกับเครื่องดื่มประเภทแอลกอฮอล์ เพราะจะทำให้เกิดอาการสงบประสาท/กดประสาท/กดสมอง และวิงเวียนอย่างรุนแรง 
- การรับประทานยาอะลิเมมาซีนพร้อมอาหาร  อาจทำให้การดูดซึมตัวยานี้จากระบบทางเดินอาหารเข้าสู่กระแสเลือด ช้าลงจนอาจส่งผลต่อการออกฤทธิ์ของยานี้  กรณีนี้ผู้ป่วยสามารถรับประทานยานี้ก่อนอาหารหรือในช่วงท้องว่างเพื่อช่วยเพิ่มการดูดซึมของยาอะลิเมมาซีน 
- หลีกเลี่ยงการใช้ยาอะลิเมมาซีนร่วมกับยารักษาอาการวิตกกังวล/ยารักษาทางจิตเวช    ยานอนหลับ  ยาBarbiturate   ด้วยจะทำให้เกิดภาวะสงบประสาท/กดสมองมากขึ้น 
- หลีกเลี่ยงการใช้ยาอะลิเมมาซีนร่วมกับยารักษา/ยาลดความดันโลหิตสูง  เพราะจะทำให้เกิดความดันโลหิตต่ำมากตามมา 
 
 ///// ควรเก็บรักษาอะลิเมมาซีนอย่างไร? ///// 
ควรเก็บยาอะลิเมมาซีนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// อะลิเมมาซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะลิเมมาซีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่นNedeltran, Panectyl, Repeltin, Therafene, Theraligene, Theralen, Theralene,Vanectyl, Temaril 
 ///// บรรณานุกรม ///// 
https://www.medicines.org.uk/emc/medicine/22263[2017,Sept23] 
file:///C:/Users/apai/Downloads/859003.pdf[2017,Sept23] 
https://en.wikipedia.org/wiki/Alimemazine[2017,Sept23] 
http://www.mims.com/thailand/drug/info/alimemazine/?type=brief&amp;mtype=generic[2017,Sept23] 
https://www.drugbank.ca/drugs/DB01246[2017,Sept23] 
https://www.medicines.org.uk/emc/medicine/22488[2017,Sept23] 
https://www.drugs.com/uk/alimemazine-tartate-10mg-film-coated-tablets-leaflet.html[2017,Sept23]
