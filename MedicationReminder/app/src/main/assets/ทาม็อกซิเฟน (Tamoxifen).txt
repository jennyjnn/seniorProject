ทาม็อกซิเฟน (Tamoxifen)
 ///// บทนำ ///// 
โรคมะเร็งเต้านมเกิดจากเนื้อเยื่อของเต้านมมีการแบ่งตัวเพิ่มปริมาณของเซลล์ที่ผิดปกติ/เซลล์มะเร็งเต้านม โดยการแบ่งตัวของเซลล์ผิดปกติเหล่านั้นจะทำลายเซลล์ปกติของเต้านมและของร่างกาย และสามารถอาศัยการหมุนเวียนของเลือดนำพาเอาเซลล์มะเร็งเต้านมแพร่กระจายไปเจริญเติบโตเป็นก้อนมะเร็งก้อนใหม่ที่อวัยวะอื่นๆนอกเหนือจากเต้านมได้เช่น ปอด กระดูก ตับ สมอง 
โดยปกติแล้ว การเจริญเติบโตและการทำงานของเต้านมขึ้นอยู่กับฮอร์โมนเพศภายในร่างกาย ดังนั้นการเจริญเติบโตของมะเร็งเต้านมจึงมีส่วนขึ้นอยู่กับฮอร์โมนเพศเช่นกัน โดยมะเร็งเต้านมจะเติบโตขึ้นเมื่อได้รับการกระตุ้นจากฮอร์โมนเพศหญิง การลดปริมาณฮอร์โมนเพศหญิงในร่างกายลงหรือการขัดขวางการออกฤทธิ์ของฮอร์โมนเพศหญิงในร่างกายที่จะไปกระตุ้นเซลล์มะเร็งเต้านมจึงเป็นวิธีหนึ่งที่ใช้ในการรักษาโรคมะเร็งเต้านม อย่างไรก็ตามผู้ป่วยมะเร็งเต้านมที่สามารถรับการรักษาทางด้านฮอร์โมนได้ต้องเป็นผู้ที่ผลตรวจชิ้นเนื้อมะเร็งพบเซลล์ที่มีตัวรับฮอร์ โมน (Hormone receptor) ของฮอร์โมนเพศหญิงนี้อยู่ได้แก่ ตัวรับเอสโตรเจน (Estrogen receptor ย่อว่า ER) และตัวรับโปรเจสเตอนโรน (Progesterone receptor ย่อว่า PR) 
ยาทาม็อกซิเฟน (Tamoxifen) เป็นยาที่มีฤทธิ์คล้ายฮอร์โมนเพศหญิงคือเอสโตรเจน (Estrogenic) แต่ในขณะเดียวกันก็มีฤทธิ์ต้านฮอร์โมนเอสโตรเจน (Antiestrogenic) โดยขึ้นอยู่กับอวัยวะหรือเซลล์เป้าหมายที่ยาไปออกฤทธิ์ได้แก่ บริเวณกระดูกและมดลูก ยาทาม็อกซิเฟนมีฤทธิ์คล้ายฮอร์โมนเอสโตรเจน แต่สำหรับเต้านม ยาทาม็อกซิเฟนมีฤทธิ์ต้านฮอร์โมนเอสโตรเจน ยานี้จึงถูกใช้อย่างแพร่หลายในปัจจุบันเพื่อรักษามะเร็งเต้านม ทั้งนี้สามารถใช้ยานี้ได้ทั้งในสตรีวัยเจริญพันธุ์และสตรีวัยหมดประจำเดือน โดยสามารถใช้ได้ในการลดการกลับเป็นซ้ำของมะเร็งเต้านมภายหลังการรักษาด้วยวิธีอื่นเช่น การผ่าตัด ยาเคมีบำบัด รังสีรักษา เป็นต้น นอกจากนี้ยังมีการใช้ยานี้ก่อนผ่าตัดเพื่อลดขนาดของก้อนมะเร็งเต้านมลง จนเหลือขนาดที่แพทย์สามารถผ่าตัดก้อนเนื้อออกได้ (มักใช้ในผู้สูงอายุที่ร่างกายไม่สามารถรับยาเคมีบำบัดได้) หรือใช้ป้องกันการเกิดมะเร็งเต้านม ในสตรีที่มีความเสี่ยง/ปัจจัยเสี่ยงสูงต่อการเกิดมะเร็งเต้านม (อ่านเพิ่มเติมในเว็บ haamor.com บท ความเรื่อง มะเร็งเต้านม) 
 ///// ยาทาม็อกซิเฟนมีสรรพคุณ (คุณสมบัติ) อย่างไร? ///// 
ยาทาม็อกซิเฟนมีสรรพคุณ/ข้อบ่งใช้ดังต่อไปนี้คือ 
- ใช้รักษาโรคมะเร็งเต้านมชนิดแพร่กระจาย (Metastatic breast cancer: มะเร็งระยะที่ 4) ทั้งในเพศหญิงและในชาย 
- ใช้รักษาร่วมกับการรักษาหลักของโรคมะเร็งเต้านมได้แก่ ร่วมกับการผ่าตัด และ/หรือยาเคมีบำบัด และ/หรือรังสีรักษา 
- ใช้เพื่อลดความเสี่ยงการเกิดเป็นมะเร็งเต้านมในกรณีเป็นมะเร็งเต้านมระยะศูนย์ (Ductal carcinoma in situ, DCIS) หลังการผ่าตัด และ/หรือรังสีรักษา (อ่านเพิ่มเติมในเว็บ haamor.com บทความเรื่อง มะเร็งระยะศูนย์) 
- ใช้เพื่อลดโอกาสเกิดมะเร็งเต้านมในสตรีที่มีปัจจัยเสี่ยงสูงในการเกิดมะเร็งเต้านม (อ่านเพิ่มเติมในเว็บ haamor.com บทความเรื่อง มะเร็งเต้านม) 
นอกจากนี้ยังมีการใช้ยานี้นอกเหนือจากข้อบ่งชี้ที่ระบุไว้ในฉลากยา (Unlabeled/ investigational use) โดยเป็นข้อมูลการรักษาที่ได้จากการศึกษาทางการแพทย์เช่น 
- ใช้ในการรักษาอาการปวด/เจ็บเต้านม (Mastalgia หรือ Breast pain) 
- ภาวะนมแตกพาน หรือภาวะมีเต้านมในผู้ชาย (Gynecomastia) เนื่องจากร่างกายมีระดับฮอร์โมนเอสโตรเจนที่สูงกว่าปกติ 
- บางระยะของโรคมะเร็งชนิดอื่นๆนอกเหนือจากมะเร็งเต้านมเช่น มะเร็งรังไข่ (Ovarian cancer), มะเร็งเยื่อบุโพรงมดลูก (Endometrial cancer) 
- ใช้ทางสูตินรีเวชเพื่อเหนี่ยวนำการตกไข่ในหญิงที่มีภาวะมีบุตรยาก (Induction of ovulation) 
- ใช้รักษาภาวะการเป็นหนุ่มสาวก่อนวัย (Precocious puberty) 
 ///// ยาทาม็อกซิเฟนมีกลไกการออกฤทธิ์อย่างไร? ///// 
ยาทาม็อกซิเฟนมีกลไกการออกฤทธิ์โดยการแย่งจับกับตัวรับของฮอร์โมนเอสโตรเจน(Estrogen receptor) ของเซลล์มะเร็งเต้านมอย่างเฉพาะเจาะจงที่เรียกว่า Selective Estrogen Receptor Modulators; SERMs ส่งผลให้ฮอร์โมนเอสโตรเจนที่มีอยู่ในร่างกายไม่มีโอกาสกระตุ้นให้เซลล์มะเร็งที่มีตัวรับนั้นเติบโตได้ หรือหากจะเติบโตได้ก็จะมีการเติบโตที่ช้ากว่าปกติ 
 ///// ยาทาม็อกซิเฟนมีรูปแบบการจัดจำหน่ายอย่างไร? ///// 
รูปแบบทางเภสัชภัณฑ์/รูปแบบการจัดจำหน่ายของยาทาม็อกซิเฟนที่มีจำหน่ายในประเทศไทยได้แก่ 
- ยาเม็ดสำหรับรับประทาน ขนาด 10, 15, 20 และ 30 มิลลิกรัมโดยเป็นยาเม็ด (Tablet) หรือยาเม็ดเคลือบ (Film-coat tablet) 
ทั้งนี้ เนื่องจากยานี้มีฤทธิ์คล้ายฮอร์โมน จึงควรหลีกเลี่ยงการหัก แบ่ง บด เคี้ยว หรือทำให้เม็ดยาแตก หากมีความจำเป็นต้องให้ยาผ่านทางสายให้อาหาร (Enteral tube feeding) สามารถบดยาได้แต่ต้องให้ยาทันทีหลังบดยา เนื่องจากยาทั้งสองรูปแบบอยู่ในรูปแบบที่ปลดปล่อยตัวยาทันที (Immediate release) แต่ผู้ที่เตรียมหรือป้อนยาให้แก่ผู้ป่วยจะต้องสวมถุงมือรวมทั้งผูกผ้าปิดจมูกและปาก (หน้ากากอนามัย) และควรต้องบดเม็ดยาในภาชนะที่ปิดสนิท 
 ///// ยาทาม็อกซิเฟนมีขนาดรับประทานหรือวิธีใช้ยาอย่างไร? ///// 
ยาทาม็อกซิเฟนมีขนาดรับประทานหรือวิธีใช้ยาดังนี้เช่น 
ก. การรักษาโรคมะเร็งเต้านม (ในผู้ที่ได้รับการรักษาทั้งการรับประทานยาทาม็อกซิเฟนและการรับยาเคมีบำบัด ควรได้รับยาทาม็อกซิเฟนหลังจากการรักษาด้วยเคมีบำบัดเสร็จสิ้นแล้ว) 
- การรักษาร่วมกับวิธีรักษาอื่น (Adjuvant treatment): รับประทานครั้งละ 20 มิลลิกรัม(มก.) วันละครั้งต่อเนื่องกันเป็นเวลา 5 ปี 
- การรักษามะเร็งเต้านมชนิดแพร่กระจาย (Metastatic breast cancer) ในเพศหญิงและชาย: รับประทาน 20 - 40 มิลลิกรัมต่อวัน กรณีขนาดยามากกว่าวันละ 20 มก. ให้แบ่งการรับประทานยาเป็น 2 ครั้งคือ เช้าและเย็น 
- การรักษามะเร็งเต้านมก่อนการผ่าตัดหรือรังสีรักษาในผู้ป่วยหญิงวัยหมดประจำเดือน: รับประทานครั้งละ 20 มิลลิกรัมวันละครั้งต่อเนื่องกันเป็นเวลา 3 - 6 เดือน (หรือตามดุลพินิจของแพทย์ผู้รักษา) ก่อนการผ่าตัด 
ข. การป้องกันการเกิดมะเร็งเต้านมในมะเร็งเต้านมระยะศูนย์: รับประทานครั้งละ 20 มิลลิกรัมวันละครั้งต่อเนื่องกันเป็นเวลา 5 ปี 
ค. การป้องกันการเกิดมะเร็งเต้านมในสตรีที่มีปัจจัยเสี่ยงสูง: รับประทานครั้งละ 20 มิลลิกรัมวันละครั้งต่อเนื่องกันเป็นเวลา 5 ปี 
ง. การเหนี่ยวนำการตกไข่ในหญิงที่มีภาวะมีบุตรยาก (เป็นการใช้ยานอกเหนือจากข้อบ่งชี้ที่ระบุไว้ในฉลากยา): รับประทานครั้งละ 20 มิลลิกรัมวันละครั้ง (หรือแพทย์อาจปรับขนาดได้ระหว่าง 20 - 80 มิลลิกรัม) ต่อเนื่องกันเป็นเวลา 5 วัน 
จ. ขนาดยาในผู้ป่วยไตหรือตับบกพร่อง: ไม่มีข้อมูลการปรับขนาดยาในผู้ป่วยที่การทำงานของไตหรือตับบกพร่อง 
ฉ. ขนาดยาสำหรับหญิงตั้งครรภ์และหญิงให้นมบุตร: ไม่ควรใช้ยาทาม็อกซิเฟนในหญิงตั้งครรภ์ เนื่องจากการศึกษาในสัตว์ทดลองและในหญิงตั้งครรภ์พบว่า ยานี้อาจก่อให้เกิดความผิดปกติต่อตัวอ่อน หากมีความจำเป็นต้องใช้ยานี้แพทย์จะพิจารณาถึงประโยชน์ที่จะได้รับ นอกจากนี้ควรต้องหลีกเลี่ยงการตั้งครรภ์ในขณะรับประทานยาทาม็อกซิเฟนและหลังจากหยุดรับประทานยาอย่างน้อยเป็นเวลาประมาณ 2 เดือน 
ช. ไม่แนะนำให้ใช้ยานี้ในหญิงให้นมบุตร เนื่องจากข้อมูลการศึกษายังไม่เพียงพอสำหรับยืนยันการผ่านของยาไปยังน้ำนมว่า เกิดขึ้นได้หรือไม่และมากน้อยอย่างไร 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
- สามารถรับประทานยานี้ก่อนหรือหลังอาหารก็ได้ แต่เนื่องจากเป็นยาฮอร์โมน ประสิทธิภาพของยาจะสูงขึ้นถ้ากินยาในช่วงระยะเวลาเดียวกันในแต่ละวันเช่น ช่วงเช้าของทุกๆวัน เป็นต้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยาทาม็อกซิเฟน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น ขึ้นผื่น คลื่นไส้อาเจียน แน่นหน้าอก/หายใจลำบาก 
- มีโรคประจำตัวต่างๆรวมทั้งกำลังรับประทานยาหรือมีการใช้ยาอะไรอยู่ เพราะยาทาม็อกซิเฟนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้ว 
- ในกรณีที่ยาทาม็อกซิเฟนถูกใช้เพื่อลดอัตราการเกิดมะเร็งเต้านม ควรแจ้งแพทย์หรือเภสัชกรหากท่านกำลังรับประทานยาวาฟาริน (Warfarin) ซึ่งเป็นยาต้านการแข็งตัวของเลือด หรือมีประวัติการมีภาวะลิ่มเลือดในหลอดเลือดดำ (Venous thrombosis) 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาอาจสามารถผ่านทางน้ำนมหรือรกแล้วเข้าสู่ตัวทารก จนอาจก่อให้เกิดผลข้างเคียงได้ หรือควรแจ้งหากมีรอบประจำเดือนผิดปกติ 
 ///// หากลืมรับประทานยาควรทำอย่างไร? ///// 
สำหรับยาทาม็อกซิเฟน อาหารไม่มีผลต่อการดูดซึมยา ดังนั้นการเลือกช่วงเวลาในการรับประทานยาไม่จำเป็นต้องคำนึงถึงมื้ออาหาร สามารถรับประทานยาก่อนหรือหลังอาหารก็ได้ แต่ควรหลีกเลี่ยงการรับประทานยานี้พร้อมกับส้มและเกรปฟรุต (Grapefruit) เพราะอาจมีผลลดการดูดซึมยานี้ได้ 
กรณีลืมรับประทานยาทาม็อกซิเฟนให้รับประทานยาทันทีที่นึกขึ้นได้ แต่หากใกล้กับเวลาที่ต้องรับประทานยามื้อถัดไป ให้รับประทานยามื้อถัดไปเลยไม่ต้องเพิ่มขนาดยาเป็น 2 เท่า จากนั้นรับประทานยามื้อถัดไปในขนาดยาปกติ ห้ามหยุดรับประทานยาเองโดยไม่ได้รับคำสั่งจากแพทย์ผู้รักษา 
 ///// ยาทาม็อกซิเฟนมีผลไม่พึงประสงค์อย่างไร? ///// 
อาการไม่พึงประสงค์ (ผลข้างเคียง) ของยาทาม็อกซิเฟนที่พบได้บ่อยได้แก่ คลื่นไส้อาเจียน ขึ้นผื่นผิวหนัง ร้อนวูบวาบ ประจำเดือนมาไม่ปกติ (กรณียังมีประจำเดือนอยู่) มีเลือดออกผิดปกติทางช่องคลอด (กรณีอยู่ในวัยหมดประจำเดือน) ความดันโลหิตสูง อาการปลายมือ ปลายเท้าบวม (Peripheral edema) ภาวะบวมน้ำ (Fluid retention) อารมณ์แปรปรวน เป็นต้น อาการเหล่านี้จะดีขึ้นเมื่อรับประทานยาต่อไปสักระยะหนึ่งและร่างกายสามารถปรับสภาพได้แล้ว 
อาการไม่พึงประสงค์ของยาทาม็อกซิเฟนที่รุนแรงเช่น อาจทำให้เกิดโรคหลอดเลือดสมอง (Stroke) ภาวะมีลิ่มเลือดในปอด (Pulmonary emboli) และมะเร็งเยื่อบุโพรงมดลูก (โดยเฉพาะในสตรีที่มีอายุ 50 ปีขึ้นไป แต่พบในอุบัติการณ์ที่ต่ำมาก) 
อาการอื่นๆที่สามารถพบได้เช่น นอนไม่หลับ (Insomnia) เวียนศีรษะ (Dizziness) ปวดศีรษะ ปวดท้อง เป็นต้น 
 ///// มีข้อควรระวังการใช้ยาทาม็อกซิเฟนอย่างไร? ///// 
มีข้อควรระวังการใช้ยาทาม็อกซิเฟนดังนี้เช่น 
- ห้ามใช้กับผู้ป่วยที่แพ้ยาหรือแพ้ส่วนประกอบของยานี้ 
- ไม่ควรใช้ยานี้ในหญิงตั้งครรภ์นอกจากจำเป็นจริงๆเท่านั้น และไม่แนะนำให้ใช้ยานี้ในหญิงให้นมบุตร 
- ระวังการใช้ยานี้ในผู้ป่วยที่มีประวัติการเกิดลิ่มเลือดอุดตันที่อวัยวะต่างๆ (Thrombolic events) เช่น เส้นเลือดสมองตีบ เส้นเลือดแดงที่ขาอุดตัน เป็นต้น 
- ระวังการใช้ยานี้ในผู้ป่วยที่มีภาวะ/โรคไขมันในเลือดสูง (Hyperlipidemia) ควรติดตามการเปลี่ยนแปลงระดับคอเลสเตอรอลระหว่างการใช้ยานี้ 
- ควรติดตามภาวะความสมบูรณ์ของเม็ดเลือด (CBC: Complete blood count), ระดับแคลเซียมในเลือด, ภาวะการทำงานของตับ, รวมทั้งสังเกตภาวะเลือดออกผิดปกติทางช่องคลอด, ภาวะลิ่มเลือดอุดตันในหลอดเลือด 
- ควรปรึกษาแพทย์เมื่อสายตามีการมองเห็นเปลี่ยนไป หรือมีสัญญาณบ่งบอกว่าตับมีปัญหา เช่น ตาเหลือง ตัวเหลือง มีสารคัดหลั่งที่ผิดปกติออกจากช่องคลอด เป็นต้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมยาทาม็อกซิเฟนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาทาม็อกซิเฟนมีปฏิกิริยาระหว่างยากับยาตัวอื่นอย่างไร? ///// 
ปฏิกิริยาระหว่างยาของยาทาม็อกซิเฟนกับยาตัวอื่นเช่น 
- การใช้ยาทาม็อกซิเฟนร่วมกับยาต้านการแข็งตัวของเลือดบางชนิด เช่น Dabigatran (ดาบิกาแทรน), Rivaroxaban (ไรวาร็อกซาแบน) และ Warfarin (วาร์ฟาริน) สามารถทำให้ระดับยาในเลือดของยาต้านการแข็งตัวของเลือดเพิ่มขึ้นและก่อให้เกิดภาวะเลือดออกได้ง่าย 
- การใช้ยาทาม็อกซิเฟนร่วมกับยาที่ใช้เพื่อรักษาและบรรเทาอาการเจ็บปวดและบวมบริเวณ ข้อในผู้ป่วยโรคเกาต์เช่น Colchicine (โคลชิซีน) สามารถทำให้ระดับยาโคลชิซีนในเลือดเพิ่มขึ้น จนก่อให้เกิดผลข้างเคียงเพิ่มขึ้นเช่น คลื่นไส้ อาเจียน ปวดท้อง ท้องเสีย เป็นต้น 
- การใช้ยาทาม็อกซิเฟนร่วมกับยารักษาโรคมะเร็งเต้านมอื่นๆอาจลดประสิทธิผลในการรักษาของยานั้นๆ และเพิ่มความเสี่ยงต่อการกลับเป็นซ้ำของโรคมะเร็งเต้านมได้เช่น Anastrozole (อะแนสโทรโซล), Letrozole (เลโทรโซล) 
- การใช้ยาทาม็อกซิเฟนร่วมกับยาต้านเอชไอวี/ยาต้านรีโทรไวรัสเช่น Darunavir (ดารูนาเวียร์) และยารักษามะเร็งเม็ดเลือดขาว (Leukemia) เช่น Dasatinib (ดาสาตินิบ) อาจทำให้ระ ดับยาทาม็อกซิเฟนในกระแสเลือดเพิ่มขึ้นและก่อให้เกิดผลข้างเคียงที่รุนแรงได้ 
- ไม่ควรใช้ยานี้ร่วมกับยาต้านเชื้อราเช่น Fluconazole (ฟลูโคนาโซล) ยารักษาวัณโรค (เช่น Isoniazid/ไอโซไนอะซิด) ยาปฏิชีวนะ (เช่น Clarithromycin/คลาริโธรมัยซิน, Erythromycin/อิริโทรมัยซิน) และยาลดไขมัน (เช่น Gemfibrozil/เจมไฟโบรซิล) เนื่องจากอาจทำให้ฤทธิ์ของยาทาม็อกซิเฟนเพิ่มขึ้นและก่อให้เกิดผลข้างเคียงที่รุนแรงได้ 
- การใช้ทาม็อกซิเฟนร่วมกับยารักษาโรคซึมเศร้ากลุ่มที่ออกฤทธิ์เพิ่มสารเคมีชื่อ ซีโรโตนิน (Selective serotonin reuptake inhibitor: SSRI, เช่น Fluoxetine/ฟลูออกซิทีน, Paroxe tine/พาร็อกซีทีน, Sertraline/เซอร์ทราลีน, Venlafaxine/วนลาแฟ็กซีน, Citralopram/ไซตาโลแพรม) อาจทำให้ระดับยาทาม็อกซิเฟนในกระแสเลือดลดลงส่งผลให้ประสิทธิภาพของการรักษามะเร็งเต้านมลดลง 
- ไม่ควรใช้ยานี้ร่วมกับยาต้านการชัก (เช่น Carbamazepine/คาร์บามาซีปีน, Phenytoin/ฟีนัยโตอิน) ยารักษาวัณโรค (เช่น Rifampin/ไรแฟมพิซิน) เนื่องจากอาจส่งผลให้ประสิทธิภาพของการรักษามะเร็งเต้านมลดลง 
 ///// ควรเก็บรักษายาทาม็อกซิเฟนอย่างไร? ///// 
ควรเก็บยาทาม็อกซิเฟนที่อุณหภูมิห้อง ห้ามเก็บยาในช่องแช่แข็งของตู้เย็น ไม่เก็บยาในที่ร้อนหรือในที่ชื้น ควรเก็บยาในภาชนะปิดสนิทและป้องกันแสง (เช่น เก็บในขวดหรือในซองสีชา) เก็บยาให้พ้นแสงแดด เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ยาทาม็อกซิเฟนมีชื่ออื่นอีกไหม? ผลิตจากบริษัทใดบ้าง? ///// 
ยาทาม็อกซิเฟนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. Dipiro JT, Talbert RL, Yee GC, Matzke GR , Wells BG, Posey LM. Pharmacotherap : a pathophysiologic approach. 8th edition.McGraw-Hill ; 2011.
	4. TIMS (Thailand). MIMS. 130th ed. Bangkok: UBM Medica ;2013.

	2. Charles F. Lacy , Lora L. Armstrong , Morton P. Goldman , et al. Drug Information Handbook International.23thed. Lexi–Comp Inc,Ohio ,USA.
	3. Product Information: Tamoxifen Sandoz®, Novartis.
