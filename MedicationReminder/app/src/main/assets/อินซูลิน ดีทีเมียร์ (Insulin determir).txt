อินซูลิน ดีทีเมียร์ (Insulin determir)
 ///// บทนำ ///// 
ยาอินซูลินดีทีเมียร์(Insulin determir) เป็นฮอร์โมนอินซูลิน อะนาล็อก(Insulin analogue)/ฮอร์โมนอินซูลินชนิดดัดแปลง  นักวิทยาศาสตร์ได้ใช้เทคโนโลยีทางพันธุวิศวกรรมกับเชื้อยีสต์(Yeast)ที่มีชื่อว่า Saccharomyces cerevisiae และนำยีสต์ที่ผ่านการตัดต่อสารพันธุกรรมมาผลิตเป็นยาอินซูลินดัดแปลงดังกล่าว  ยาอินซูลินดีทีเมียร์ ชนิดนี้มีความแตกต่างกับฮอร์โมนอินซูลินธรรมชาติของมนุษย์เล็กน้อย และสามารถออกฤทธิ์ลดน้ำตาลในเลือดได้นานมากกว่า 24 ชั่วโมง(Long-acting insulin)โดยยาจะออกฤทธิ์ภายใน 1 ชั่วโมงหลังฉีดยา     ทางคลินิกได้นำยาอินซูลินชนิดนี้มารักษาอาการของโรคเบาหวานประเภทที่ I และ II 
รูปแบบเภสัชภัณฑ์ของยาอินซูลินดีทีเมียร์เป็นยาฉีด และต้องฉีดเข้าใต้ผิวหนังเท่านั้น  กรณีใช้ยาอินซูลินดีทีเมียร์รักษาเบาหวานประเภทที่ 1 อาจต้องใช้อินซูลินประเภทออกฤทธิ์สั้น(Short-acting insulin) ร่วมรักษาด้วย  กรณีใช้รักษาเบาหวานประเภทที่ 2 ก็สามารถใช้ร่วมกับยาอินซูลินชนิดอื่นได้เช่นกัน หรือจะใช้ร่วมกับยารักษาเบาหวานประเภทรับประทานก็ได้ 
ยาอินซูลิน ดีทีเมียร์จะคอยออกฤทธิ์กระตุ้นให้เซลล์เนื้อเยื่อของร่างกาย เช่น กล้ามเนื้อ ดึงน้ำตาลกลูโคส(Glucose)จากกระแสเลือดเข้าสู่กระบวนการเผาผลาญพลังงานของร่างกาย สงผลทำให้ระดับน้ำตาลในเลือดลดลงมาใกล้เคียงระดับปกติ 
ข้อจำกัดและข้อควรระวังบางประการของการใช้ยาอินซูลินดีทีเมียร์ที่ควรทราบมีดังนี้ เช่น 
- ห้ามใช้กับผู้แพ้ยานี้ 
- ห้ามฉีดยานี้เข้าหลอดเลือดดำหรือฉีดเข้ากล้ามเนื้อโดยตรง ให้ฉีดเข้าใต้ผิวหนังเท่านั้น ด้วยเหตุให้ตัวยาออกฤทธิ์แบบค่อยเป็นค่อยไป และลดความเสี่ยงต่ออาการน้ำตาลในเลือดต่ำ(อ่านเพิ่มเติมในเว็บ haamor.com บทความเรื่อง “ภาวะน้ำตาลในเลือดต่ำจากเบาหวาน”) 
- ห้ามใช้ยาอินซูลินดีทีเมียร์ผสมร่วมกับยาอินซูลินชนิดอื่นก่อนฉีดให้ผู้ป่วย  ให้แยกการฉีดอินซูลินดีทีเมียร์ออกจากอินซูลินชนิดอื่น  ทั้งนี้เพื่อหลีกเลี่ยงปฏิกิริยาระหว่างสูตรตำรับต่างๆของยาอินซูลิน  ซึ่งจะทำให้คุณสมบัติการรักษาเบาหวานสูญเสียไป 
- ระหว่างที่ได้รับยาอินซูลินชนิดต่างๆรวมถึงยาอินซูลินดีทีเมียร์ ห้ามดื่มเครื่องดื่มประเภทแอลกอฮอล์ ด้วยจะส่งผลทำให้น้ำตาลในเลือดผิดปกติ อาจสูงหรือต่ำ และไม่สอดคล้องต่อการรักษาเบาหวาน 
- การใช้ยาอินซูลิน ดีทีเมียร์กับผู้ป่วย โรคตับ  โรคไต แพทย์อาจต้องปรับลดขนาดการใช้ยานี้ลงมา  ทั้งนี้เพื่อเป็นการป้องกันมิให้ร่างกายมีปริมาณยาอินซูลิน ดีทีเมียร์เกินกว่าขนาดที่เหมาะสม 
- หลีกเลี่ยง/ห้ามใช้ยาอินซูลินดีทีเมียร์รักษาผู้ป่วยเบาหวานที่มีภาวะเกลือ   โปแตสเซียมในเลือดต่ำ  รวมถึงผู้ป่วยเบาหวานที่มีสภาวะเลือดเป็นกรด 
- ห้ามใช้ยาอินซูลิน ดีทีเมียร์ เกินจากคำสั่งแพทย์เพราะจะก่อให้เกิดภาวะน้ำตาลในเลือดต่ำตามมา 
- ยาอินซูลิน ดีทีเมียร์ควรถูกจัดเก็บในตู้เย็นที่มีอุณหภูมิ 2–8 องศาเซลเซียส(Celsius) การเก็บอินซูลินชนิดนี้ภายใต้อุณหภูมิห้องจะทำให้อายุการใช้ยานี้สั้นลง 
- ยาอินซูลิน ดีทีเมียร์เป็นยาฉีดชนิดสารละลายใส  หากพบว่ามีตะกอนเกิดขึ้นในขวดยา ต้องทิ้งทำลายและห้ามนำมาใช้กับผู้ป่วยเด็ดขาด 
- เพื่อความปลอดภัยต่อร่างกายผู้ป่วย  ทางการแพทย์อนุญาตการใช้เข็มฉีดยานี้ต่อการใช้ยา 1 ครั้งเท่านั้น  ห้ามใช้เข็มฉีดอินซูลินนี้ซ้ำ 
- หลีกเลี่ยงการหลงลืมการฉีดยาอินซูลิน ดีทีเมียร์ เพื่อคงระดับน้ำตาลในเลือด                      ให้เป็นปกติอย่างสม่ำเสมอ 
คณะกรรมการอาหารและยาของไทยได้ระบุให้ยาอินซูลินดีทีเมียร์เป็นยาอันตราย ขนาดและระยะเวลาในการใช้ยาต้องเป็นไปตามคำสั่งของแพทย์เท่านั้น  และเราสามารถพบการใช้อินซูลินชนิดนี้ได้ตามสถานพยาบาลโดยทั่วไป 
 
 ///// อินซูลิน ดีทีเมียร์มีสรรพคุณ(คุณสมบัติ)อย่างไร? ///// 
ยาอินซูลิน ดีทีเมียร์มีสรรพคุณ/ข้อบ่งใช้ เช่น 
- ใช้รักษาโรคเบาหวานทั้งประเภทที่ I และ II 
 ///// อินซูลิน ดีทีเมียร์มีกลไกการออกฤทธิ์อย่างไร? ///// 
กลไกการออกฤทธิ์ของยาอินซูลินดีทีเมียร์คือ ตัวยาจะออกฤทธิ์ต่อเซลล์ต่างๆของร่างกาย  ส่งผลให้ร่างกายนำกลูโคสในกระแสเลือดเข้าสู่กระบวนการเผาผลาญเป็นพลังงานได้มากยิ่งขึ้น  ด้วยกลไกนี้ จึงทำให้ร่างกายมีระดับน้ำตาลในเลือดอยู่ในเกณฑ์ปกติ และเป็นที่มาของสรรพคุณ 
 
 ///// อินซูลิน ดีทีเมียร์มีรูปแบบการจัดจำหน่ายอย่างไร? ///// 
ยาอินซูลิน ดีทีเมียร์มีรูปแบบการจัดจำหน่าย เช่น 
- ยาฉีดชนิดสารละลายใส ที่ประกอบด้วย Insulin detemir ขนาด 100 ยูนิต/มิลลิลิตร 
 
 ///// อินซูลิน ดีทีเมียร์มีขนาดการบริหารยาอย่างไร? ///// 
ยาอินซูลิน ดีทีเมียร์มีขนาดการบริหารยา/ใช้ยา เช่น 
ก.สำหรับผู้ป่วยเบาหวานประเภทที่ I: 
- ผู้ใหญ่: การใช้ยาอินซูลินดีทีเมียร์ กับเบาหวานประเภท I มักจะใช้ร่วมกับ                      ยาอินซูลินประเภท Rapid-acting/ Short-acting insulin ขนาดและระยะเวลาของการใช้ยาให้เป็นไปตามคำสั่งแพทย์ 
- เด็ก: การใช้ยานี้ในเด็ก ที่รวมถึงขนาดยา แพทย์จะพิจารณาเป็นกรณีๆไป และจะต้องอยู่ในการดูแลของแพทย์อย่างใกล้ชิด 
ข.สำหรับผู้ป่วยเบาหวานประเภทที่ II: 
- ผู้ใหญ่: เริ่มต้นฉีดยาเข้าใต้ผิวหนังขนาด 0.1-0.2 ยูนิต/น้ำหนักตัว 1 กิโลกรัม วันละ 1 ครั้ง ในช่วงเวลาเย็น หรือแบ่งการฉีดยาออกเป็น 2 ครั้ง เช้า-เย็นตามคำสั่งแพทย์ 
- เด็ก: การใช้ยานี้ในเด็ก ที่รวมถึงขนาดยา แพทย์จะพิจารณาเป็นกรณีๆไป และจะต้องอยู่ในการดูแลของแพทย์อย่างใกล้ชิด 
อนึ่ง: 
- สามารถฉีดยาอินซูลินดีทีเมียร์ ก่อนหรือหลังรับประทานอาหารก็ได้ 
- ผู้ป่วย  โรคตับ   โรคไต   แพทย์อาจต้องลดขนาดการใช้ยาลงมาตามความเหมาะสม 
- ฉีดยาอินซูลินชนิดนี้ตรงตามเวลา  ต่อเนื่องสม่ำเสมอ และต้องไม่ปรับ                 ขนาดการฉีดยานี้โดยไม่ได้ปรึกษาแพทย์ 
- เรียนรู้ เทคนิคการฉีดยานี้,  การเก็บรักษา,  สภาวะมีน้ำตาลในเลือดต่ำหรือสูง จาก แพทย์ พยาบาล เภสัชกร  เพื่อดูแลตนเองขณะอยู่ในที่พักอาศัย (อ่านเพิ่มเติมในเว็บ haamor.com บทความเรื่อง “วิธีฉีดอินซูลินให้ตนเอง” และเรื่อง “ภาวะน้ำตาลในเลือดต่ำในผู้ป่วยเบาหวาน”) 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอินซูลินดีทีเมียร์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  โรคหัวใจ  รวมทั้งกำลังกินยา/ใช้ยาอะไรอยู่ เพราะยาอินซูลินดีทีเมียร์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
หากลืมฉีดยาอินซูลินดีทีเมียร์  สามารถฉีดยาทันทีเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่า ให้ฉีดยาในขนาดปกติ 
 
 ///// อินซูลิน ดีทีเมียร์มีผลไม่พึงประสงค์อย่างไร? ///// 
ยาอินซูลินดีทีเมียร์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อหัวใจ:  เช่น อาจพบอาการบวมน้ำซึ่งมีสาเหตุจากการคั่งของเกลือโซเดียมในร่างกาย 
- ผลต่อผิวหนัง:  เช่น อาจเกิดภาวะไขมันสะสมผิดปกติในบริเวณผิวหนัง 
- ผลต่อระบบการเผาผลาญพลังงานของร่างกาย:  เช่น  เกิดภาวะน้ำตาลในเลือดต่ำ 
- ผลต่อตา:  เช่น  ผิดปกติของเส้นประสาทตา 
- ผลต่อระบบประสาท:  เช่น  รู้สึกเจ็บปลายประสาท 
- ผลต่อระบบทางเดินอาหาร:  เช่น  ปวดท้อง  คลื่นไส้อาเจียน  ปวดฟัน 
- ผลต่อระบบทางเดินปัสสาวะ:  เช่น ทางเดินปัสสาวะอักเสบ(โรคติดเชื้อระบบทางเดินปัสสาวะ) 
- ผลต่อระบบทางเดินหายใจ:  เช่น โรคติดเชื้อทางเดินหายใจส่วนบน  คออักเสบ  หลอดลมอักเสบ  ไอ   เยื่อจมูกอักเสบ   ไซนัสอักเสบ 
 
 ///// มีข้อควรระวังการใช้อินซูลิน ดีทีเมียร์อย่างไร? ///// 
มีข้อควรระวังการใช้ยาอินซูลินดีทีเมียร์ เช่น 
- ห้ามใช้กับผู้ที่แพ้ยาอินซูลินชนิดนี้ 
- ห้ามดื่มเครื่องดื่มประเภทแอลกอฮอล์ขณะใช้ยานี้ ด้วยจะทำให้ผู้ป่วยมีภาวะ                     น้ำตาลในเลือดต่ำหรือไม่ก็สูงตามมา 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งแพทย์ 
- ห้ามปรับขนาดการใช้ยาด้วยตนเอง และต้องใช้ยาตามขนาดที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น ยาตกตะกอน หรือสียาเปลี่ยนไป 
- ใช้ยานี้ต่อเนื่องเพื่อควบคุมระดับน้ำตาลในเลือดให้เป็นปกติตามแพทย์สั่งอย่างเคร่งครัด 
- ควรเปลี่ยนตำแหน่งการฉีดยาไม่ให้ซ้ำบริเวณเดิมเพื่อหลีกเลี่ยงผิวหนังอักเสบจากการฉีดยาซ้ำๆรอยเดิม 
- ตรวจสอบระดับน้ำตาลในเลือดของตนเองเป็นประจำตาม แพทย์ พยาบาล เภสัชกร แนะนำ 
- ควบคุมอาหาร  ออกกำลังกาย และพักผ่อนตามที่ แพทย์ พยาบาล เภสัชกร แนะนำ 
- มาพบแพทย์/มาโรงพยาบาลเพื่อแพทย์ตรวจร่างกายติดตามผลการรักษาตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอินซูลิน ดีทีเมียร์ด้วย) ยาแผนโบราณ   อาหารเสริม   ผลิตภัณฑเสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อินซูลิน ดีทีเมียร์มีปฏิกิริยาระหว่างยากับยาตัวอื่นอย่างไร? ///// 
ยาอินซูลิน ดีทีเมียร์มีปฏิกิริยาระหว่างยากับยาตัวอื่น เช่น 
- การใช้ยาอินซูลิน ดีทีเมียร์ร่วมกับ กลุ่มยาMAOIs ,  Beta blockers , Clonidine , Guanethidine, Lithium, Reserpine,  อาจทำให้เกิดภาวะน้ำตาลในเลือดต่ำ  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมกับสภาพร่างกายผู้ป่วยเป็นรายบุคคลไป 
- ห้ามใช้ยาอินซูลิน ดีทีเมียร์ร่วมกับยาThiazolidinediones  ด้วยจะทำให้เกิดภาวะหัวใจวายตามมา 
- ห้ามใช้ยาอินซูลิน ดีทีเมียร์ร่วมกับยา Gatifloxacin  ด้วยจะทำให้ผู้ป่วยมีภาวะ                น้ำตาลในเลือดต่ำหรือไม่ก็สูงตามมา 
 ///// ควรเก็บรักษาอินซูลิน ดีทีเมียร์อย่างไร? ///// 
ควรเก็บยาอินซูลินดีทีเมียร์ ภายใต้อุณหภูมิ 2–8 องศาเซลเซียส  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// อินซูลิน ดีทีเมียร์มีชื่ออื่นอีกไหม? ผลิตจากบริษัทอะไรบ้าง? ///// 
ยาอินซูลินดีทีเมียร์ที่จำหน่ายในประเทศไทย มียาชื่อการค้า/บริษัทผู้ผลิต เช่น 
 
 ///// บรรณานุกรม ///// 
http://www.ema.europa.eu/docs/en_GB/document_library/EPAR_-_Scientific_Discussion/human/000528/WC500036658.pdf[2017,June3] 
https://medlineplus.gov/druginfo/meds/a606012.html[2017,June3] 
https://en.wikipedia.org/wiki/Insulin_detemir[2017,June3] 
https://www.ncbi.nlm.nih.gov/pmc/articles/PMC4203937/[2017,June3] 
https://www.drugs.com/dosage/insulin-detemir.html[2017,June3] 
http://www.mims.com/thailand/drug/info/insulin%20detemir?mtype=generic[2017,June3] 
http://www.mims.com/thailand/drug/info/levemir%20flexpen/?type=brief[2017,June3] 
https://www.drugs.com/dosage/levemir.html[2017,June3] 
http://www.diabetes.co.uk/insulin/insulin-actions-and-durations.html[2017,June3]
