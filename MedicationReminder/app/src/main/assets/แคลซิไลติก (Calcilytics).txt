แคลซิไลติก (Calcilytics)
 ///// แคลซิไลติกคือยาอะไร? ///// 
ยาแคลซิไลติก (Calcilytics) เป็นกลุ่มยาที่มีการวิจัยศึกษามาเกือบ 2 ทศวรรษโดยตัวยาจะออกฤทธิ์ในลักษณะเป็นแอนตาโกนิสต์(Antagonist)หรือปิดกั้นการทำงานของตัวรับ(Receptor)ที่มีชื่อเรียกว่า แคลเซียม-เซ็นซิง รีเซพเตอร์ (Calcium-sensing receptor ย่อว่า CaSR, คือสารโปรตีนชนิดหนึ่งที่ทำหน้าที่เป็นตัวรับความรู้สึกในการเปลี่ยนแปลงของระดับแคลเซียมในร่างกายทั่วไปคือในเลือด มีหน้าที่ช่วยต่อมพาราไทรอยด์ควบคุมระดับแคลเซียมในเลือดให้อยู่ในสมดุล) ส่งผลให้เพิ่มความหนาแน่นของมวลกระดูก จึงเหมาะที่จะนำมารักษาภาวะ/โรคกระดูกพรุน (Osteoporosis) แต่เป็นที่น่าเสียดายด้วยงานวิจัยมีข้อสรุปว่า แคลซิไลติกกลับไม่ทำให้เกิดความเปลี่ยนแปลงของมวลกระดูกสักเท่าใดนัก  ดังนั้นนักวิทยาศาสตร์จึงเปลี่ยนทิศทางงานวิจัยโดยนำกลุ่มยาแคลซิไลติกมาทดลองรักษา  อาการอัลไซเมอร์   โรคความดันหลอดเลือดปอดสูง   โรคหืด   และโรคมะเร็งบางชนิด 
 
 ///// ประโยชน์ทางคลินิกของแคลซิไลติกมีอะไรบ้าง? ///// 
ประโยชน์ทางคลินิกของยาแคลซิไลติกที่กำลังได้รับการพัฒนามีดังนี้ เช่น 
1. ในปี ค.ศ.2015 (พ.ศ.2558) มีการตีพิมพ์งานวิจัยของยาแคลซิไลติกเพื่อรักษาอาการหอบหืด  จากการศึกษาในสัตว์ทดลองพบว่า ยาแคลเซียมที่เข้าจับกับแคลเซียม-เซ็นซิงรีเซพเตอร์ที่ผนังหลอดลม จะกระตุ้นให้มีการหดตัวของหลอดลมและเกิดอาการหอบหืดตามมา  การพัฒนาแคลซิไลติกให้เป็นยาสูดพ่นเข้าทางเดินหายใจ เพื่อทำให้แคลซิไลติกเข้าจับกับแคลเซียม-เซ็นซิง รีเซพเตอร์ที่บริเวณผนังหลอดลม จะส่งผลปิดกั้นการทำงานของรีเซพเตอร์ฯดังกล่าว ทำให้หลอดลมเกิดการคลายตัวและเป็นผลดีต่ออาการหอบหืด 
2. มีงานวิจัยเรื่องความดันหลอดเลือดปอดสูง (Pulmonary arterial hypertension หรือ PAH) ซึ่งสาเหตุหนึ่งของอาการป่วยมาจากการแบ่งตัวของเซลล์กล้ามเนื้อเรียบที่ผนังหลอดเลือดแดงในปอดมีมากขึ้น  ผู้ป่วยจะมีอาการหายใจไม่ออก/หายใจลำบาก   เป็นลม  วิงเวียน   ขาบวม   อ่อนแรง   มีบ้างที่พบอาการไอเป็นเลือด  หากไม่ได้รับการรักษาอาการดังกล่าว อาจเกิดภาวะแทรกซ้อนอย่างรุนแรง เช่น เกิดภาวะหัวใจล้มเหลว   หัวใจเต้นผิดจังหวะ  มีภาวะเลือดออกง่าย และเกิดการจับตัวของลิ่มเลือดในหลอดเลือด ส่งผลให้หลอดเลือดอุดตัน 
ยาแคลซิไลติกได้เข้ามามีบทบาทและถูกนำมาพัฒนาเพื่อรักษาอาการของ PAH  ด้วยพบกลไกของยาแคลซิไลติกว่า สามารถยับยั้งการแบ่งตัวของเซลล์กล้ามเนื้อเรียบที่ผนังหลอดเลือดของปอด  นักวิทยาศาสตร์ได้จำแนกยาแคลซิไลติกที่มีฤทธิ์บำบัด PAH ไว้ 2 รายการโดยระบุเป็นรหัสของสารประกอบ คือ NPS2143 และ Calhex231 
 
 ///// มีการจัดจำหน่ายแคลซิไลติกภายใต้ชื่อการค้าใดบ้าง? ///// 
ปัจจุบันยาแคลซิไลติกยังเป็นกลุ่มยาที่อยู่ในช่วงการวิจัยและพัฒนา  เมื่อมีข้อสรุปประโยชน์ทางคลินิก และพิสูจน์ได้ว่ามีความปลอดภัย  สามารถสร้างประโยชน์ให้กับผู้ป่วยได้จริง  เราก็อาจจะพบเห็นตัวยาในกลุ่มแคลซิไลติกถูกวางจำหน่ายภายใต้ชื่อการค้าต่างๆได้ในอนาคต 
 
 ///// บรรณานุกรม ///// 
https://en.wikipedia.org/wiki/Calcium-sensing_receptor#Signal_transduction [2018,May26] 
https://www.ncbi.nlm.nih.gov/pubmed/21526895 [2018,May26] 
https://www.ncbi.nlm.nih.gov/pmc/articles/PMC5093335/ [2018,May26] 
https://lungdiseasenews.com/2015/09/30/calcilytics-explored-potential-drug-candidates-pulmonary-arterial-hypertension-treatment/ [2018,May26]
