เออร์โลทินิบ (Erlotinib)
 ///// บทนำ ///// 
ยาเออร์โลทินิบ(Erlotinib หรือ Erlotinib hydrochloride หรือ Erlotinib HCl) จัดอยู่ในกลุ่มยารักษาตรงเป้า(Targeted therapy) มีกลไกการออกฤทธิ์โดยยับยั้งเอนไซม์ไทโรซีนไคเนส(Tyrosine kinase inhibitors) ซึ่งเอนไซม์ไทโรซีนไคเนส เป็นเอนไซม์สำคัญเกี่ยวกับการใช้โปรตีนของเซลล์   ทางคลินิกนำยานี้มารักษามะเร็งปอดชนิดเซลล์ตัวโต(Non small cell lung cancer) และมะเร็งตับอ่อน(Pancreatic cancer) 
ยาเออร์โลทินิบ มีรูปแบบเภสัชภัณฑ์เป็นแบบยารับประทาน ทำให้สะดวกในการใช้กับผู้ป่วย  ตัวยาสามารถถูกดูดซึมจากระบบทางเดินอาหารได้ประมาณ 59% ยานี้จะถูกทำลายโดยตับ  ร่างกายต้องใช้เวลาประมาณ 36.2 ชั่วโมงเพื่อกำจัดยานี้ทิ้งไปกับอุจจาระและบางส่วนไปกับปัสสาวะ 
ทั่วไป ก่อนได้รับยาเออร์โลทินิบ แพทย์จะซักประวัติสุขภาพของผู้ป่วยดังนี้ 
- เคยแพ้ยาหรือไม่ 
- อยู่ในระหว่างการรักษาโรคมะเร็งโดยใช้ยา  Cisplatin หรือ Carboplatin หรือไม่ 
- ขณะนี้ มีการใช้ยาชนิดใดบ้างโดยเฉพาะอย่างยิ่งยากลุ่ม Proton pump inhibitors เช่นยา  Dexlansoprazole, Esomeprazole,  Lansoprazole, Omeprazole, Pantoprazole, Rabeprazole 
- อยู่ในภาวะตั้งครรภ์ หรือในภาวะให้นมบุตรหรือไม่ 
อนึ่ง สัญญาณหรือลักษณะทางร่างกายที่ผู้ป่วยสามารถใช้เป็นตัวบ่งบอกถึงอันตราย/ผลข้างเคียงรุนแรงจากการใช้ยาเออร์โลทินิบ และต้องรีบนำผู้ป่วยส่งโรงพยาบาลโดยเร็ว มีดังต่อไปนี้ เช่น 
- คลื่นไส้ทุกครั้งเมื่อจะรับประทานอาหาร 
- อาเจียนมากกว่า 4–5 ครั้งใน 24 ชั่วโมง 
- มีอาการท้องเสีย 4–6 ครั้งต่อวัน 
- อ่อนเพลียอย่างรุนแรง 
- ช่องปากเป็นแผล 
- ระคายเคืองตามาก 
- ไม่สามารถดื่มน้ำหรือรับประทานอาหารเป็นเวลา 24 ชั่วโมง 
- มีปัสสาวะสีคล้ำ  กระหายน้ำ  ปากแห้ง และ 
- มีอาการวิงเวียน 
ยาเออร์โลทินิบเป็นยารักษาโรคมะเร็งที่มีจำหน่ายในบ้านเรา  คณะกรรมการอาหารและยาได้ระบุให้ยาชนิดนี้เป็นยาควบคุมพิเศษที่มีอันตราย และต้องใช้ยานี้ภายใต้คำสั่งแพทย์แต่ผู้เดียว  ซึ่งเราจะพบเห็นการใช้ยานี้ได้ตามสถานพยาบาล โดยใช้ชื่อการค้าว่า Tarceva 
 
 ///// เออร์โลทินิบมีสรรพคุณ(คุณสมบัติ)อย่างไร? ///// 
ยาเออร์โลทินิบ มีสรรพคุณ/ข้อบ่งใช้ เช่น 
- รักษามะเร็งปอดชนิดเซลล์ตัวโต(Non small cell lung cancer) 
- รักษามะเร็งตับอ่อน(Pancreatic cancer) 
 
 ///// เออร์โลทินิบมีกลไกการออกฤทธิ์อย่างไร? ///// 
เซลล์ในร่างกายมีกระบวนการทำงานของโปรตีน/สารโปรตีนอยู่หลายลักษณะ  ที่ผิวของเยื่อหุ้มเซลล์จะมีตัวรับ(Receptor ย่อว่า R)ที่ชื่อว่า Epidermal growth factor receptor(EGFR) โดยทำหน้าที่รับ Growth factor(GF) ที่เป็นปัจจัยกระตุ้นกิจกรรมของโปรตีน(Protein activity)   Growth factor จะเข้าจับกับ EGFR และเกิดการกระตุ้นกรดอะมิโนที่ต่อเชื่อมกับ EGFR ภายใต้เยื่อหุ้มเซลล์ที่มีชื่อว่าไทโรซีน(Tyrosine)  กลไกภายในเซลล์จะอาศัยเอนไซม์ไทโรซีนไคเนส เป็นตัวริเริ่มกิจกรรมต่างๆของโปรตีน  ตัวยาเออร์โลทินิบจะเข้ายับยั้งการทำงานของไทโรซีนไคเนส  จึงเป็นเหตุให้กิจกรรมของโปรตีนในเซลล์หยุดลง  ด้วยเงื่อนไขดังกล่าว ทำให้เซลล์มะเร็งหยุดการเจริญเติบโตในที่สุด 
 
 ///// เออร์โลทินิบมีรูปแบบการจัดจำหน่ายอย่างไร? ///// 
ยาเออร์โลทินิบมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Erlotinib ขนาด 25, 100 และ 150 มิลลิกรัม/เม็ด 
 
 ///// เออร์โลทินิบมีขนาดรับประทานอย่างไร? ///// 
ยาเออร์โลทินิบมีขนาดรับประทาน เช่น 
- ผู้ใหญ่: ขนาดและระยะเวลาในการรับประทานยาให้เป็นไปตามคำสั่งแพทย์
แต่ผู้เดียว  โดยรับประทานยาขณะท้องว่าง และห้ามมิให้ผู้ป่วยปรับขนาดรับประทานโดยมิได้ขอคำปรึกษาจากแพทย์ 
- เด็ก: ทางคลินิก ยังไม่ทราบแน่ชัดถึงขนาดยาและความปลอดภัยของการใช้ยานี้ในเด็ก 
*****หมายเหตุ:	ขณะได้รับยานี้ ควรปฏิบัติตนและดูแลตนเองดังนี้ 
- รับประทานยานี้ก่อนอาหาร 1 ชั่วโมง หรือรับประทานหลังอาหารไปแล้ว 2 ชั่วโมง   ทั่วไปแพทย์จะกำหนดให้รับประทานยาเพียงวันละ1ครั้ง 
- ดื่มน้ำวันละ 2–3 ลิตร เพื่อป้องกันภาวะขาดน้ำของร่างกาย หรือเป็นไปตามคำสั่ง	  ของแพทย์ 
- ผู้ที่ได้รับยานี้ จะเสี่ยงต่อการติดเชื้อได้ง่าย จึงควรหลีกเลี่ยงการอยู่ในที่มีผู้คนแออัดเพื่อลดความเสี่ยงการติดเชื้อดังกล่าว 
- หากมีไข้ หรือเกิดภาวะติดเชื้อเกิดขึ้น ต้องรีบส่งผู้ป่วยมาพบแพทย์ที่โรงพยาบาล โดยเร็ว 
- เพื่อลดอาการช่องปากเป็นแผล ให้ใช้แปรงสีฟันที่มีขนแปรงนุ่ม  กลั้วปาก	  	  ด้วยสารละลายเบกกิ้งโซดา(Baking soda) ½ - 1 ช้อนชา/น้ำ 1 แก้ว	  หรือประมาณ 240 ซีซี วันละ 3 ครั้ง สามารถใช้เกลือโซเดียมคลอไรด์	  แทน Baking soda ก็ได้ โดยใช้ในสัดส่วนเดียวกัน 
- ลดอาการข้างเคียงอย่างเช่น อาการคลื่นไส้ โดยใช้ยาแก้คลื่นไส้ที่สั่งจ่ายจากแพทย์	  ผู้ที่รักษาตนเอง  ไม่ซื้อหายาใดๆมารับประทานเองโดยมิได้ปรึกษาแพทย์ 
- หลีกเลี่ยงการอยู่ในที่โล่งแจ้งซึ่งมีแสงแดดจัดๆ  ก่อนออกแดดควรทาครีม	  ป้องกันแดดที่มีค่า SPF 15 ขึ้นไป หรือสวมใส่เสื้อผ้าปกคลุมร่างกายมิดชิด 
- รับประทานอาหารอย่างเหมาะสมตามแพทย์ พยาบาล เภสัชกร แนะนำ และพักผ่อนอย่างพอเพียง เพื่อให้การฟื้นสภาพร่างกายเป็นไปง่ายขึ้น 
- ห้ามดื่มสุราหรือเครื่องดื่มที่มีแอลกอฮอล์เป็นส่วนประกอบ 
- ห้ามสูบบุหรี่ 
- หากพบอาการข้างเคียงใดๆที่รบกวนการดำเนินชีวิตประจำวัน ให้รีบนำผู้ป่วยมาปรึกษาแพทย์/มาโรงพยาบาลเพื่อแพทย์พิจารณาปรับแนวทางการรักษา 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเออร์โลทินิบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาเออร์โลทินิบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
ผู้ป่วยต้องรับประทานยาเออร์โลทินิบต่อเนื่อง จึงจะเกิดประสิทธิผลของการรักษา กรณีลืมรับประทานยานี้  สามารถรับประทานยาทันทีที่นึกขึ้นได้  ถ้าเวลาใกล้เคียงกับการรับประทานยาในมื้อถัดไป ห้ามเพิ่มปริมาณรับประทานเป็น 2 เท่า ให้รับประทานยาที่ขนาดปกติ 
 
 ///// เออร์โลทินิบมีผลไม่พึงประสงค์อย่างไร? ///// 
ยาเออร์โลทินิบ สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น คลื่นไส้อาเจียน  มีอาการท้องเสีย  กระเพาะอาหารอักเสบ    ท้องอืด   ปวดท้อง   เลือดออกในทางเดินอาหาร 
- ผลต่อระบบประสาท: เช่น ปวดศีรษะ  เส้นประสาทอักเสบ  มีไข้ 
- ผลต่อผิวหนัง: เช่น ผื่นคัน  มีภาวะผมร่วง  เกิดแผลพุพอง  เกิดสิว   ผิวหนังอักเสบ   
มีภาวะStevens-Johnson syndrome 
- ผลต่อตา: เช่น เยื่อตาอักเสบ   กระจกตาอักเสบ 
- ผลต่อตับ:  เช่น    ตับวาย   เอนไซม์การทำงานของตับในเลือดสูงขึ้น 
- ผลต่อระบบภูมิคุ้มกันต้านทานโรคของร่างกาย:  เช่น ติดเชื้อต่างๆได้ง่าย 
- ผลต่อกล้ามเนื้อ: เช่น ปวดกล้ามเนื้อ   กล้ามเนื้อลายสลาย 
- ผลต่อหัวใจ: เช่น หัวใจขาดเลือด   หัวใจล้มเหลว 
- ผลต่อไต: เช่น กรวยไตอักเสบ 
- ผลต่อระบบทางเดินหายใจ: เช่น หายใจขัด   ไอ 
- ผลต่อระบบการเผาผลาญพลังงานของร่างกาย: เช่น น้ำหนักตัวลด 
- ผลต่อสภาพจิตใจ:  เช่น ซึมเศร้า 
- ผลต่อระบบทางเดินปัสสาวะ: เช่น มีโปรตีนในปัสสาวะ 
 
 ///// มีข้อควรระวังการใช้เออร์โลทินิบอย่างไร? ///// 
มีข้อควรระวังการใช้ยาเออร์โลทินิบ เช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร 
- ห้ามปรับขนาดรับประทานด้วยตนเอง 
- ห้ามหยุดรับประทานยานี้โดยไม่ขอคำปรึกษาจากแพทย์ 
- หยุดการใช้ยานี้ หากพบความผิดปกติเกิดขึ้นกับปอดของผู้ป่วยที่ได้รับยาชนิดนี้ เช่น มีอาการไอ  หายใจขัด  และต้องรีบพาผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ห้ามทิ้งทำลายยาลงในคูคลองสาธารณะ รวมถึงบนพื้นดิน 
- ระวังการเกิดพิษ/ผลข้างเคียงรุนแรงจากการใช้เออร์โลทินิบกับตับของผู้ป่วย ซึ่ง ทั่วไป แพทย์จะนัดตรวจร่างกายผู้ป่วย พร้อมกับตรวจเลือดดูระดับเอนไซม์การทำงานของตับในเลือดว่า อยู่ในระดับปกติดีหรือไม่ 
- ระวังการเกิดแผลในเยื่อตา/เยื่อตาอักเสบ  เกิดภาวะหัวใจวาย   มีแผลในระบบทางเดินอาหาร   ไตวายเฉียบพลัน  อาการเหล่านี้มีความเสี่ยงที่จะเกิดขึ้นได้ ผู้ป่วยควร	  ศึกษาทำความเข้าใจกับ แพทย์ พยาบาล  เภสัชกร เพื่อจะได้ปฏิบัติตัวหรือสามารถสังเกตอาการผิดปกติได้อย่างถูกต้อง 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเออร์โลทินิบด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เออร์โลทินิบมีปฏิกิริยาระหว่างยากับยาตัวอื่นอย่างไร? ///// 
ยาเออร์โลทินิบมีปฏิกิริยาระหว่างยากับยาตัวอื่น เช่น 
- ห้ามใช้ยาเออร์โลทินิบร่วมกับยา Dexlansoprazole, Lansoprozole, Pantoprazole, Rabeprazole, Omeprazole  เพราะจะรบกวนการดูดซึมของยาเออร์โลทินิบจากระบบทางเดินอาหารจนทำให้ประสิทธิผลในการรักษาของยาเออร์โลทินิบลดลง 
- หลีกเลี่ยงการใช้ยาเออร์โลทินิบร่วมกับยา Teriflunomide,  Leflunomide  ด้วยจะทำให้เกิดพิษ/ผลข้างเคียงรุนแรงกับตับมากยิ่งขึ้น 
- การใช้ยาเออร์โลทินิบร่วมกับยา Butalbital  จะทำให้ระดับยาเออร์โลทินิบใน
กระแสเลือดลดลงจนทำให้ประสิทธิภาพในการรักษาของยาเออร์โลทินิบด้อยลงตามกันไป  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีบุคคลไป 
- การใช้ยาเออร์โลทินิบร่วมกับ ยา Amiodarone  จะทำให้ระดับยาเออร์โลทินิบ
ในกระแสเลือดเพิ่มมากขึ้นจนส่งผลให้เกิดผลข้างเคียงจากยาเออร์โลทินิบสูงขึ้น  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
 
 ///// ควรเก็บรักษาเออร์โลทินิบอย่างไร? ///// 
ควรเก็บยาเออร์โลทินิบ ในช่วงอุณหภูมิ 15–30 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์                                                                                         
ไม่เก็บยาที่หมดอายุ 
 
 ///// เออร์โลทินิบมีชื่ออื่นอีกไหม? ผลิตจากบริษัทอะไรบ้าง? ///// 
ยาเออร์โลทินิบ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://chemocare.com/chemotherapy/drug-info/tarceva.aspx [2018,July7] 
https://www.youtube.com/watch?v=3nODx3cT1RU [2018,July7] 
http://www.mims.com/thailand/drug/info/tarceva/?type=brief [2018,July7] 
https://www.accessdata.fda.gov/drugsatfda_docs/label/2010/021743s14s16lbl.pdf [2018,July7] 
https://www.drugs.com/sfx/erlotinib-side-effects.html [2018,July7] 
https://www.drugs.com/mtm/erlotinib.html [2018,July7] 
https://www.drugs.com/drug-interactions/erlotinib-index.html?filter=3&amp;generic_only=#A_generic [2018,July7]
