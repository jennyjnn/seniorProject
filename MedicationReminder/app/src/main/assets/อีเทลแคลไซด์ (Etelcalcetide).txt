อีเทลแคลไซด์ (Etelcalcetide)
 ///// บทนำ ///// 
ยาอีเทลแคลไซด์ (Etelcalcetide) เป็นยาในกลุ่มแคลซิมิเมติก(Calcimimetics) 
ทางคลินิกนำมาบำบัดรักษาภาวะพาราไทรอยด์ฮอร์โมนสูงในผู้ป่วยโรคไตเรื้องรัง  
สภาวะพาราไทรอยด์ฮอร์โมนสูงจะส่งผลทำให้ระดับแคลเซียมในกระแสเลือดเพิ่มขึ้น
และก่อให้เกิดอันตรายต่ออวัยวะต่างๆของร่างกาย เช่น 
- เกิดภาวะกระดูกพรุนด้วยแคลเซียมจากกระดูก ถูกพาราไทรอยด์ฮฮร์โมนกระตุ้นให้มีการปลดปล่อยแคลเซียมจากมวลกระดูกเข้าสู่กระแสเลือดมากขึ้น 
- เกิดนิ่วในไต หรือมีอาการปัสสาวะมากผิดปกติ 
- อ่อนเพลีย  และไม่มีแรง 
- ปวดกระดูก   ปวดข้อ 
- คลื่นไส้อาเจียน  ปวดท้อง   เบื่ออาหาร 
- ทำให้เกิดความดันโลหิตสูง  และเกิดโรคหัวใจชนิดต่างๆ 
การควบคุมภาวะพาราไทรอยด์ฮอร์โมนสูงเกินไป จึงสามารถป้องกันโรคร้ายแรง
ได้หลายประเภท และยาอีเทลแคลไซด์เป็นอีกหนึ่งทางเลือกสำหรับบำบัดรักษาผู้ป่วย 
รูปแบบเภสัชภัณฑ์ของยาอีเทลแคลไซด์ เป็นแบบยาฉีดเข้าหลอดเลือดดำ ตัวยาอาจอยู่ในร่างกายได้นานประมาณ 3–5 วัน ก่อนโดนกำจัดออกไปกับกระบวนการฟอกไตถึง 60% 
ระหว่างที่ได้รับยาอีเทลแคลไซด์  แพทย์จะทำการนัดหมายผู้ป่วยให้เข้ามารับการตรวจดู ระดับแคลเซียม และระดับพาราไทรอยด์ฮอร์โมน ในกระแสเลือด เป็นระยะๆ  ขณะเดียวกัน ผู้ป่วยก็ต้องเฝ้าระวังอาการข้างเคียง(ผลข้างเคียง)ต่างๆของยานี้ เช่นภาวะลมชัก  หัวใจทำงานผิดปกติ  เลือดออกในทางเดินอาหาร 
นอกจากนี้ ยาอีเทลแคลไซด์ ยังห้ามใช้กับสตรีมีครรภ์ ด้วยมีข้อมูลการใช้ยาอีเทลแคลไซด์กับสัตว์ทดลองที่ตั้งครรภ์พบว่า ตัวยาอีเทลแคลไซด์จะทำให้การเจริญเติบโตของตัวอ่อนในครรภ์ช้าลง 
ยาอีเทลแคลไซด์จัดว่าเป็นยาใหม่ โดยมีการใช้ยานี้ในยุโรปเมื่อปี ค.ศ.2016 (พ.ศ.2559) และในปีถัดมาจึงได้รับอนุญาตให้นำมาใช้รักษาภาวะพาราไทรอยด์ฮอร์โมนสูงกับผู้ป่วยที่ต้องเข้ารับการฟอกไต/การล้างไต และในต่างประเทศจะมีการจัดจำหน่ายยาชนิดนี้ภายใต้ชื่อการค้าว่า Parsabiv 
 
 ///// อีเทลแคลไซด์มีสรรพคุณ(คุณสมบัติ)อย่างไร? ///// 
ยาอีเทลแคลไซด์มีสรรพคุณ/ข้อบ่งใช้เพื่อ 
- บำบัดภาวะพาราไทรอยด์ฮอร์โมนสูงแบบทุติยภูมิในผู้ป่วยที่ต้องรับการฟอกไต  (Secondary hyperparathyroidism in dialyzed patients) ในทางคลินิกยังไม่มีการศึกษาประสิทธิผลของยานี้กับผู้ป่วยภาวะพาราไทรอยด์ฮอร์โมนสูงที่ไม่ต้องรับการฟอกไต และในผู้ป่วยมะเร็งต่อมพาราไทรอยด์  จึงไม่มีสรรพคุณการรักษาระบุไว้กับผู้ป่วยกลุ่มนี้ 
 
 ///// อีเทลแคลไซด์มีกลไกการออกฤทธิ์อย่างไร? ///// 
ยาอีเทลแคลไซด์มีกลไกการออกฤทธิ์โดย ตัวยาจะเข้าจับกับตัวรับ(Receptor) ที่ชื่อ Calcium-sensing receptor(ตัวรับที่มีหน้าที่ตรวจระดับแคลเซียมในเลือด)บนผิวเซลล์ของต่อมพาราไทรอยด์  ก่อให้เกิดสัญญาณกระตุ้นให้เซลล์ต่อมพาราไทรอยด์ระงับการหลั่งพาราไทรอยด์ฮอร์โมน  จึงทำให้พาราไทรอยด์ฮอร์โมนกลับสู่ภาวะปกติตามสรรพคุณ 
 
 ///// อีเทลแคลไซด์มีรูปแบบการจัดจำหน่ายอย่างไร? ///// 
ยาอีเทลแคลไซด์มีรูปแบบการจัดจำหน่าย เช่น 
- ยาฉีดแบบสารละลายปราศจากเชื้อ ที่ประกอบด้วยตัวยา Etelcalcetide 
ขนาด 2.5มิลลิกรัม/0.5 มิลลิลิตรม, 5 มิลลิกรัม/มิลลิลิตร, และ 10 มิลลิกรัม/2 มิลลิลิตร 
 
 ///// อีเทลแคลไซด์มีขนาดการบริหารยาอย่างไร? ///// 
ยาอีเทลแคลไซด์มีขนาดการบริหารยา/ใช้ยา เช่น 
- ผู้ใหญ่: เริ่มต้นฉีดยาครั้งละ 5 มิลลิกรัม 3 ครั้ง/สัปดาห์  การฉีดยาให้ผู้ป่วยต้องกระทำหลังจากการฟอกไต ขนาดการใช้ยาต่ำที่สุดอยู่ที่ 2.5 มิลลิกรัม 3 ครั้ง/สัปดาห์
ขนาดการใช้ยาสูงสุดไม่เกิน 15 มิลลิกรัม 3 ครั้ง/สัปดาห์ 
- เด็ก: ทางคลินิก ยังไม่มีข้อมูลความปลอดภัย และขนาดของการใช้ยานี้ในเด็ก 
อนึ่ง: 
- การเพิ่มขนาดการใช้ยานี้ ขึ้นกับระดับพาราไทรอยด์ฮอร์โมนและระดับแคลเซียในเลือด และผู้ป่วยต้องมารับการฉีดยาตรงตามกำหนด 
- ผู้ป่วยต้องมารับการตรวจเลือดตามแพทย์สั่งเพื่อดู ระดับแคลเซียมในเลือดหลังจากเริ่มใช้ยานี้ในสัปดาห์แรก หรือหลังจากมีการปรับขนาดการใช้ยา  จากนั้นแพทย์จะตรวจระดับแคลเซียมทุกๆประมาณ 4 สัปดาห์ 
- ผู้ป่วยต้องรับการตรวจระดับพาราไทรอยด์ฮอร์โมนในเลือดตามแพทย์สั่ง หลังจากเริ่มใช้ยาไปแล้วประมาณ 4 สัปดาห์ หรือหลังจากแพทย์ปรับขนาดการใช้ยา หรือตามที่แพทย์นัดหมาย 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิด รวมยา อีเทลแคลไซด์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ เช่น  โรคหัวใจ  โรคตับ  โรคไต  โรคลมชัก  โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาอีเทลแคลไซด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
หากลืมมารับการฉีดยาอีเทลแคลไซด์ 1 ครั้ง ให้ฉีดยากับผู้ป่วยเมื่อมารับการฉีดยาในครั้งถัดไปในขนาดปกติ ห้ามเพิ่มขนาดการใช้ยาเป็น 2เท่า  กรณีไม่มารับการฉีดยาตั้งแต่ 2 สัปดาห์ขึ้นไป ผู้ป่วยต้องนัดหมายกับแพทย์ เพื่อเริ่มต้นการฉีดยาใหม่ โดยใช้ ขนาดยาในการเริ่มต้นใหม่ที่  5 มิลลิกรัม หรือ 2.5 มิลลิกรัม โดยเป็นไปตามประวัติ การใช้ยาของผู้ป่วยและดุลพินิจของแพทย์ 
 
 ///// อีเทลแคลไซด์มีผลไม่พึงประสงค์อย่างไร? ///// 
ผลไม่พึงประสงค์จากยา (ผลข้างเคียง/อาการข้างเคียง)ที่อาจเกิดขึ้นหลังจากได้รับยาอีเทลแคลไซด์ มีดังนี้ เช่น 
- มีแคลเซียมในเลือดต่ำ ซึ่งเป็นสาเหตุให้เกิดภาวะความรู้สึกสัมผัสเพี้ยน  	  ปวดกล้ามเนื้อ    กล้ามเนื้อเป็นตะคริว  ตลอดจนกระทั่งเกิดอาการชักกระตุก 
- เกิดภาวะความดันโลหิตต่ำ   หัวใจล้มเหลว   คลื่นไฟฟ้าหัวใจผิดปกติ  
หัวใจเต้นผิดจังหวะ  แพทย์จะแนะนำให้ผู้ป่วยทราบถึงสัญญาณเตือนที่ทำให้ทราบว่า หัวใจเริ่มทำงานผิดปกติ และระหว่างที่ได้รับยานี้ ผู้ป่วยควรตรวจวัดความดันโลหิตขณะอยู่ในที่พักอาศัยเป็นประจำตามคำแนะนำของ แพทย์/พยาบาล/เภสัชกร 
- มีภาวะเลือดออกในทางเดินอาหาร ซึ่งอาจพบไม่มากนัก กลุ่มผู้ป่วยที่มี	  	  อาการดังต่อไปนี้จะมีความเสี่ยงต่อการเกิดเลือดออกในทางเดินอาหารสูง เช่น 
ผู้ที่มีแผลในกระเพาะอาหาร  ป่วยด้วยกระเพาะอาหารอักเสบ หรือมีอาการอาเจียนอย่างรุนแรง 
- อาจเกิดภาวะกระดูกพรุน  กรณีนี้แพทย์อาจปรับแนวทางการรักษาโดยให้
Vitamin D กับผู้ป่วย และ/หรือ ลดขนาดการใช้ยาอีเทลแคลไซด์ หรือ ถึงขั้น
หยุดการใช้ยาไปเลย 
 
 ///// มีข้อควรระวังการใช้อีเทลแคลไซด์อย่างไร? ///// 
มีข้อควรระวังการใช้ยาอีเทลแคลไซด์ เช่น 
- ห้ามใช้กับผู้ที่มีประวัติแพ้ยาอีเทลแคลไซด์ 
- ห้ามใช้ยานี้กับสตรีมีครรภ์  สตรีในภาวะให้นมบุตร 
- ระหว่างการใช้ยานี้ ผู้ป่วยต้องรับการตรวจควบคุมระดับ แคลเซียม  ฟอสฟอรัส และ
ระดับพาราไทรอยด์ฮอร์โมนในกระแสเลือด ตามแพทย์สั่ง เพื่อแพทย์ใช้เป็นเกณฑ์ประเมินประสิทธิผลของยาชนิดนี้/ยานี้ 
- ระวังการเกิดภาวะลมชัก 
- กรณีพบว่ามีอาการเลือดออกในทางเดินอาหาร  สังเกตจากมีอุจจาระสีคล้ำ/เหมือนยางมะตอย  ต้องรีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ตรวจวัดความดันโลหิตอยู่เป็นประจำตามคำแนะนำของแพทย์/พยาบาล/เภสัชกร 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง          ยาแผนปัจจุบันทุกชนิด(รวมยาอีเทลแคลไซด์ด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด และสมุนไพรต่างๆ เพราะยามีทั้งให้คุณและให้โทษ  ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อีเทลแคลไซด์มีปฏิกิริยากับยาตัวอื่นอย่างไร? ///// 
ยาอีเทลแคลไซด์มีปฏิกิริยาระหว่างยากับยาตัวอื่น เช่น 
- ห้ามใช้ยาอีเทลแคลไซด์ ร่วมกับยาCinacalcet  เพราะจะทำให้ระดับแคลเซียมในเลือดต่ำเกินไป  หากจำเป็นต้องใช้ยาอีเทลแคลไซด์ ต้องหยุดใช้ยาCinacalcet 
7 วันเป็นอย่างต่ำจึงหันมาใช้ยาอีเทลแคลไซด์ได้ 
- มียาหลายรายการเมื่อใช้ร่วมกับยาอีเทลแคลไซด์จะก่อให้เกิดภาวะแคลเซียมในเลือดต่ำ เช่นยา  Pentamidine,  Risedronate, Tiludronate, Torsemide, Calcitonin, Furosemide  หากจำเป็นต้องใช้ยาอีเทลแคลไซด์ร่วมกับยาดังกล่าว แพทย์ ผู้ป่วย   ต้องเฝ้าระวังใกล้ชิดมิให้เกิดผลกระทบ/ผลข้างเคียงจากภาวะแคลเซียมในเลือดต่ำ 
 
 ///// ควรเก็บรักษาอีเทลแคลไซด์อย่างไร? ///// 
ควรเก็บยาอีเทลแคลไซด์ภายใต้อุณหภูมิ 2-8 องศาเซลเซียส(Celsius)  ห้ามเก็บยาในช่องแช่แข็งตู้เย็น กรณีนำยาออกจากตู้เย็น สมารถเก็บยาภายใต้อุณหภูมิ 25 องศาเซลเซียส ไม่เกิน 7 วัน, หากนำยาออกจากกล่องหรือออกจากภาชนะบรรจุ ต้องใช้ยาภายใน 4 ชั่วโมง, เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  เก็บยาให้พ้นมือเด็กและสัตว์เลี้ยง และไม่เก็บยาที่หมดอายุแล้ว 
 
 ///// อีเทลแคลไซด์มีชื่ออื่นอีกไหม? ผลิตจากบริษัทอะไรบ้าง? ///// 
ยาอีเทลแคลไซด์ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.accessdata.fda.gov/drugsatfda_docs/label/2017/208325Orig1s000Lbledt.pdf  [2018,June2] 
https://en.wikipedia.org/wiki/Etelcalcetide [2018,June2] 
https://www.mayoclinic.org/diseases-conditions/hyperparathyroidism/symptoms-causes/syc-20356194 [2018,June2] 
https://www.drugs.com/drug-interactions/etelcalcetide.html#C [2018,June2]
