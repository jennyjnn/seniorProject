ไบโอติน (Biotin)/วิตามินบี 7 (Vitamin B7)/วิตามินเอช (Vitamin H)/โคเอนไซม์ อาร์ (Coenzyme R)
 ///// บทนำ ///// 
ไบโอติน (Biotin)/วิตามินบี 7 (Vitamin B7)/วิตามินเอช (Vitamin H)/โคเอนไซม์ อาร์(Coenzyme R) เป็นสาร/วิตามินที่ทำหน้าที่ดังต่อไปนี้เช่น 
- ช่วยให้เซลล์มีการเจริญเติบโต 
- ทำให้ร่างกายสร้างกรดไขมันรวมถึงช่วยให้กระบวนการเผาผลาญไขมันและกรดอะมิโนให้เป็นไปอย่างสม่ำเสมอและเป็นปกติ 
- ช่วยในกระบวนการลำเลียงก๊าซคาร์บอนไดออกไซด์ของร่างกาย 
- ช่วยคงระดับน้ำตาลในกระแสเลือด 
- เป็นวิตามินที่ช่วยเสริมสร้างผมและเล็บ 
ร่างกายมนุษย์สามารถสร้างไบโอตินได้จากแบคทีเรียที่อาศัยอยู่ในลำไส้เล็กนั่นเอง จึงเป็นเหตุผลให้บางประเทศไม่มีการจ่ายยาไบโอตินให้กับผู้ป่วย นอกจากนี้เรายังสามารถรับไบโอตินได้ จากอาหารที่รับประทานเข้าไปเช่น ผักใบเขียว ไข่แดง ถั่วลิสง และตับ เป็นต้น 
หากขาดสารไบโอตินจะก่อให้เกิดอาการกับร่างกายดังนี้เช่น เยื่อตาอักเสบ ผมร่วง และผิวหนังอักเสบ อาจพบอาการซึมเศร้า ประสาทหลอน รวมถึงเกิดอาการชาตามร่างกาย แขน ขา มือ เท้าร่วมด้วย 
อย่างไรก็ตามการจะเลือกใช้ผลิตภัณฑ์ที่มีไบโอตินเป็นองค์ประกอบควรต้องเป็นไปตามคำแนะนำของแพทย์ และหลีกเลี่ยงการใช้ผลิตภัณฑ์นี้หากผู้ป่วยมีอาการแพ้ยานี้ หรือเป็นผู้ป่วยโรคไต หรือเพิ่งได้รับการผ่าตัดกระเพาะอาหาร หรือเป็นผู้ที่ติดบุหรี่ ซึ่งหากได้รับยาไบโอตินผู้ป่วยก็ต้องรับประทานตามคำสั่งแพทย์ และไม่ควรปรับขนาดรับประทานด้วยตนเอง 
ปกติการใช้ยาไบโอตินในการรักษาอาการผมร่วงและฟื้นฟูสภาพเล็บให้แข็งแรงอาจต้องใช้เวลาประมาณ 3 - 6 เดือนเป็นอย่างต่ำจึงจะเห็นผล 
ด้านผลข้างเคียงต่างๆของยาไบโอตินนั้นพบได้แต่น้อย อาจจะมาจากเหตุผลที่ว่าไบโอตินเป็นวิตามินที่ละลายได้ดีในน้ำจึงไม่มีการสะสมในเนื้อเยื่อชั้นไขมันเหมือนวิตามินเอ วิตามินดี วิตามินอี และวิตามินเค ซึ่งละลายในไขมัน ประกอบกับร่างกายสามารถกำจัดสารไบโอตินออกไปกับปัสสาวะได้เป็นอย่างดี อย่างไรก็ตามมีรายงานทางคลินิกอยู่บ้างว่ายาไบโอตินอาจทำให้รู้สึกไม่สบายในกระเพาะอาหารและก่อให้เกิดผื่นคันได้บ้างเล็กน้อย 
นอกจากนี้การใช้ยาไบโอตินร่วมกับยาบางประเภทก็สามารถลดระดับยาไบโอตินในร่างกายได้อย่างรวดเร็วเช่น การรับประทานยาไบโอตินร่วมกับยา Carbamazepine, Phenobarbital, Pheny toin หรือ Primidone หากมีการใช้ยาไบโอตินไปแล้วในระยะเวลาพอสมควรแล้วปรากฏว่าอาการไม่ดีขึ้นหรือในทางตรงกันข้ามก่อให้เกิดอาการแพ้ยา ให้หยุดการใช้ยาไบโอตินแล้วรีบกลับมาพบแพทย์/มาโรงพยาบาลโดยเร็ว/ทันที/ฉุกเฉิน 
 ///// ไบโอตินมีสรรพคุณ (คุณสมบัติ) อย่างไร? ///// 
ยาไบโอตินมีสรรพคุณ/ข้อบ่งใช้เช่น 
- รักษาอาการผมร่วง 
- ควบคุมระดับน้ำตาลในเลือดและบรรเทาอาการปวดตามเส้นประสาทของผู้ป่วยโรคเบาหวาน (อ่านเพิ่มเติมในเว็บ haamor.com บทความเรื่อง โรคเส้นประสาทเหตุเบาหวาน) 
 ///// ไบโอตินมีกลไกการออกฤทธิ์อย่างไร? ///// 
กลไกการออกฤทธิ์ของสาร/ยาไบโอตินคือ ตัวสาร/ยาจะเป็นส่วนประกอบสำคัญในการช่วยการทำงานของเอนไซม์ต่างๆในร่างกายมนุษย์ที่เรียกว่าเป็น Coenzyme เช่น กระบวนการเผาผลาญ ไขมัน แป้ง และสารชีวโมเลกุลชนิดอื่นๆ ช่วยทำให้อวัยวะต่างๆของร่างกายทำหน้าที่ได้อย่างปกติและมีสมดุล 
 ///// ไบโอตินมีรูปแบบการจัดจำหน่ายอย่างไร? ///// 
ยาไบโอตินมีรูปแบบการจัดจำหน่ายเช่น 
- ยาแคปซูลชนิดรับประทาน ขนาด 5,000 ไมโครกรัม/แคปซูล 
- ยาเม็ดชนิดรับประทาน ขนาด 10,000 ไมโครกรัม/เม็ด 
- ยาผสมร่วมกับวิตามินรวมชนิดรับประทาน 
 ///// ไบโอตินมีขนาดรับประทาน/การบริหารยาอย่างไร? ///// 
ด้วยสารไบโอตินจัดเป็นสารอาหารประเภทวิตามินร่างกายสร้างขึ้นได้เอง ขนาดรับประทานที่เหมาะสมเพี่อรักษาอาการโรคต่างๆเช่น ผมร่วง ขนาดยาไบโอตินจึงต้องขึ้นกับดุลยพินิจของแพทย์ผู้รักษาเป็นกรณีๆไปเพราะอาจมียาอื่นหรือวิธีปฏิบัติตัวอย่างอื่นร่วมในการรักษาด้วย 
อนึ่งขนาดสาร/วิตามินไบโอตินที่ร่างกายควรได้รับจากสารอาหารต่อวัน (จะได้รับปริมาณสารไบโอตินเพียงพอเมื่อบริโภคอาหารมีประโยชน์ 5 หมู่ครบถ้วนในทุกวัน) คือ 
- ผู้ใหญ่และเด็กอายุมากกว่า 7 ปี: รับประทาน 30 - 100 ไมโครกรัม/วัน 
- เด็กอายุ 7 - 10 ปี : รับประทาน 30 ไมโครกรัม/วัน 
- เด็กอายุ 4 - 6 ปี : รับประทาน 25 ไมโครกรัม/วัน 
- เด็กแรกเกิด - 3 ปี : รับประทาน 10 - 20 ไมโครกรัม/วัน 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาไบโอติน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไบโอตินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไบโอตินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาไบโอตินตรงเวลา 
 ///// ไบโอตินมีผลไม่พึงประสงค์อย่างไร? ///// 
ปกติมักไม่พบผลไม่พึงประสงค์ (ผลข้างเคียง/อาการข้างเคียง) ใดๆถึงแม้จะใช้ยาไบโอตินถึง 10 มิลลิกรัม/วัน อย่างไรก็ตามหากพบอาการผิดปกติหลังการใช้ยานี้ควรต้องกลับไปปรึกษาแพทย์ผู้รักษา/ไปโรงพยาบาลเพื่อแพทย์พิจารณาปรับการรักษา 
 ///// มีข้อควรระวังการใช้ไบโอตินอย่างไร? ///// 
มีข้อควรระวังการใช้ยาไบโอตินเช่น 
- ห้ามใช้กับผู้ที่แพ้ยานี้หรือแพ้ส่วนประกอบในผลิตภัณฑ์ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ระวังการใช้ยานี้กับผู้ป่วยโรคไต 
- หากพบอาการแพ้ยานี้ให้หยุดการใช้ทันที แล้วรีบนำตัวผู้ป่วยมาพบแพทย์/มาโรงพยาบาลโดยเร็วทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไบโอตินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไบโอตินมีปฏิกิริยาระหว่างยากับยาตัวอื่นอย่างไร? ///// 
ยาไบโอตินมีปฏิกิริยาระหว่างยากับยาตัวอื่นเช่น 
- การรับประทานยาไบโอตินร่วมกับยา Carbamazepine, Phenobarbital, Phenytoin หรือ Primidone อาจทำให้ระดับยาไบโอตินในร่างกายลดลง หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาไบโอตินอย่างไร? ///// 
ควรเก็บยาไบโอตินภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไบโอตินมีชื่ออื่นอีกไหม? ผลิตจากบริษัทอะไรบ้าง? ///// 
ยาไบโอตินที่จำหน่ายในประเทศไทย มียาชื่อการค้าอื่นและบริษัทผู้ผิตเช่น 
 ///// บรรณานุกรม ///// 
http://www.webmd.com/vitamins-supplements/ingredientmono-313-biotin.aspx?activeingredientid=313&amp;activeingredientname=biotin  [2016,Jan16] 
http://www.drugs.com/sfx/biotin-side-effects.html  [2016,Jan16] 
http://www.drugs.com/mtm/appearex.html  [2016,Jan16] 
http://www.makeupalley.com/product/showreview.asp/page=5/pagesize=10/ItemID=98236/  [2016,Jan16] 
http://www.mayoclinic.org/drugs-supplements/biotin-oral-route/before-using/drg-20062359  [2016,Jan16] 
http://www.drugs.com/drug-interactions/biotin.html  [2016,Jan16] 
https://en.wikipedia.org/wiki/Biotin#Use_in_biotechnology  [2016,Jan16] 
http://www.everydayhealth.com/drugs/biotin  [2016,Jan16] 
http://www.mims.com/India/drug/info/BIOTIN%20FORTE%20(LIVA)/BIOTIN%20FORTE%20(LIVA)%20tab  [2016,Jan16] 
http://www.mims.com/India/drug/info/BIOZEX/BIOZEX%20tab  [2016,Jan16] 
http://www.mims.com/India/drug/info/BTN%20FORTE/BTN%20FORTE%20tab  [2016,Jan16] 
http://www.mims.com/India/drug/search?q=biotin&amp;page=6  [2016,Jan16]
