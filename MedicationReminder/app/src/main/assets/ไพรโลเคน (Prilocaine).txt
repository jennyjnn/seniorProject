ไพรโลเคน (Prilocaine)
 ///// บทนำ ///// 
ยาไพรโลเคน (Prilocaine) เป็นยาชาเฉพาะที่ พบการใช้บ่อยในคลินิกทันตกรรมโดยมักจะผสมรวมกับยา Epinephrine ซึ่งเป็นยาที่ทำให้เกิดการหดตัวของหลอดเลือด และผลิตเป็นรูปแบบของยาฉีด ลดอาการเจ็บปวดขณะทำหัตถการทางทันตกรรม หรือในรูปแบบของยาครีมจะผสมร่วมกับยา Lidocaine ใช้ทาภายนอก ห้ามมิให้รับประทานหรือเข้าตา 
ทางคลีนิกกรณีที่ยาไพรโลเคนถูกดูดซึมเข้าสู่กระแสเลือด ตัวยาจะเข้าจับกับพลาสมาโปรตีนเป็นปริมาณประมาณ 55% ตับและไตจะคอยทำหน้าที่เปลี่ยนแปลงโครงสร้างทางเคมีของยานี้อย่างต่อเนื่อง ร่างกายต้องใช้เวลาประมาณ 10 - 150 นาทีเพื่อกำจัดยาไพรโลเคนปริมาณครึ่งหนึ่งออกจากกระแสเลือด 
การใช้ยาชาก็เพื่อวัตถุประสงค์ลดอาการเจ็บปวดจากการทำหัตถการทางการแพทย์ ยาไพรโลเคนก็เช่นเดียวกัน ในรูปแบบของยาฉีดจัดเป็นยาชาที่สามารถออกฤทธิ์ได้เร็วภายในประมาณ 2 นาที นอกจากจะยับยั้งความรู้สึกเจ็บปวดแล้ว ยังส่งผลต่อปริมาณเลือดที่ออกจากหัวใจและทำให้ความดันโลหิตในหลอดเลือดแดงเปลี่ยนแปลงลดลงไป 
การใช้ยาชาไพรโลเคนกับผู้ป่วยแต่ละบุคคลนั้นมีความแตกต่างกันทั้งด้วยเหตุผลของอายุหรือโรคประจำตัวอย่างเช่น โรคหัวใจ หรือแม้แต่อาการแพ้ยาหลังใช้ยานี้ 
มีข้อจำกัดก่อนการใช้ยาไพรโลเคนอยู่หลายประการ แพทย์มักจะใช้ประกอบก่อนการสั่งจ่ายยาไพรโลเคนเช่น 
- การใช้ยาไพรโลเคนในขนาดปริมาณสูงโดยเฉพาะกับผู้ป่วยเด็ก อาจนำมาสู่ภาวะโลหิตจางชนิด Methemoglobinemia หรือการใช้ยานี้กับผู้ป่วยกลุ่ม G6-PD (ภาวะขาดเอนไซม์จึซิกพีดี) ก็สุ่มเสี่ยงกับการเกิดภาวะ Methemoglobinemia ได้เช่นกัน 
- ระหว่างการใช้ยาไพรโลเคนควรมีอุปกรณ์ช่วยหายใจเตรียมพร้อมเมื่อเกิดภาวะฉุกเฉินเช่น เครื่องช่วยหายใจ หรือยาที่ใช้แก้พิษของยาชานี้ 
- การใช้ยาไพรโลเคนกับผู้ป่วยโรคตับขั้นรุนแรงอาจทำให้ฤทธิ์ของยาชานี้อยู่ในร่างกายได้นานยิ่งขึ้น ก่อนการใช้ยาไพรโลเคนกับผู้ป่วยกลุ่มนี้ แพทย์จะต้องประเมินผลดีและผลเสีย อาจต้องปรับขนาดการใช้ยาที่เหมาะสมก่อนหรือไม่ก็หลีกเลี่ยงการใช้ยานี้ โดยพิจารณาถึงความปลอดภัยของผู้ป่วยเป็นสำคัญ 
- การใช้ยาไพรโลเคนกับผู้มีประวัติแพ้ยาชาชนิดต่างๆมาก่อนจะต้องเพิ่มความระมัดระวังเป็นอย่างมากด้วยมีโอกาสแพ้ยาไพรโลเคนได้เช่นเดียวกัน 
- การใช้ยาไพรโลเคนในบริเวณศีรษะ บริเวณคอ บริเวณเหงือก ซึ่งใกล้กับสมองซึ่งเป็นศูนย์รวมของเส้นประสาทมากมาย จะต้องเริ่มต้นการใช้ยาในปริมาณต่ำก่อน จากนั้นจึงค่อยๆปรับเพิ่มโดยคำนวณปริมาณยาอย่างถูกต้อง พร้อมกับสังเกตอาการผู้ป่วยควบคู่กันไปด้วยว่าเกิดภาวะได้รับยาเกินขนาดหรือไม่เช่น รู้สึกสับสน หายใจไม่ออก/หายใจลำบาก ซึมลง มีภาวะชัก ผู้ป่วยที่มีอาการดังกล่าวจะต้องได้รับการช่วยเหลือทันทีโดยใช้หัตถการทางการแพทย์รวมถึงเวชภัณฑ์ได้อย่างถูกต้อง 
- หลังการใช้ยาชายาไพรโลเคน แพทย์ควรแจ้งผู้ป่วยให้ปฏิบัติตนอย่างเหมาะสมอย่างเช่นกรณีของคลินิกทันตกรรม ทันตแพทย์จะแนะนำผู้ที่ได้รับยาชานี้ งดเว้นการรับประทานอาหารเครื่องดื่มทั้งนี้ เพื่อหลีกเลี่ยงการเกิดแผลในช่องปาก การสำลักอาหาร รวมถึงรอให้สภาวะของการทำหัตถการและสภาพร่างกายของผู้ป่วยกลับมาเป็นปกติก่อน 
- การใช้ยาไพรโลเคนกับสตรีตั้งครรภ์และสตรีที่อยู่ในภาวะให้นมบุตรจะต้องผ่านการประเมินจากแพทย์แล้วเท่านั้นว่าสมควรและเหมาะสม ด้วยยังไม่มีข้อมูลทางคลินิกที่เพียงพอมาสนับสนุนและระบุถึงความปลอดภัยจากการใช้ยาไพรโลเคนกับผู้ป่วยกลุ่มนี้ 
จะเห็นได้ว่าการใช้ยาประเภทนี้มีข้อจำกัดและข้อพึงระวังมากพอสมควร การใช้ยาไพรโลเคนจะต้องกระทำตามคำแนะนำของแพทย์เท่านั้น สำหรับประเทศไทยสูตรตำรับของยาไพรโลเคนที่ผสมร่วมกับยา Lidocaine ในรูปแบบของยาครีมนั้นได้ถูกบรรจุอยู่ในบัญชียาหลักแห่งชาติ เราสามารถพบเห็นการใช้สูตรตำรับเหล่านี้ได้ตามสถานพยาบาลทั้งของรัฐบาลและเอกชนโดยทั่วไป 
 ///// ไพรโลเคนมีสรรพคุณ (คุณสมบัติ) อย่างไร? ///// 
ยาไพรโลเคนมีสรรพคุณ/ข้อบ่งใช้เพื่อใช้เป็นยาชาเฉพาะที่ทั้งในรูปแบบของยาทาภายนอก/ยาใช้ภายนอกและยาฉีด 
 ///// ไพรโลเคนมีกลไกการออกฤทธิ์อย่างไร? ///// 
กลไกการออกฤทธิ์ของยาชาไพรโลเคนคือ ตัวยาจะยับยั้งการเคลื่อนตัวของประจุไฟฟ้าของเซลล์ประสาท ทำให้อาการเจ็บปวดไม่สามารถถูกถ่ายทอดออกมาในด้านความรู้สึกได้ จึงเป็นผลให้เกิดฤทธิ์ตามสรรพคุณ 
 ///// ไพรโลเคนมีรูปแบบการจัดจำหน่ายอย่างไร? ///// 
ยาไพรโลเคนมีรูปแบบการจัดจำหน่ายเช่น 
- ยาฉีดขนาด 40 มิลลิกรัม/มิลลิลิตร 
- ยาฉีดที่ผสมร่วมกับยาอื่นเช่น Epinephrine 0.005 มิลลิกรัม + Prilocaine 40 มิลลิกรัม/มิลลิลิตร 
- ยาครีมที่ผสมร่วมกับยาชาชนิดอื่นเช่น Lidocaine 25 มิลลิกรัม + Prilocaine 25 มิลลิกรัม/กรัม 
 ///// ไพรโลเคนมีวิธีการใช้อย่างไร? ///// 
การใช้ยาไพรโลเคนในรูปแบบยาฉีด ยาครีมทาเฉพาะที่ จะต้องใช้ตามดุลยพินิจของแพทย์ผู้รัก ษาเท่านั้น และขนาดยาที่ใช้แพทย์มักเริ่มต้นจากขนาดยาที่ต่ำๆก่อน 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาไพรโลเคน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาไพรโลเคนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กิน/ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมใช้ยาควรทำอย่างไร? ///// 
ปกติยาไพรโลเคนจะต้องใช้ทาหรือฉีดก่อนที่จะทำหัตถการทางการแพทย์ แพทย์และพยาบาลจะตรวจสอบถึงความรู้สึกการตอบสนองต่ออาการเจ็บปวดก่อนที่จะทำหัตถการต่างๆในขั้นถัดไปเสมอ จึงไม่มีโอกาสที่จะลืมใช้ยานี้ 
 ///// ไพรโลเคนมีผลไม่พึงประสงค์อย่างไร? ///// 
ยาไพรโลเคนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น 
ก. ยาทา: อาจมีอาการบวม และอาจมีความรู้สึกสัมผัสเพี้ยนในบริเวณที่ทายา 
ข. ยาฉีด: การใช้ยาฉีดที่ผิดขนาด (ใช้ยาปริมาณมาก) อาจทำให้เกิดอาการวิตกกังวล กระสับกระส่าย รู้สึกสับสน วิงเวียน ตาพร่า ตัวสั่น มีอาการชัก ง่วงนอน ผู้ป่วยบางรายอาจถึงขั้นหมดสติ หยุดหายใจ บางคนอาจคลื่นไส้-อาเจียน หนาวสั่น หูอื้อ เจ็บหน้าอก หัวใจเต้นช้าผิดจังหวะ หัวใจหยุดเต้น และความดันโลหิตต่ำ 
ค. กรณีที่ใช้สูตรตำรับยานี้ซึ่งมี Epinephrine ร่วมด้วยอาจทำให้เกิดภาวะความดันโลหิตสูงได้ 
 ///// มีข้อควรระวังการใช้ไพรโลเคนอย่างไร? ///// 
ข้อห้ามใช้และข้อควรระวังการใช้ยาไพรโลเคนที่จะกล่าวถึงนี้จะครอบคลุมทั้งยาชนิดทาและยา ชนิดฉีดเช่น 
- ห้ามใช้กับผู้ที่แพ้ยาไพรโลเคนหรือผู้ที่แพ้ยาชาเฉพาะที่ประเภทเอไมด์ (Amide-type local anesthetics) 
- ห้ามใช้ยานี้กับผู้ป่วยด้วยโรคโลหิตจางชนิด Methemoglobinemia 
- การใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ ต้องอยู่ภายใต้คำสั่ง และการดูแลของแพทย์เท่านั้น 
- ห้ามรับประทานหรือใช้ยานี้กับอวัยวะตา 
- ห้ามใช้ในบริเวณที่มีแผลเปิด 
- ห้ามใช้ยาที่มีสภาพเปลี่ยนไปจากเดิม 
- ระวังการใช้ยานี้กับผู้ป่วยโรคตับโรคไตระยะรุนแรง รวมถึงผู้ป่วยโรคหัวใจ โรคความดันโลหิตสูง 
- ระหว่างการใช้ยานี้ชนิดฉีดต้องมีอุปกรณ์ช่วยชีวิตที่เหมาะสมเตรียมพร้อมเสมอเช่น เครื่องช่วยหายใจ ถังออกซิเจน เวชภัณฑ์ที่ใช้ในการกู้ชีพ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวม ถึงยาไพรโลเคนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไพรโลเคนมีปฏิกิริยาระหว่างยากับยาตัวอื่นอย่างไร? ///// 
ปฏิกิริยาระหว่างยาไพรโลเคนกับยาอื่นๆที่จะกล่าวถึงจะครอบคลุมทั้งยาชนิดทาและยาชนิดฉีด ดังนี้เช่น 
- การใช้ยาไพรโลเคนร่วมกับยา Acetaminophen (Paracetamol), Chloroquine อาจเป็นเหตุให้เกิดภาวะโลหิตจางชนิด Methemoglobinemia ซึ่งทำให้ความสามารถของเม็ดเลือดที่จะนำเอาออกซิเจนไปเลี้ยงอวัยวะส่วนต่างๆของร่างกายลดน้อยลง เพื่อป้องกันมิให้เกิดภาวะดังกล่าวควรหลีกเลี่ยงการใช้ยาร่วมกัน 
- การใช้ยาไพรโลเคนร่วมกับยา Alprazolam, Diazepam อาจทำให้เกิดอาการข้างเคียงของยาไพรโลเคนเพิ่มมากยิ่งขึ้นเช่น ง่วงนอน รู้สึกสับสน วิงเวียน เพื่อป้องกันมิให้เกิดอาการดังกล่าวจึงควรหลีกเลี่ยงการใช้ยาร่วมกัน 
- การใช้ยาไพรโลเคนร่วมกับยา Amiodarone, Sotalol อาจส่งผลให้เกิดภาวะอาการหัวใจเต้นผิดจังหวะจนเกิดอันตรายต่อผู้ป่วยติดตามมา หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาไพรโลเคนอย่างไร? ///// 
ควรเก็บยาไพรโลเคนภายใต้อุณหภูมิที่ระบุมากับเอกสารกำกับยา ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไพรโลเคนมีชื่ออื่นอีกไหม? ผลิตจากบริษัทอะไรบ้าง? ///// 
ยาไพรโลเคนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Prilocaine [2015,Nov14] 
http://reference.medscape.com/drug/citanest-plain-dental-prilocaine-343366 [2015,Nov14] 
http://www.drugs.com/pro/lidocaine-and-prilocaine.html  [2015,Nov14] 
http://www.drugs.com/cdi/lidocaine-prilocaine-cream.html  [2015,Nov14] 
http://www.drugs.com/pro/prilocaine-hydrochloride-injection.html  [2015,Nov14] 
http://drug.fda.moph.go.th:81/nlem.in.th/medicine/essential/list/197#item-9090  [2015,Nov14] 
http://reference.medscape.com/drug/citanest-plain-dental-prilocaine-343366#5  [2015,Nov14] 
http://www.drugs.com/drug-interactions/prilocaine-index.html?filter=3&amp;generic_only=   [2015,Nov14] 
http://www.mims.com/THAILAND/Home/GatewaySubscription/?generic=Prilocaine  [2015,Nov14] 
http://www.mims.com/Thailand/drug/info/Dermacaine/?type=brief   [2015,Nov14] 
http://www.drugs.com/pro/citanest-forte-dental-injection.html  [2015,Nov14] 
https://dailymed.nlm.nih.gov/dailymed/archives/fdaDrugInfo.cfm?archiveid=4974   [2015,Nov14]
