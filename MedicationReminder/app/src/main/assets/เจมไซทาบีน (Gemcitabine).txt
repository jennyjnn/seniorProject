เจมไซทาบีน (Gemcitabine)
 ///// บทนำ ///// 
ยาเจมไซทาบีน(Gemcitabine หรือ Gemcitabine hydrochloride หรือ Gemcitabine HCl)  เป็นยาเคมีบำบัดที่มีฤทธิ์ยับยั้งการสังเคราะห์สารที่จำเป็นในการเจริญเติบโตของเซลล์(Antimetabolite) ส่งผลทำให้เซลล์ตายลง  ทางคลินิกใช้ยาเจมไซทาบีนเป็นยารักษาโรคมะเร็งหลายประเภท โดยยาชนิดนี้จะเข้าแทรกแซงกระบวนการเจริญเติบโตและการแพร่กระจายของเซลล์มะเร็ง  ธรรมชาติของยาเคมีบำบัดหลายตัวซึ่งรวมยาเจมไซทาบีนด้วย จะทำให้เม็ดเลือดและเกล็ดเลือดในร่างกายต่ำลง ส่งผลให้ผู้ป่วยมีภาวะติดเชื้อได้ง่าย หรือกรณีมีบาดแผลก็จะทำให้เลือดหยุดไหลช้า ตลอดจนส่งผลกระทบต่อการทำงาน ของตับ ของไต หรือของปอด ของผู้ป่วย  นอกจากนี้การใช้รังสีรักษามักจะกระทำควบคู่กันไป พร้อมกับใช้ยาชนิดนี้/ยานี้ เป็นผลให้ผิวหนังผู้ป่วยเกิดอาการ บวม แดง ลอก และมีลักษณะเยิ้ม/มีน้ำเหลืองซึมตามมา 
อาการข้างเคียง(ผลข้างเคียง)ที่สามารถพบเห็นได้บ่อยหลังจากได้รับการบำบัดด้วยยาเจมไซทาบีน คือ มีไข้  หนาวสั่น  ปวดกล้ามเนื้อ  ปวดศีรษะ  มีอาการเหมือนเป็นไข้หวัดใหญ่   อ่อนเพลีย   คลื่นไส้อาเจียน  เบื่ออาหาร   ท้องเสียร่วมกับมีอุจจาระสีคล้ำคล้ายมีเลือดปน  หากพบเห็นกรณีเหล่านี้ ต้องรีบนำผู้ป่วยกลับมาพบแพทย์/มาโรงพยาบาลเพื่อแพทย์ช่วยเยียวยาตามอาการที่เกิดขึ้น 
รูปแบบเภสัชภัณฑ์ของยาเจมไซทาบีนเป็นประเภทยาฉีด หลังจากตัวยาเข้าสู่กระแสเลือดจะมีการทำลายได้อย่างรวดเร็วที่ตับ  ระยะเวลาที่ร่างกายจะกำจัดยาเจมไซทาบีนขึ้นอยู่กับอัตราการให้ยานี้ทางหลอดเลือดดำ กล่าวคือ หากหยดยานี้เข้าหลอดเลือดฯโดยใช้เวลาน้อยกว่า 70 นาทีลงมา  ร่างกายจะใช้เวลากำจัดยานี้ประมาณ 42–94 นาที ขณะที่การหยดยาเข้าหลอดเลือดฯในอัตราประมาณ 3–4 ชั่วโมง จะต้องใช้เวลากำจัดยานี้ประมาณ 4–10.5 ชั่วโมง  โดยผ่านทิ้งไปกับปัสสาวะ 
อนึ่ง ในปี ค.ศ.2010 (พ.ศ.2553) องค์การอนามัยโลกได้กำหนดให้ยา
เจมไซทาบีนเป็นยาจำเป็นขั้นพื้นฐานสำหรับสถานพยาบาลควรมีสำรองไว้รักษาผู้ป่วยมะเร็ง และคณะกรรมการอาหารและยาของไทยก็ได้บรรจุให้ยาเจมไซทาบีนอยู่ในบัญชียาหลักแห่งชาติโดยอยู่ในหมวดของยาควบคุมพิเศษและมีเงื่อนไขการใช้งานดังนี้ 
1. ใช้สำหรับ Advanced pancreatic cancer(มะเร็งตับอ่อนระยะลุกลาม) 
2. ใช้สำหรับ Advanced non-small cell lung cancer(มะเร็งปอดชนิดเซลล์ตัวโตระยะลุกลาม) 
3. ใช้สำหรับ Advanced bladder cancer(มะเร็งกระเพาะปัสสาวะระยะลุกลาม) 
4. ใช้สำหรับ Second -line หรือ Subsequent line(ยากลุ่มที่สอง) ใน advanced ovarian cancer(มะเร็งรังไข่ระยะลุกลาม)ที่ดื้อต่อยาเคมีบำบัดในกลุ่ม Taxane 
และเพื่อให้การรักษาด้วยยาเจมไซทาบีนเป็นไปอย่างมีประสิทธิผล  ผู้ป่วยควรให้ความร่วมมือกับแพทย์ โดยมาโรงพยาบาลเพื่อรับการให้ยานี้ตามที่แพทย์นัดหมาย และปฏิบัติตัวตามคำแนะนำของแพทย์/พยาบาล/เภสัชกรอย่างเคร่งครัด 
 
 ///// เจมไซทาบีนมีสรรพคุณ(คุณสมบัติ)อย่างไร? ///// 
ยาเจมไซทาบีนมีสรรพคุณ/ข้อบ่งใช้ เช่น 
- ใช้รักษาโรคมะเร็งหลายชนิด เช่น มะเร็งตับอ่อน  มะเร็งกระเพาะปัสสาวะ  มะเร็งรังไข่   มะเร็งเต้านมระยะแพร่กระจาย  มะเร็งเนื้อเยื่อเกี่ยวพัน  และ มะเร็งปอดชนิดเซลล์ตัวโต 
 
 ///// เจมไซทาบีนกลไกการออกฤทธิ์อย่างไร? ///// 
ยาเจมไซทาบีนมีกลไกการออกฤทธิ์ต่อเซลล์มะเร็ง โดยทำลายสารพันธุกรรมอย่าง RNA หรือ DNA ทำให้เซลล์มะเร็งหมดสภาพในการจำลองหรือแบ่งเซลล์ขึ้นมาใหม่ จึงเป็นเหตุผลให้เกิดการยับยั้งการเจริญเติบโตและการแพร่กระจายของเซลล์ มะเร็งได้ตามสรรพคุณ 
อย่างไรก็ตาม เซลล์ปกติที่ได้รับการสัมผัสกับยาชนิดนี้จะได้รับอิทธิพลของยานี้เช่นเดียวกับเซลล์มะเร็ง จึงทำให้ร่างกายได้รับผลข้างเคียงต่างๆ ตามมา 
หมายเหตุ	ปัจจุบันทางการแพทย์มีข้อสรุปว่า ยาในกลุ่ม Antimetabolite หลายรายการ สามารถออกฤทธิ์ยับยั้งและต่อต้านการแบ่งเซลล์มะเร็งและเซลล์ปกติไปพร้อมๆกัน 
 
 ///// เจมไซทาบีนมีรูปแบบการจัดจำหน่ายอย่างไร? ///// 
ยาเจมไซทาบีนมีรูปแบบการจัดจำหน่าย เช่น 
- ยาฉีด ที่ประกอบด้วยตัวยา Gemcitabine HCl ขนาด 1 กรัม/ขวด และ 200 มิลลิกรัม/ขวด 
 
 ///// เจมไซทาบีนมีขนาดการบริหารยาอย่างไร? ///// 
ยาเจมไซทาบีนมีขนาดการบริหารยา/ใช้ยา เช่น 
ก.	สำหรับรักษาการมะเร็งตับอ่อน: 
- ผู้ใหญ่: ฉีดยาขนาด 1,000 มิลลิกรัม/พื้นที่ผิวของร่างกาย  1 ตารางเมตร  การให้ยา 1 ครั้งควรใช้เวลา 30 นาทีขึ้นไป ให้ยาสัปดาห์ละ 1 ครั้ง เป็นเวลา 7 สัปดาห์ติดต่อกัน และหยุดการให้ยาในสัปดาห์ที่ 8  จากนั้นให้เริ่มให้ยาในรอบใหม่โดยนับจำนวนวันเป็น 28 วัน/รอบ  เริ่มให้ยาวันที่ 1, วันที่ 8 และวันที่ 15 ครบการให้ยาในรอบที่สอง 
ข.	สำหรับรักษามะเร็งปอดชนิดเซลล์ตัวโต: 
- ผู้ใหญ่: นับรอบระยะเวลาการให้ยาครั้งแรก 28 วัน โดยเริ่มให้ยา 1,000 มิลลิกรัม/พื้นที่ผิวของร่างกาย  1 ตารางเมตร ในวันที่ 1, 8 และ15 	สัปดาห์ละ 1 ครั้ง โดยให้ร่วมกับยาCisplatin;   จากนั้นจึงเริ่มการให้ยารอบใหม่โดยนับ 21 วันต่อรอบ เริ่มให้ ยา 1,250 มิลลิกรัม/พื้นที่ผิวของร่างกาย 1 ตารางเมตร ในวันที่ 1 และ 8 โดยใช้ร่วมกับยาCisplatin 
ค.	สำหรับรักษามะเร็งเต้านม: 
- ผู้ใหญ่: นับรอบการให้ยา 21 วัน  โดยเริ่มให้ยาขนาด 1,250 มิลลิกรัม/พื้นที่ผิวของร่างกาย1 ตารางเมตร ในวันที่ 1 และวันที่ 8 โดยให้ร่วมกับยา Paclitaxel (ยาเคมีบำบัดอีกชนิด) 
ง.	สำหรับรักษามะเร็งรังไข่: 
- ผู้ใหญ่: ให้ยา 1,000 มิลลิกรัม/พื้นที่ผิวของร่างกาย 1 ตารางเมตร ในวันที่ 1 และ 8 โดยใช้ร่วมกับยา Carboplatin(ยาเคมีบำบัดชนิดหนึ่ง) 
อนึ่ง: 
- เด็ก: ขนาดยาและการใช้ยานี้ในเด็ก ยังไม่มีข้อมูลทางคลินิกด้านความปลอดภัยอย่างแน่ชัด 
- การเตรียมยาเจมไซทาบีนเพื่อฉีดยาให้ผู้ป่วย ให้ผสมยาด้วยสารละลาย 
	0.9% Sodium chloride ในสัดส่วนตัวยาต่อสารละลายเท่ากับ 200 มิลลิกรัม ต่อ 5 มิลลิลิตร 
- การใช้ยาเคมีบำบัดที่รวมถึงยาเจมไซทาบีนกับโรคมะเร็งดังกล่าว ผู้ป่วยจะได้รับการตรวจความสมบูรณ์ของเม็ดเลือด(CBC)และเกล็ดเลือด เพื่อแพทย์จะได้ปรับขนาดการใช้ยาเคมีบำบัดให้มีความเหมาะสมและปลอดภัยต่อผู้ป่วยมากที่สุด 
- การใช้ยาเจมไซทาบีนรักษามะเร็งเต้านม จะถูกระงับการใช้ยานี้ทันทีเมื่อพบอาการต่างๆดังต่อไปนี้ 
 
1.	ผู้ป่วยมีภาวะหยุดหายใจ หรือตัวยาก่อให้เกิดพิษ(ผลข้างเคียงรุนแรง)กับปอดอย่างรุนแรง 
2.	เกิดภาวะตับเป็นพิษ/ตับอักเสบอย่างรุนแรง 
3.	เกิดภาวะ Hemolytic-uremic syndrome  ซึ่งคือ ภาวะที่มีเม็ดเลือดแดงแตกและมีของเสียในเลือดเกิดขึ้นจากอาการไตวายเฉียบพลัน 
4.	เกิดกลุ่มอาการรั่วของหลอดเลือดฝอย(Capillary leak syndrome) 
5.	เกิดภาวะผิดปกติทางสมองที่เรียกว่า Posterior reversible encephalopathy syndrome คือ มีสมองบวมที่ส่งผลให้เกิดอาการชัก สับสน ตามองเห็นน้อยลง เป็นต้น 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเจมไซทาบีม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาเจมไซทาบีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้ เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
ผู้ป่วยต้องได้รับยาเจมไซทาบีนต่อเนื่องจึงจะเกิดประสิทธิผลของการรักษา  กรณีลืมหรือมีเหตุขัดข้องไม่สามารถมารับการฉีดยานี้ได้ จะต้องรีบติดต่อแพทย์/พยาบาล/บุคคลากรที่เกี่ยวข้องที่ทำการรักษาดูแลผู้ป่วย เพื่อทำการนัดหมายการให้ยานี้ครั้งใหม่โดยเร็ว 
 
 ///// เจมไซทาบีนมีผลไม่พึงประสงค์อย่างไร? ///// 
ยาเจมไซทาบีนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้อาเจียน  มีอาการท้องเสียหรืออาจท้องผูก   กระเพาะอาหารอักเสบ    ช่องปากเป็นแผล 
- ผลต่อระบบประสาท: เช่น  มีไข้   หนาวสั่น  ปวดศีรษะ  ง่วงนอน  ความรู้สึกสัมผัสเพี้ยน 
- ผลต่อผิวหนัง:  เช่น มีภาวะผมร่วง  ผด ผื่นคัน  เหงื่อออกมาก 
- ผลต่อระบบเลือด: เช่น มีภาวะโลหิตจาง   เกล็ดเลือดต่ำ  เม็ดเลือดขาวต่ำ   กดไขกระดูก   เกิดภาวะ Capillary leak syndrome 
- ผลต่อตับ: เช่น  ตับอักเสบ  เอนไซม์การทำงานของตับในเลือดเพิ่มขึ้น  ค่าบิลิรูบินในเลือดสูง  ตับวาย 
- ผลต่อระบบหัวใจและหลอดเลือด:   เช่น หัวใจเต้นผิดจังหวะ  หัวใจล้มเหลว  ความดันโลหิตต่ำ  หรืออาจมีความดันโลหิตสูง 
- ผลต่อระบบภูมิคุ้มกันต้านทานโรคของร่างกาย: เช่น มีภาวะติดเชื้อได้ง่าย  มีอาการคล้ายไข้หวัดใหญ่ 
- ผลต่อกล้ามเนื้อ:  เช่น  ปวดหลัง  ปวดกล้ามเนื้อ 
- ผลต่อไต:  เช่น ปัสสาวะมีเลือดปน/ปัสสาวะเป็นเลือด   มีโปรตีนในปัสสาวะ  ไตวายเฉียบพลัน  เกิดภาวะHemolytic-uremic syndrome 
- ผลต่อระบบทางเดินหายใจ:  เช่น หายใจขัด  ไอ   เยื่อจมูกอักเสบ 
- ผลต่อระบบการเผาผลาญพลังงานของร่างกาย: เช่น เบื่ออาหาร 
 
 ///// มีข้อควรระวังการใช้เจมไซทาบีนอย่างไร? ///// 
มีข้อควรระวังการใช้ยาเจมไซทาบีน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร 
- กรณีเกิดอาการคล้ายเป็นไข้หวัดใหญ่หลังได้รับยานี้ แพทย์จะแนะนำให้ผู้ป่วยรักษาร่างกายให้อบอุ่นตลอดเวลา และดื่มน้ำวันละ 2–3 ลิตรเพื่อประคับ ประคองอาการ 
- หลีกเลี่ยงการอยู่ในที่มีผู้คนแออัดเพราะจะเสี่ยงต่อการติดโรคต่างๆ และควร
ล้างมือบ่อยครั้งในแต่ละวัน 
- หลีกเลี่ยงการออกกำลังกายที่เสี่ยงต่อการบาดเจ็บ  ด้วยสภาพร่างกายขณะได้รับยาชนิดนี้จะมีเกล็ดเลือดต่ำ 
- หลีกเลี่ยงการสัมผัสแสงแดดจัดด้วยจะกระตุ้นให้เกิดอาการแพ้ทางผิวหนัง(ผื่นแพ้แสงแดด)มากยิ่งขึ้น 
- ป้องกันการตั้งครรภ์สำหรับผู้ป่วยที่เป็นสตรี ขณะที่ได้รับยาชนิดนี้ 
- สำหรับผู้ป่วยบุรุษ การมีเพศสัมพันธ์กับสตรีควรใส่ถุงยางอนามัยชายทุกครั้ง เพื่อป้องกันการส่งผ่านตัวยาเจมไซทาบีนไปกับน้ำอสุจิ 
- หากมีอาการข้างเคียงอย่างเช่น คลื่นไส้    อาเจียน ให้รับประทานอาหารในปริมาณน้อยๆต่อมื้อ แต่รับประทานให้บ่อยครั้งขึ้น 
- ห้ามดื่มเครื่องดื่มประเภทแอลกอฮอล์ 
- พักผ่อนอย่างเต็มที่เพื่อให้ร่างกายฟื้นสภาพอย่างรวดเร็ว 
- มาโรงพยาบาบเพื่อรับการตรวจร่างกายจากแพทย์ตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเจมไซทาบีนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เจมไซทาบีนมีปฏิกิริยาระหว่างยากับยาตัวอื่นอย่างไร? ///// 
ยาเจมไซทาบีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเจมไซทาบีนร่วมกับ ยา Bleomycin  เพราะเสี่ยงต่อการเกิดพิษกับตับของผู้ป่วย 
- หลีกเลี่ยงการใช้ยาเจมไซทาบีนร่วมกับ ยาWarfarin  ด้วยจะทำให้เกิดภาวะเลือดออกง่ายตามมา 
- ห้ามรับการให้วัคซีนใดๆขณะได้รับยาเจมไซทาบีน  เพราะเสี่ยงต่อการติดเชื้อรุนแรงจากตัววัคซีนเอง 
- ห้ามใช้ยาเจมไซทาบีนร่วมกับ ยา Certolizumab เพราะเสี่ยงต่อการติดเชื้ออย่างรุนแรงตามมา 
 
 ///// ควรเก็บรักษาเจมไซทาบีนอย่างไร? ///// 
ควรเก็บรักษายาเจมไซทาบีนดังนี้ เช่น 
- เก็บยาเจมไซทาบีนที่เป็นผงแห้งภายใต้อุณหภูมิ 20–25 องศาเซลเซียส(Celsius) 
- เก็บยาเจมไซทาบีนที่เป็นลักษณะยาเตรียมสารละลายภายใต้อุณหภูมิ 25 องศาเซลเซียส และควรต้องนำมาใช้ภายใน 24 ชั่วโมง 
- ห้ามเก็บยานี้ทุกรูปแบบในช่องแช่แข็งตู้เย็น 
- เก็บยานี้ในภาชนะที่ปิดมิดชิด พ้นแสง/แสงแดด  ความร้อนและความชื้น 
 
 ///// เจมไซทาบีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเจมไซทาบีน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://chemocare.com/chemotherapy/drug-info/gemcitabine.aspx [2018,April7] 
https://www.drugs.com/mtm/gemcitabine.html [2018,April7] 
https://www.drugs.com/dosage/gemcitabine.html#Usual_Adult_Dose_for_Pancreatic_Cancer [2018,April7] 
https://www.drugs.com/sfx/gemcitabine-side-effects.html [2018,April7] 
https://www.drugs.com/drug-interactions/gemcitabine-index.html?filter=3&amp;generic_only= [2018,April7] 
https://en.wikipedia.org/wiki/Gemcitabine#Pharmacology [2018,April7] 
http://drug.fda.moph.go.th:81/nlem.in.th/medicine/essential/list/133#item-8776 [2018,April7] 
http://medinfo.psu.ac.th/smj2/32_4_2014/9_jirawadee(56005).pdf [2018,April7]
