โคบาลามิน/วิตามิน บี12 (Cobalamin/Vitamin B12)
 ///// บทนำ ///// 
ยาโคบาลามิน (Cobalamin) หรืออาจเรียกว่ากลุ่มยาวิตามิน บี12 (Vitamin B12) ที่สามารถแบ่งย่อยได้อีก 4 ชนิดย่อยคือ Cyanocobalamin, Hydroxocobalamin, Adenosyl cobalamin และ Methylcobalamin โดยทั้ง 4 ชนิดมีคุณสมบัติการเป็นวิตามินที่เหมือนกัน ต่างกันที่โครงสร้างเคมีที่ต่างกันเล็กน้อยเท่านั้น 
โดยทั่วไปวิตามินบีทุกชนิดรวมถึงวิตามิน บี12 มีหน้าที่โดยรวมคือช่วยให้ร่างกายเปลี่ยน แปลงสารอาหารประเภทคาร์โบไฮเดรตไปเป็นน้ำตาลกลูโคส (Glucose) ซึ่งเป็นแหล่งพลังงานของร่างกายมนุษย์ นอกจากนี้วิตามินบีรวมถึง บี12 ยังทำให้ร่างกายใช้สารอาหารประเภทไขมันและโปรตีนให้เกิดประโยชน์อีกด้วย วิตามินบีรวมถึง บี12 เป็นสารอาหารที่ละลายน้ำได้ดี จึงเป็นเหตุผลที่ทำให้ร่างกายไม่สามารถสะสมวิตามินบีรวมถึง บี12 ได้มากเท่าใดนัก 
อย่างไรก็ตามหน้าที่หลักๆของยาโคบาลามิน/วิตามิน บี12 มีดังนี้ 
- ช่วยให้เซลล์ระบบประสาทแข็งแรงและทำงานได้เป็นปกติ 
- ช่วยในการสังเคราะห์และพัฒนาสารพันธุกรรมของมนุษย์ที่เรียกว่า DNA และ RNA 
- ช่วยทำให้การสร้างเม็ดเลือดแดงเป็นไปอย่างปกติและสนับสนุนการใช้ธาตุเหล็กของร่างกายได้อย่างเต็มที่ 
- โคบาลามินจะทำงานร่วมกับวิตามิน บี9 หรือกรดโฟลิก (Folic acid) ในการสร้างระบบภูมิคุ้มกันต้านทานโรคของร่างกายรวมถึงช่วยปรับสภาพของอารมณ์อีกด้วย 
- โคบาลามิน กรดโฟลิก (Folic acid) และวิตามิน บี6 ทั้ง 3 ตัวนี้จะทำงานร่วมกันเพื่อช่วยควบคุมระดับกรดอะมิโนที่มีชื่อว่า Homocysteine (สารที่เกี่ยวข้องกับการทำงานต่างๆของเซลล์) ที่ในทางคลินิกมีเหตุผลสนับสนุนว่า ระดับ Homocysteine ที่สูงมากเกินไปสามารถทำให้เกิดโรคหัวใจได้ 
สำหรับอาการของผู้ที่ได้รับสารโคบาลามินน้อยเกินไปจะแสดงออกโดยมีอาการอ่อนเพลีย หายใจลำบาก ท้องเสีย กระสับกระส่าย มีอาการชา เจ็บเหมือนมีหนามแทงที่ปลายนิ้ว หากร่างกายขาดโคบาลามินขั้นรุนแรงจะเป็นเหตุให้เส้นประสาทเสียหายมากยิ่งขึ้น 
อาจจัดกลุ่มประชาชนและผู้บริโภคที่มีความเสี่ยงต่อการขาดโคบาลามินได้ดังนี้ 
- กลุ่มมังสวิรัติที่ไม่ได้รับประทานนมหรือไข่ ด้วยสารอาหารประเภทวิตามิน บี12 จะพบได้เฉพาะในสัตว์เท่านั้น 
- ผู้บริโภคที่ป่วยด้วยภาวะการดูดซึมของระบบทางเดินอาหารผิดปกติ ผู้ป่วยด้วยโรคของตับอ่อน ผู้ที่เข้ารับการผ่าตัดเพื่อลดน้ำหนัก ผู้ป่วยที่ต้องใช้ยาบางชนิดที่เกิดปฏิกิริยาระหว่างยากับโคบาลามินเช่น ยา Chloramphenical 
- ผู้ป่วยที่มีการติดเชื้อ Helicobactor pylori/โรคติดเชื้อเอชไพโลไรในช่องทางเดินอาหารที่ทำให้ผนังเซลล์ของกระเพาะอาหารและลำไส้เล็กไม่สามารถดูดซึมโคบาลามินได้เต็มที่ 
- ผู้ป่วยกลุ่มเอชไอวี ผู้ป่วยกลุ่มโรคเบาหวาน ล้วนแล้วแต่เป็นโรคที่ทำให้ขาดวิตามิน บี12 
- ผู้สูงอายุด้วยมีสภาพร่างกายที่ถดถอยและเสื่อมไปตามอายุ การดูดซึมสารอาหารต่างๆจึงลดลง 
ในทางคลินิกได้นำยาโคบาลามินมาใช้ในการรักษาอาการโลหิตจางจากการขาดวิตามิน บี12 ซึ่งจะมีอาการอ่อนเพลีย ผิวซีด ท้องเสีย น้ำหนักลด เป็นไข้ ชาหรือไม่ก็เจ็บเหมือนโดนเข็มทิ่มที่มือหรือเท้า มีความจำถดถอย และหงุดหงิด แพทย์จะรักษาอาการเหล่านี้โดยให้วิตามิน บี12 ในปริมาณสูงทั้งประเภทยารับประทานและยาฉีด 
- ป้องกันอาการโรคของหลอดเลือดแดงซึ่งมีสาเหตุจากสาร Homocysteine ในร่างกายมีระ ดับสูงจนส่งผลให้เกิดโรคหัวใจติดตามมา 
- บำบัดรักษาอาการจอตาเสื่อมในผู้สูงอายุ/โรคจอตาเสื่อมในผู้สูงอายุ (Age related macular degeneration) 
- รักษาอาการอ่อนเพลียของร่างกาย อีกทั้งช่วยเพิ่มปริมาณอสุจิในบุรุษเพศ 
- นอกจากนี้ยังมีการศึกษาเชิงทางคลินิกเพื่อที่จะนำยาโคบาลามินมาลดความเสี่ยงของการเกิดมะเร็งเต้านมอีกด้วย 
มีแหล่งอาหารที่สามารถพบวิตามินบี 12 ได้อย่างมากมายเช่น เนื้อหมู เนื้อปลา เนื้อวัว หอย ไข่ นม เครื่องในสัตว์เช่น ตับ ไต เป็นต้น 
ความต้องการวิตามิน บี12 จะขึ้นกับช่วงอายุของแต่ละบุคคล รวมถึงเพศ สถานะทางสุขภาพเช่น สตรีตั้งครรภ์ สตรีที่อยู่ในภาวะให้นมบุตร ผู้ป่วยด้วยโรคต่างๆที่ร่างกายจะต้องการวิตามิน บี12 เพิ่มสูงขึ้น 
การใช้ยาโคบาลามิน/บี12 ถือเป็นเรื่องปลายทาง ที่จริงเราควรใช้การบริโภคอาหารที่มีประ โยชน์ 5 หมู่เพื่อให้ร่างกายได้วิตามินนี้อย่างพอเพียง แต่หากจำเป็นผู้ป่วยจะต้องปฏิบัติและใช้ยานี้/ยาวิตามิน บี12 ตามแพทย์สั่งอย่างเคร่งครัด 
 ///// โคบาลามินมีสรรพคุณ (คุณสมบัติ) อย่างไร? ///// 
ยาโคบาลามินมีสรรพคุณ/ข้อบ่งใช้เช่น 
- รักษาอาการโลหิตจางอันเนื่องมาจากการขาดวิตามิน บี12 (Pernicious Anemia) 
- บำบัดอาการขาดวิตามิน บี12 (B12 Nutritional Deficiency) 
 ///// โคบาลามินมีกลไกการออกฤทธิ์อย่างไร? ///// 
โคบาลามินมีกลไกการออกฤทธิ์โดยตัวยาจะมีส่วนเกี่ยวข้องกับกระบวนการชีวะสังเคราะห์ และระบบเผาผลาญสารอาหารต่างๆของร่างกาย ทำให้เกิดการสังเคราะห์ DNA และ RNA ช่วยให้เซลล์ระบบประสาทพัฒนาและเจริญแข็งแรง นอกจากนี้โคบาลามินยังทำให้เกิดการสร้างเม็ดเลือดแดงและทำให้ระบบการทำงานของหลอดเลือดเป็นไปอย่างปกติ ด้วยหน้าที่และกลไกดังกล่าวจึงทำให้ยาโคบาลามินมีฤทธิ์ในการรักษาตามสรรพคุณ 
 ///// โคบาลามินมีรูปแบบการจัดจำหน่ายอย่างไร? ///// 
ยาโคบาลามินมีรูปแบบการจัดจำหน่ายเช่น 
- ยาฉีด ขนาด 500 และ 1,000 ไมโครกรัม/มิลลิลิตร 
- ยาเม็ดชนิดรับประทาน ขนาด 50 ไมโครกรัม/เม็ด 
- ยาเม็ดชนิดรับประทานที่ผสมร่วมกับวิตามิน บี1 และ บี6 
 ///// โคบาลามินมีขนาดการบริหารยาอย่างไร? ///// 
ยาโคบาลามินมีขนาดการบริหารยา/ใช้ยาเช่น 
ก.	สำหรับอาการโลหิตจางจากการขาดวิตามิน บี12: 
- ผู้ใหญ่: ฉีดยาเข้ากล้ามเนื้อ 1,000 ไมโครกรัมวันละครั้งเป็นเวลา 7 วัน เมื่ออาการดีขึ้น ให้ฉีดยา 1,000 ไมโครกรัมวันเว้นวันเป็นเวลา 7 วัน จากนั้นให้เว้นระยะเวลาการให้ยาเป็นทุกๆ 3 - 4 วันเป็นเวลาอีก 2 - 3 สัปดาห์ ผู้ป่วยส่วนมากมักจะได้รับยานี้ต่ออีกเดือนละครั้งขนาด 100 - 1,000 ไมโครกรัม 
- เด็กแรกเกิด/เด็กอ่อน: ฉีดยาเข้ากล้ามเนื้อหรือฉีดยาเข้าใต้ผิวหนัง 0.2 ไมโครกรัม/น้ำ หนักตัว 1 กิโลกรัมเป็นเวลา 2 วัน จากนั้นฉีดยาขนาด 1,000 ไมโครกรัมเป็นเวลา 2 - 7 วัน ขนาดยาที่คงระดับการรักษาให้ฉีด 100 ไมโครกรัม/เดือน 
- เด็กเล็กจนถึงเด็กโต: ฉีดยาเข้ากล้ามเนื้อหรือฉีดยาเข้าใต้ผิวหนังขนาด 30 - 50 ไมโคร กรัมวันละครั้งเป็นเวลา 2 สัปดาห์หรือมากกว่านั้น ขนาดยาที่คงระดับการรักษาให้ฉีดยา 100 ไม โครกรัม/เดือน 
ข. สำหรับรักษาภาวะร่างกายขาดวิตามิน บี12: 
- ผู้ใหญ่: รับประทานขนาด 25 - 250 ไมโครกรัมวันละครั้งโดยควรรับประทานหลังอาหาร 
- เด็ก:	ใช้เป็นยาฉีดโดยฉีดยาเข้ากล้ามเนื้อหรือเข้าใต้ผิวหนังขนาด 0.2 ไมโครกรัม/น้ำหนักตัว 1 กิโลกรัมเป็นเวลา 2 วัน จากนั้นให้ฉีดยาขนาด 1,000 ไมโครกรัม/วันเป็นเวลา 2 - 7 วัน แล้วฉีดยาขนาด 100 ไมโครกรัม/สัปดาห์เป็นเวลา 1 เดือน และแพทย์จะเป็นผู้สั่งจ่ายยานี้ต่อไปอีก โดยพิจารณาจากการตอบสนองของผู้ป่วยเป็นกรณีๆไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาโคบาลามิน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาโคบาลามินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาและ/หรือกับอาหารเสริมอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโคบาลามินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาโคบาลามินตรงเวลา 
 ///// โคบาลามินมีผลไม่พึงประสงค์อย่างไร? ///// 
ยาโคบาลามินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการปวดท้อง มีเลือดออกจากเหงือกหรือจากจมูก ปากและเล็บมือมีสีคล้ำ เจ็บหน้าอก มีอาการไอ ปัสสาวะน้อยลง หายใจเร็ว แน่น/อึดอัด หลอดเลือดในบริเวณลำคอขยายตัวทำให้มอง เห็นได้ชัด วิงเวียน อ่อนเพลีย ปวดตา ปวดศีรษะ มีผื่นคัน เหงื่อออกมาก มีการหายใจและภาวะหัวใจเต้นผิดจังหวะ ผิวซีด น้ำหนักตัวเพิ่ม แน่นหน้าอก 
 ///// มีข้อควรระวังการใช้โคบาลามินอย่างไร? ///// 
มีข้อควรระวังการใช้โคบาลามินเช่น 
- ห้ามใช้กับผู้ที่แพ้ยานี้หรือแพ้ส่วนประกอบในสูตรตำรับยานี้ 
- ห้ามปรับขนาดรับประทานด้วยตนเอง 
- การใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ ควรต้องมีคำสั่งจากแพทย์เสมอ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโคบาลามินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// โคบาลามินมีปฏิกิริยาระหว่างยากับยาตัวอื่นอย่างไร? ///// 
ยาโคบาลามิน/บี12 มีปฏิกิริยาระหว่างยากับยาตัวอื่นเช่น 
- การใช้วิตามิน บี12 ในรูป Cyanocobalamine ร่วมกับ Arsenic trioxide (ยารักษามะเร็ง) จะเป็นเหตุให้หัวใจเต้นผิดจังหวะ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยา บี12/Cyanocobalamine ร่วมกับยา Chloramphenical อาจทำให้ประสิทธิภาพของ Cyanocobalamine ในการรักษาภาวะโลหิตจางด้อยลงไป หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาโคบาลามินอย่างไร ///// 
ควรเก็บยาโคบาลามินในช่วงอุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โคบาลามินมีชื่ออื่นอีกไหม? ผลิตจากบริษัทอะไรบ้าง? ///// 
ยาโคบาลามินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://umm.edu/health/medical/altmed/supplement/vitamin-b12-cobalamin  [2016,Jan2] 
https://www.mims.com/Thailand/drug/info/Ampavit/  [2016,Jan2] 
https://www.mims.com/Thailand/drug/info/B%20Twelve%20P/  [2016,Jan2] 
http://www.drugs.com/drug-interactions/arsenic-trioxide-with-cyanocobalamin-236-0-754-0.html  [2016,Jan2] 
https://www.sharecare.com/health/vitamin-b12/how-cyanocobalamin-vitamin-b12-stored  [2016,Jan2] 
http://www.mims.co.uk/drugs/cardiovascular-system/anaemia-neutropenia/cyanocobalamin  [2016,Jan2]
