ทาซาโรทีน (Tazarotene)
 ///// บทนำ ///// 
ยาทาซาโรทีน(Tazarotene) เป็นยาประเภทเรตินอยด์(Retinoid)  ทางคลินิกนำมาใช้รักษา สิว  โรคสะเก็ดเงิน  แต่ห้ามใช้บำบัดผิวที่เป็นรอยย่น หรือผิวที่โดนแสงแดดทำลาย    รูปแบบเภสัชภัณฑ์ยานี้จะเป็น ยาทาประเภท เจล  ครีม และโฟม   โดยทั่วไป จะมีวางจำหน่ายในขนาดความเข้มข้น 0.05 และ 0.1%  แพทย์จะเป็นผู้กำหนดขนาดความเข้มข้นที่เหมาะสมต่ออาการโรคของผู้ป่วยแต่ละราย 
ยาทาซาโรทีนเป็นยาที่ห้ามใช้กับสตรีมีครรภ์/ตั้งครรภ์ ด้วยยากลุ่มเรตินอยด์ที่รวมถึงยาทาซาโรทีนสามารถก่อให้เกิดอันตรายกับทารกในครรภ์ได้ 
นอกจากนี้ ข้อควรระวังในการใช้ยาทาซาโรทีนสำหรับทาผิวภายนอกมีอยู่หลายประการที่ผู้บริโภค/ผู้ป่วย ต้องทำความเข้าใจและปฏิบัติตามขั้นตอนการใช้ยาอย่างถูกต้อง เช่น 
- ห้ามใช้กับผู้แพ้ยานี้ 
- ห้ามนำยาทาซาโรทีนชนิดทาผิวภายนอกมาป้ายตา กรณีที่ยาสัมผัสกับตา ให้รีบล้างออกด้วยน้ำสะอาดทันที 
- ห้ามใช้ยานี้ทาบริเวณผิวที่มีผื่นผิวหนังหนังอักเสบ  รวมถึงผิวที่มีลักษณะเป็นแผล  	ด้วยจะก่อให้เกิดการระคายเคืองผิวหนังที่สัมผัสยานี้อย่างรุนแรง 
- ระหว่างใช้ยานี้จะทำให้ผิวหนังมีความไวต่อแสงแดดได้มากขึ้น แพทย์จึง แนะนำให้หลีกเลี่ยงการออกแดดระหว่างใช้ยานี้ 
- กรณีใช้ยนี้แล้วกลับพบว่า มีอาการผิวหนังออกผื่นคัน แสบผิวหนังมาก ให้หยุด  การใช้ยานี้ทันที แล้วรีบกลับมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ทายานี้ตามคำสั่งแพทย์ ไม่ใช้ยามากจนเกินขอบเขตผิวหนังที่มีอาการโรค  ผู้ที่ทายานี้จนเกินขนาด จะพบอาการเป็นผื่นแดง  ผิวหนังลอก และมีการระคายผิวส่วนสัมผัสยานี้มากขึ้น 
- ห้ามใช้ยานี้กับเด็กที่อายุต่ำกว่า 12 ปี  ด้วยเด็กจัดเป็นกลุ่มเสี่ยงที่จะได้รับอันตราย/ผลข้างเคียงรุนแรงจากการใช้ยาทาซาโรทีน 
- การใช้ยานี้กับผู้สูงอายุ ควรต้องเป็นไปตามดุลยพินิจของแพทย์  ด้วยผู้ป่วยกลุ่มนี้จัดอยู่ในกลุ่มเสี่ยงที่อาจได้รับผลข้างเคียงรุนแรงจากการใช้ยาได้หลายประเภท ซึ่งรวมถึงยาทาซาโรทีนด้วย 
- ห้ามเผลอรับประทานยานี้โดยเด็ดขาด ด้วยจะทำให้มีอาการข้างเคียง(ผลข้างเคียง)คล้ายรับประทานยาพวกวิตามินเอ(Vitamin A) เกินขนาด 
- รักษาสุขอนามัยส่วนบุคคล เช่น การอาบน้ำชำระล้างร่างกายให้สะอาดร่วมกับการใช้ยาทาซาโรทีน จะส่งผลดีต่ออาการโรคที่เป็นอยู่ 
- แจ้ง แพทย์ พยาบาล เภสัชกร ทุกครั้งที่เข้ารับการรักษาว่า ตนเองมีโรคประจำตัว และใช้ยาอะไรอยู่ก่อน ด้วยปัจจัยทั้ง 2 อย่างดังกล่าว อาจได้รับผลกระทบจากการใช้ยาทาซาโรทีนได้เช่นกัน 
- ห้ามใช้ยาทาผิวหนังชนิดอื่นทาร่วมกับยาทาซาโรทีนโดยมิได้ขอคำปรึกษาจากแพทย์ ด้วยอาจเกิดปฏิกิริยาระหว่างยาจนทำให้อาการโรครุนแรงมากขึ้น 
- ห้ามใช้ผ้าพันแผลปิดทับบริเวณผิวหนังที่มีการทายาทาซาโรทีน  ด้วยอาจเพิ่มการดูดซึมตัวยานี้เข้าสู่ร่างกาย และทำให้ผู้ป่วยได้รับผลข้างเคียงจากยานี้มากยิ่งขึ้น 
- สตรีที่มีแนวโน้มจะตั้งครรภ์  ต้องได้รับการตรวจสอบการตั้งครรภ์ล่วงหน้า 2 สัปดาห์เพื่อยืนยันสถานะว่าตนเองตั้งครรภ์หรือไม่ ก่อนที่จะใช้ยานี้ รวมถึงระหว่างที่มีการใช้ยากลุ่มRetinoidที่รวมถึงยาทาซาโรทีน  ควรใช้วิธีคุมกำเนิดป้องกันการตั้งครรภ์ร่วมด้วยเสมอ 
- ระยะเวลาของการใช้ยานี้ต้องเป็นไปตามคำเห็นของแพทย์  ด้วยเป็นการป้องกันการสะสมของยาเข้าสู่ร่างกาย รวมถึงจำกัดขอบเขตการเกิดอาการข้างเคียงต่างๆ 
- ยาทาซาโรทีนไม่สามารถลบรอยย่นบนผิวหนังได้  ผู้บริโภคควรทราบเพื่อป้องกันความเข้าใจที่ผิดวัตถุประสงค์ของการใช้ยานี้ 
การใช้ยาทาซาโรทีนอย่างปลอดภัยเหมาะสม จะต้องใช้ยาตามคำสั่งแพทย์เท่านั้น จึงจะส่งผลดีต่อการรักษา สิว หรือโรคสะเก็ดเงิน  สิ่งสำคัญ ห้ามมิให้ผู้ป่วยไปซื้อหายานี้มาใช้เอง 
 
 ///// ทาซาโรทีนมีสรรพคุณ(คุณสมบัติ)อย่างไร? ///// 
ยาทาซาโรทีนมีสรรพคุณ/ข้อบ่งใช้ เช่น 
- รักษาสิว และโรคสะเก็ดเงิน  โดยต้องใช้ขนาดความเข้มข้นและระยะเวลาของการรักษาตามคำสั่งแพทย์ 
 ///// ทาซาโรทีนมีกลไกการออกฤทธิ์อย่างไร? ///// 
กลไกการออกฤทธิ์ของยาทาซาโรทีน ยังไม่เป็นที่แน่ชัด แต่การศึกษาทางเภสัชวิทยาพบว่า ตัวยานี้จะออกฤทธิ์กับตัวรับ(Receptor)บริเวณผิวหนังที่เรียกว่า Retinoic acid receptor ซึ่งอาจส่งผลต่อสารพันธุกรรมในบริเวณผิวหนังที่มีอาการโรค  ทำให้มีการผลัดเซลล์ผิวหนังที่สมดุลมากขึ้น จนเป็นผลให้เกิดฤทธิ์การรักษาได้ตามสรรพคุณ 
 
 ///// ทาซาโรทีนมีรูปแบบการจัดจำหน่ายอย่างไร? ///// 
ยาทาซาโรทีนมีรูปแบบการจัดจำหน่าย เช่น 
- ยาครีมทาผิวหนังที่ประกอบด้วยตัวยา Tazarotene เข้มข้น 0.05 และ 0.1% 
- โฟมทาผิวหนังที่ประกอบด้วยตัวยา Tazarotene เข้มข้น 0.1% 
- เจลทาผิวหนังที่ประกอบด้วยตัวยา Tazarotene เข้มข้น 0.05 และ 0.1% 
 
 ///// ทาซาโรทีนมีขนาดการบริหารยาอย่างไร? ///// 
ยาทาซาโรทีนมีขนาดการบริหารยา/ใช้ยา เช่น 
ก.	สำหรับรักษาสิว (Acne): 
- ผู้ใหญ่และเด็กอายุตั้งแต่ 12 ปีขึ้นไป: ทายาขนาดความเข้มข้น 0.1% บริเวณที่เป็นสิวเพียงบางๆ วันละ1ครั้ง ก่อนนอน 
- เด็กอายุต่ำกว่า 12ปี: ยังไม่มีข้อมูลทางคลินิกที่แน่ชัด ถึงประสิทธิผล และความปลอดภัยของการใช้ยานี้ การใช้ยานี้ในผู้ป่วยกลุ่มนี้ จึงอยู่ในดุลพินิจของแพทย์ผู้รักษาเป็นกรณีๆไป 
ข.สำหรับรักษาโรคสะเก็ดเงิน (Psoriasis): 
- ผู้ใหญ่ที่อายุตั้งแต่ 18 ปีขึ้นไป: ทายาขนาดเข้มข้น 0.05หรือ0.1%ในบริเวณที่เป็นรอยโรควันละ 1ครั้งก่อนนอน  หากจำเป็น แพทย์อาจแนะนำให้ทาโลชั่นเพิ่มความชุ่มชื่นให้ผิวหนัง1 ชั่วโมงก่อนการใช้ทาซาโรทีน 
- ผู้มีอายุต่ำกว่า 18 ปี: ยังไม่มีข้อมูลทางคลินิกที่แน่ชัด ถึงประสิทธิผล และความปลอดภัยของการใช้ยานี้ การใช้ยานี้ในผู้ป่วยกลุ่มนี้ จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ทายานี้เพียงบางๆ ในบริเวณที่มีรอยโรค 
- หลีกเลี่ยงการออกแดดขณะใช้ยานี้  กรณีออกที่โล่งแจ้งควรสวมเสื้อผ้า  ปกคลุมร่างกายอย่างมิดชิด ไม่ให้ผิวหนังสัมผัสแสงแดดโดยตรง 
- หลีกเลี่ยงการใช้ยานี้รักษาสิวในเด็กที่อายุต่ำกว่า 12 ปีลงมา 
- หลีกเลี่ยงการใช้ยานี้รักษาโรคสะเก็ดเงินในผู้ที่มีอายุต่ำกว่า 18 ปีลงมา 
- ล้างมือก่อนและหลังใช้ยาทาซาโรทีน 
- ยานี้ มิได้ถูกออกแบบมาเพื่อป้องกันรอยเหี่ยวย่น หรือใช้รักษาแผลทางผิวหนังที่ถูกแดดเผาไหม้ และไม่ใช่ผลิตภัณฑ์ที่ทำให้ดูอ่อนเยาว์  ผู้ป่วยจึงควรทำความเข้าใจการใช้ผลิตภัณฑ์นี้อย่างถ่องแท้ 
- กรณีอาบน้ำก่อนใช้ยานี้ ต้องเช็ดผิวหนังให้แห้งก่อนทายานี้เสมอ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาทาซาโรทีน  ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น  หรือแน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น แผลไหม้ของผิวหนัง รวมทั้งกำลังกินยา/ใช้ยาหรือ อาหารเสริมอะไรอยู่ เพราะยาทาซาโรทีน อาจส่งผลให้อาการของโรคเหล่านั้น	 รุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริม ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาทาซาโรทีน สามารถทายาทันทีที่นึกขึ้นได้ ถ้าเวลาใกล้เคียงกับทายาในครั้งถัดไป ไม่จำเป็นต้องเพิ่มขนาดการทายาเป็น 2 เท่าให้ทายาในปริมาณปกติ 
แต่อย่างไรก็ดี เพื่อประสิทธิผลของการรักษา ควรทายาทาซาโรทีน ตรงตามขนาดและตรงเวลาในแต่ละวัน 
 
 ///// ทาซาโรทีนมีผลไม่พึงประสงค์อย่างไร? ///// 
ยาทาซาโรทีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ดังนี้ เช่น 
- ผลต่อผิวหนัง:  เช่น  ผิวหนังลอก แสบคัน ผิวแห้ง มีผื่นคัน ผื่นแดง มีอาการระคายเคืองผิวหนัง  ผิวหนังบวม  ผิวแพ้แสงแดดได้ง่าย  ผิวด่างขาว 
- ผลต่อระบบการเผาผลาญพลังงานของร่างกาย: เช่น  ไขมันไตรกลีเซอร์ไรด์ในเลือดสูง 
- ผลต่อตา: เช่น การทายาในบริเวณใบหน้า ตัวยาอาจซึมเข้าตา จนอาจก่อให้เกิดอาการ ตาบวม  ระคายเคืองตา 
 
 ///// มีข้อควรระวังการใช้ทาซาโรทีนอย่างไร? ///// 
มีข้อควรระวังการใช้ยาทาซาโรทีน เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้กับหญิงมีครรภ์ หญิงที่อยู่ในภาวะให้นมบุตร และเด็กที่อายุต่ำกว่า 12 ปี 
- ห้ามปรับขนาดการใช้ยานี้ หรือใช้ยานี้นานเกินจากคำสั่งแพทย์ 
- ห้ามรับประทานยาทาซาโรทีนด้วยจะทำให้เกิดอาการข้างเคียงรุนแรงตามมา 
- ห้ามมิให้ยานี้เข้าตา 
- ห้ามใช้ยานี้กับผู้ที่อยู่ในภาวะผิวแห้งไหม้จากแสงแดด 
- ระวังการใช้ยานี้ทา ร่วมกับการใช้สบู่ หรือใช้สารที่มีฤทธิ์ในการกัดผิวหนัง เช่น กรดมะนาว  หรือแอลกอฮอล์ 
- ระหว่างการใช้ยานี้ ให้เลี่ยงการโดนแสงแดด หรืออากาศเย็นจัด 
- กรณีที่ใช้ยานี้แล้วเกิดอาการทางผิวหนัง อย่างเช่น  บวม แดง  แสบคัน  ปวดผิวหนัง  ผิวหนังลอกตัวอย่างมาก  ให้ผู้ป่วยรีบกลับมาพบแพทย์/มาโรงพยาบาลด่วน ไม่ต้องรอถึงวันแพทย์นัด  เพื่อให้แพทย์พิจารณาปรับแนวทางการรักษา 
- ปฏิบัติตัวตามคำสั่งแพทย์อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาทาซาโรทีนด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ทาซาโรทีนมีปฏิกิริยาระหว่างยากับยาตัวอื่นอย่างไร? ///// 
ยาทาซาโรทีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาทาซาโรทีนร่วมกับยาทาที่มีส่วนผสมของกำมะถัน/ยาทากำมะถัน  และ Salicylic acid  ด้วยจะทำให้ผิวหนังบริเวณที่ใช้ยาต่างๆเหล่านั้น ระคายเคืองมากยิ่งขึ้น 
- หลีกเลี่ยงการใช้ยาทาซาโรทีนร่วมกับยา Methoxsalen  ด้วยจะทำให้ผิวหนัง                          แพ้แสงแดดได้มากขึ้น 
 ///// ควรเก็บรักษาทาซาโรทีนอย่างไร ///// 
ควรเก็บยาทาซาโรทีนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ทาซาโรทีนมีชื่ออื่นอีกไหม? ผลิตจากบริษัทอะไรบ้าง? ///// 
ยาทาซาโรทีน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Zorac, A-retTZ, LA -Tez, Tazret, Zorotene 
 ///// บรรณานุกรม ///// 
https://www.accessdata.fda.gov/drugsatfda_docs/label/2011/020600s008lbl.pdf[2017,March4] 
https://www.drugs.com/cdi/tazarotene-cream.html[2017,March4] 
http://www.mims.com/thailand/drug/info/tazarotene?mtype=generic[2017,March4] 
https://www.drugbank.ca/drugs/DB00799[2017,March4] 
https://www.drugs.com/sfx/tazarotene-topical-side-effects.html[2017,March4] 
https://www.drugs.com/drug-interactions/tazarotene-topical-index.html?filter=2&amp;generic_only=#R[2017,March4]
