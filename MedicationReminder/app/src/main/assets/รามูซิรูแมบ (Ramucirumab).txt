รามูซิรูแมบ (Ramucirumab)
 ///// บทนำ ///// 
ยารามูซิรูแมบ(Ramucirumab หรือชื่อแรกๆคือ LY3009806 หรือ IMC-1121B) เป็นยาประเภทโมโนโคลนอลแอนตีบอดี(Monoclonal Antibodies)  ทางคลินิกนำมาใช้รักษามะเร็งลำไส้ใหญ่ในระยะแพร่กระจาย  มะเร็งกระเพาะอาหาร  และมะเร็งปอดชนิดเซลล์ตัวโต   ยารามูซิรูแมบจัดอยู่ในประเภทยารักษาตรงเป้า (ยารักษาจำเพาะเซลล์มะเร็ง)ที่มีการออกฤทธิ์ต่อเซลล์มะเร็งโดยตรง จึงก่อให้เกิดพิษ(ผลข้างเคียงรุนแรง)น้อยต่อเซลล์ปกติ  ตัวยาจะยับยั้งการสร้างเส้นเลือด/หลอดเลือดที่มาหล่อเลี้ยงเซลล์ มะเร็ง จึงเป็นผลให้เซลล์มะเร็งค่อยๆตายลง 
รูปแบบเภสัชภัณฑ์ของยารามูซิรูแมบเป็นยาฉีด แบบสารละลายปราศจากเชื้อ  ตัวยามีระยะเวลาของการเสื่อมสลายภายในร่างกายยาวนานประมาณ 14 วัน ผู้ป่วยที่ได้รับการให้ยานี้เพียงหนึ่งครั้งต่อ 2 สัปดาห์ ก็เพียงพอที่จะทำให้เกิดประสิทธิผลของการรักษาได้แล้ว 
ทั่วไปการรักษาโรคมะเร็งต่างๆมักจะใช้ยารักษามะเร็งตัวอื่นร่วมด้วย  ทางการแพทย์อาจใช้ยาเคมีบำบัด เช่น    Docetaxel หรือ Paclitaxel หรือ FOLFIRI(Folinic acid + Fluorouracil+Irinotecan) ร่วมในการรักษาพร้อมกับยารามูซิรูแมบ 
ระหว่างที่ได้รับยารามูซิรูแมบ ยังมีข้อควรระวังและคำเตือนต่างๆที่ต้องเฝ้าติดตามอย่างสม่ำเสมอดังนี้ เช่น 
- ยารามูซิรูแมบสามารถสร้างความเสี่ยงต่อการตกเลือดในทางเดินอาหาร/เลือดออกในระบบทางเดินอาหาร โดยเฉพาะอย่างยิ่งเมื่อผู้ป่วยได้รับยานี้ ร่วมกับยาPaclitaxel  แพทย์จึงต้องเฝ้าระวังและทำการตรวจระบบทางเดินอาหารเป็นระยะๆไป 
- ระวังภาวะกล้ามเนื้อหัวใจตาย  ภาวะหัวใจหยุดเต้น  ภาวะหัวใจล้มเหลว  รวมถึงภาวะขาดเลือดในสมอง  กรณีพบเห็นอาการเหล่านี้ แพทย์มีความจำเป็นที่จะต้องหยุดใช้ยารามูซิรูแมบทันที 
- เฝ้าระวังเรื่องความดันโลหิตสูงระหว่าที่ได้รับยารามูซิรูแมบ  กรณีที่ใช้ยาป้องกันแล้วอาการความดันโลหิตสูงไม่ดีขึ้น แพทย์จะหยุดใช้ยารามูซิรูแมบ แล้วเปลี่ยนไปใช้แนวทางการรักษาแบบอื่น 
- ระหว่างหยดยานี้เข้าหลอดเลือดดำแล้วทำให้ผู้ป่วยมีอาการที่รุนแรง ได้แก่   อาการชัก  เจ็บหน้าอก  หายใจลำบาก / หายใจไม่ออก/มีอาการหลอดลมหดเกร็งตัว และความดันโลหิตต่ำ    ผู้ป่วยกลุ่มนี้จะถูกห้ามใช้ยารามูซิรูแมบตลอดไป 
คณะกรรมการอาหารและยาของไทย ได้กำหนดให้ยารามูซิรูแมบเป็นยาควบคุมพิเศษ 
ซึ่งต้องถูกสั่งจ่ายโดยแพทย์แต่ผู้เดียว  เราจึงพบเห็นการใช้ยาชนิดนี้/ยานี้แต่ในสถาน พยาบาลเท่านั้น ซึ่งหากมีข้อสงสัยเกี่ยวกับการใช้ยารามูซิรูแมบ สามารถสอบถามเพิ่มเติมได้จากแพทย์หรือเภสัชกรในสถานพยาบาลที่เข้ารับการรักษาได้ตลอดเวลา 
 
 ///// รามูซิรูแมบมีสรรพคุณ(คุณสมบัติ)อย่างไร? ///// 
ยารามูซิรูแมบมีสรรพคุณ/ข้อบ่งใช้ เช่น 
- บำบัดรักษาอาการมะเร็งกระเพาะอาหาร (Gastric cancer) 
- บำบัดรักษามะเร็งลำไส้ใหญ่ระยะแพร่กระจาย(Metastasis colon cancer) 
- บำบัดรักษามะเร็งปอดชนิดเซลล์ตัวโต(Non small cell lung cancer) 
 
 ///// รามูซิรูแมบมีกลไกการออกฤทธิ์อย่างไร? ///// 
ยารามูซิรูแมบ มีกลไกการออกฤทธิ์ที่บริเวณตัวรับ(Receptor)ของเซลล์มะเร็งซึ่งมีชื่อเรียกว่า Vascular endothelial growth factor receptor 2 (VEGFR2) ตัวรับชนิดนี้มีหน้าที่รับส่งสัญญาณคำสั่งในการสร้างหลอดเลือดเพื่อใช้เป็นเส้นทางลำเลียงอาหารให้กับเซลล์มะเร็ง  การรวมตัวของยารามูซิรูแมบกับ VEGFR2 จะทำให้เกิดการปิดกั้นสัญญาณหรือคำสั่งที่ใช้ในการสร้างหลอดเลือด  เมื่อเซลล์มะเร็งขาดเส้นทางการลำเลียงสารอาหาร จึงทำให้ตัวมันหยุดการแพร่กระจายและตายลงในที่สุด 
 
 ///// รามูซิรูแมบมีรูปแบบการจัดจำหน่ายอย่างไร? ///// 
ยารามูซิรูแมบมีรูปแบบการจัดจำหน่าย เช่น 
- ยาฉีดแบบสารละลายปราศจากเชื้อ ที่ประกอบด้วยตัวยา Ramucirumab 10 มิลลิกรัม/มิลลิลิตร 
 
 ///// รามูซิรูแมบมีขนาดการบริหารยาอย่างไร? ///// 
การใช้ยารามูซิรูแมบกับผู้ป่วยมะเร็งจะต้องเป็นไปตามคำสั่งแพทย์เท่านั้น  ปัจจัยที่แพทย์นำมาใช้คำนวณขนาดการใช้ยา ได้แก่ น้ำหนักของร่างกายผู้ป่วยรวมถึงอายุและประวัติการการ 
การใช้ยา/บริหารยารามูซิรูแมบรักษาผู้ป่วยมะเร็ง จะต้องเป็นไปตามคำสั่งแพทย์เท่านั้น  ปัจจัยที่แพทย์นำมาใช้คำนวณขนาดการใช้ยา ได้แก่ น้ำหนักตัวของร่างกายผู้ป่วย         รวมถึงอายุ และประวัติการเจ็บป่วย หรือโรคประจำตัวต่างๆ  แพทย์อาจใช้ยาเคมีบำบัด เช่นยา Paclitaxel หรือ Docetaxel  มาเป็นยาสนับสนุนการรักษามะเร็งให้หายเร็วขึ้น  อย่างไรก็ตาม ระหว่างที่ได้รับยารามูซิรูแมบแล้วพบอาการดังต่อไปนี้ ต้องรีบนำผู้ป่วยกลับมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด เช่น 
- มีไข้สูงตั้งแต่ 38 องศาเซลเซียส(Celsius)ขึ้นไป หรือเป็นไข้หนาวสั่น 
- มีความดันโลหิตสูง   ปวดศีรษะมาก  เกิดการเปลี่ยนแปลงทางสายตา เช่น ตาพร่า 
- อึดอัด/หายใจไม่ออก  มีอาการเจ็บหน้าอกเกิดขึ้น 
- คลื่นไส้ทุกครั้งที่มีการรับประทานอาหาร 
- อาเจียน 4-5 ครั้งต่อวัน 
- ท้องเสีย 4-6 ครั้ง ภายใน 24 ชั่วโมง 
- ไม่มีแรงหรืออ่อนเพลียอย่างรุนแรง 
- มีอาการปวดขณะปัสสาวะ 
- เกิดแผลในช่องปากและคอ 
- มีภาวะเลือดออกง่ายตามร่างกาย 
- ถ่ายอุจจาระมีเลือดปน 
- รับประทานหรือดื่มน้ำไม่ได้เป็นตลอด 24 ชั่วโมง 
 
 ///// ดูแลตนเองอย่างไรขณะได้รับรามูซิรูแมบ? ///// 
การดูแลตนเองขณะได้รับ ยารามูซิรูแมบ ที่สำคัญ เช่น 
- ยารามูซิรูแมบอาจทำให้เกิดความดันโลหิตเปลี่ยนไป หากผู้ป่วยมียารักษา
โรคความดันโลหิต/ยาลดความดันโลหิต หรือยาเพิ่มความดันโลหิต ที่รับประทานอยู่เป็นประจำ  ต้องแจ้งให้ แพทย์ พยาบาล  เภสัชกร ทราบเสมอทุกครั้งที่มีการสั่งยา 
- ผลข้างเคียงประการหนึ่งของยารามูซิรูแมบคือ ทำให้มีอาการคล้ายไข้หวัดใหญ่
กรณีนี้ ให้ใส่เสื้อผ้าเพื่อทำให้ร่างกายอบอุ่น  ดื่มน้ำมากๆ และใช้ยาที่แพทย์สั่งจ่ายมาเพื่อบรรเทาอาการ 
- ดื่มน้ำอย่างน้อย 2-3 ลิตรต่อวันในช่วง 48 ชั่วโมงแรกหลังจากได้รับยา
รามูซิรูแมบ หรือเป็นไปตามคำแนะนำของ แพทย์ พยาบาล 
- ล้างมือบ่อยๆเพื่อป้องกันการติดเชื้อโรค โดยเฉพาะก่อนรับประทาน และหลังเข้าห้องน้ำ 
- หากมีอาการคลื่นไส้เมื่อจะรับประทานอาหาร ให้ใช้ยาแก้คลื่นไส้ตามที่แพทย์สั่งจ่ายเท่านั้น ห้ามซื้อยาอื่นใดมาใช้ด้วยตนเอง  และผู้ป่วยสามารถปรับการรับประทานอาหารเป็นมื้อเล็กๆแต่บ่อยครั้งขึ้น เพื่อช่วยลดอาการคลื่นไส้ดังกล่าว 
- หลีกเลี่ยงการอยู่ในที่มีผู้คนแออัดเพื่อป้องกันการติดเชื้อโรคต่างๆ 
- หลีกเลี่ยงการเล่นกีฬา หรือกิจกรรมหนัก ที่อาจทำให้เกิดการบาดเจ็บหรือเป็น
แผลเลือดออก 
- ห้ามดื่มเครื่องดื่มที่มีแอลกอฮอล์เป็นส่วนประกอบ 
- พักผ่อนให้เต็มที่ และรับประทานอาหารมีประโยชน์5หมู่ให้ถูกสัดส่วนตามที่แพทย์ /พยาบาล /เภสัชกร แนะนำ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยารามูซิรูแมบ  ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ เช่น  โรคกระเพาะอาหาร   โรคไต  รวมทั้งกำลังกินยา/ใช้ยาอะไรอยู่ เพราะยารามูซิรูแมบอาจส่งผลให้อาการของโรคเหล่านั้นรุนแรงขึ้น หรืออาจเกิด ปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
เพื่อประสิทธิผลของการรักษา ควรมารับการให้ยารามูซิรูแมบตรงตามเวลาที่แพทย์
นัดหมาย  หากลืมมารับการฉีดยานี้ ต้องรีบแจ้งให้ แพทย์/ พยาบาล/บุคคลกรทางการแพทย์ที่เกี่ยวข้องในการดูแลรักษาผู้ป่วยทราบ  เพื่อทำการนัดหมายการให้ยานี้ครั้งต่อไปโดยเร็ว 
 
 ///// รามูซิรูแมบมีผลไม่พึงประสงค์อย่างไร? ///// 
ยารามูซิรูแมบ อาจก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินหายใจ: เช่น  มีเลือดกำเดาไหล 
- ผลต่อระบบประสาท: เช่น ปวดศีรษะ 
- ผลต่อระบบทางเดินอาหาร: เช่น ปวดท้อง  ท้องเสีย  เลือดออกในทางเดินอาหาร กระเพาะอาหารอักเสบ   ลำไส้อุดตัน 
- ผลต่อระบบหัวใจและหลอดเลือด: เช่น  บวมปลายมือและเท้า  ความดันโลหิตสูง                   อาจมีภาวะลิ่มเลือดอุดตันในหลอดเลือด 
- ผลต่อผิวหนัง: เช่น  มีผื่นคัน 
- ผลต่อระบบเลือด: เช่น    เม็ดเลือดขาวต่ำ   เกล็ดเลือดต่ำ 
- ผลต่อระบบการเผาผลาญพลังงานของร่างกาย: เช่น  เกลือโปแตสเซียมในเลือดต่ำ เกลือดโซเดียมในเลือดต่ำ 
- ผลต่อไต: เช่น มีโปรตีนในปัสสาวะ 
- ผลต่อกล้ามเนื้อ: เช่น  ปวดหลัง 
*อนึ่ง อาการข้างเคียงดังกล่าว อาจเกิดขึ้นหรือไม่นั้น ขึ้นอยู่กับการตอบสนองของร่างกายของผู้ป่วยแต่ละบุคคล 
 
 ///// มีข้อควรระวังการใช้รามูซิรูแมบอย่างไร? ///// 
มีข้อควรระวังการใช้ยารามูซิรูแมบ เช่น 
- ห้ามใช้กับผู้ที่มีประวัติแพ้ยาชนิดนี้ 
- การใช้ยานี้กับ สตรีมีครรภ์  สตรีที่อยู่ในภาวะให้นมบุตร  เด็ก และผู้สูงอายุ ต้องอยู่ภายใต้คำสั่งแพทย์เท่านั้น 
- หลังจากได้รับยาชนิดนี้ หากพบอาการ อึดอัด/ หายใจไม่ออก/หายใจลำบาก  มีผื่นคันขึ้นเต็มตัว ให้ตั้งสมมุติฐานว่าเกิดอาการแพ้ยานี้ และต้องรีบให้ แพทย์/พยาบาลช่วยเหลือโดยเร็ว 
- มาพบแพทย์/มาโรงพยาบาลเพื่อ การตรวจร่างกาย  การตรวจภาวะแทรกซ้อน และรับการฉีดยานี้ตามที่แพทย์นัดทุกครั้ง 
- ปฏิบัติตัวตามคำแนะนำของ แพทย์/พยาบาล/เภสัชกร อย่างเคร่งครัด 
- ห้ามใช้ยาหมดอายุ 
- ห้ามเก็บยาหมดอาย 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด(รวมยารามูซิรูแมบด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่องข้อปฏิบัติพื้นฐานในการใช้ยาทุกชนิด)รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// รามูซิรูแมบมีปฏิกิริยาระหว่างยากับยาตัวอื่นอย่างไร? ///// 
ยารามูซิรูแมบมีปฏิกิริยาระหว่างยากับยาตัวอื่น เช่น 
- ห้ามใช้ยารามูซิรูแมบร่วมกับยา  Aspirin, Bromfenac เพราะเสี่ยงต่ออาการเลือดออกในระบบทางเดินอาหาร 
- ห้ามใช้ยารามูซิรูแมบร่วมกับยา Betrixaban, Cabozantinib, Tipranavir, ด้วยมี ความเสี่ยงต่อภาวะเลือดออกง่ายตามร่างกายตามมา 
 
 ///// ควรเก็บรักษารามูซิรูแมบอย่างไร? ///// 
ควรเก็บรักษายารามูซิรูแมบ เช่น 
- เก็บยาภายใต้อุณหภูมิ 2-8 องศาเซลเซียส  ห้ามเก็บในช่องแช่แข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาในห้องน้ำหรือในรถยนต์ 
- ไม่เก็บยาที่หมดอายุแล้ว 
- การเก็บยาตามเงื่อนไขข้างต้น จะทำให้ยามีอายุการใช้งานยาวนาน 2 ปีนับจากวันผลิต 
- ห้ามทิ้งยาลงในแม่น้ำลำคลองหรือในแหล่งน้ำตามธรรมชาติ 
 
 ///// รามูซิรูแมบมีชื่ออื่นอีกไหม? ผลิตจากบริษัทอะไรบ้าง? ///// 
ยารามูซิรูแมบ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://chemocare.com/chemotherapy/drug-info/ramucirumab.aspx [2018,Aug11] 
https://www.mims.com/thailand/drug/info/cyramza/?type=brief [2018,Aug11] 
https://www.mims.com/thailand/drug/info/ramucirumab/?type=brief&amp;mtype=generic [2018,Aug11] 
https://en.wikipedia.org/wiki/Ramucirumab [2018,Aug11] 
https://www.drugs.com/sfx/ramucirumab-side-effects.html [2018,Aug11]
