ฟิลกราสทิม (Filgrastim)
 ///// บทนำ ///// 
ยาฟิลกราสทิม(Filgrastim) เป็นยาที่ใช้รักษาภาวะเม็ดเลือดขาวชนิดนิวโทรฟิล(Neutrophils)ต่ำ  ซึ่งอาจเกิดจากหลายสาเหตุ เช่น การได้รับยาเคมีบำบัด  การได้รับ รังสีรักษา  ผู้ป่วยโรคเอชไอวี(HIV)  ตลอดจนภาวะเม็ดเลือดขาวต่ำที่ไม่ทราบสาเหตุ  ยาฟิลกราสทิมเป็นยาที่มีโครงสร้างคล้ายกับสารไกลโคโปรตีน (Glycoprotein) ของร่างกายซึ่งมีชื่อเรียกเฉพาะว่า Granulocyte-Colony Stimulating Factor หรือเรียกย่อๆว่า G-CSF  โปรตีนชนิดนี้จะทำหน้าที่กระตุ้นเซลล์ต้นกำเนิดของเม็ดเลือดขาวในไขกระดูกให้เกิดการแบ่งตัวของเม็ดเลือดขาวนิวโทรฟิลเพิ่มขึ้น  ยาฟิลกราสทิมได้รับการขึ้นทะเบียนยาตั้งแต่ปี ค.ศ.1991 (พ.ศ.2534)  องค์การอนามัยโลกได้ประกาศให้ยาชนิดนี้เป็นยาจำเป็นขั้นพื้นฐานที่สถานพยาบาลแต่ละแห่งควรมีสำรองใช้กับผู้ป่วย 
ยาฟิลกราสทิมเป็นยาชีวะสังเคราะห์ที่ใช้กระบวนการพันธุวิศวกรรมตัดต่อสารพันธุกรรม(DNA) โดยตัวยานี้จะทำหน้าที่คล้ายกับ G-CSF ของร่างกายเพื่อกระตุ้นการสร้างเม็ดเลือดขาวนิวโทรฟิลจากไขกระดูก  รูปแบบเภสัชภัณฑ์ของยานี้
เป็นชนิดฉีดที่ใช้ได้กับผู้ใหญ่และเด็ก  หลังจากผู้ป่วยได้รับยานี้ ร่างกายต้องใช้เวลาประมาณ 1–2 วัน ตัวยาก็จะเริ่มออกฤทธิ์กระตุ้นการสร้างเม็ดเลือดขาว  ตัวยาจะมีเวลาอยู่ในกระแสเลือดนานประมาณ 3.5 ชั่วโมง  จากนั้นจะเริ่มเสื่อมสลายโดยกระบวนการทางเคมีในร่างกายที่มีชื่อเรียกเฉพาะว่า Neutrophil-mediated clearance 
สำหรับข้อมูลสำคัญๆที่ควรทราบเกี่ยวกับยาฟิลกราสทิมมีดังนี้ เช่น 
- ห้ามใช้กับผู้แพ้ยานี้ 
- ห้ามใช้ยาฟิลกราสทิมภายใน 24 ชั่วโมงก่อนหรือหลังทำ/ได้รับยาเคมีบำบัดหรือได้รับรังสีรักษา 
- ยาฟิลกราสทิมอาจก่อให้เกิดกลุ่มอาการรั่วของหลอดเลือดฝอย (Systemic capillary leak syndrome) ซึ่งจะนำมาด้วยอาการ  ความดันโลหิตต่ำ  หัวใจเต้นผิดปกติ เจ็บหน้าอก/ แน่นหน้าอก  หายใจไม่สะดวก/หายใจลำบาก  เกิดภาวะเลือดออกง่าย  การไหลเวียนเลือดไปเลี้ยงช่องท้องน้อยลง  ไตทำงานผิดปกติ  ตัวบวม  และรู้สึกสับสน  
หากพบอาการเหล่านี้ ต้องรีบแจ้ง แพทย์ พยาบาล/มาโรงพยาบาล โดยเร็ว เพื่อทำการเยียวยารักษา 
- ผู้ป่วยด้วยโรคเม็ดเลือดแดงรูปเคียว(Sickle cell disease) มักจะมีอาการ
แย่ลงเมื่อได้รับยาฟิลกราสทิม  เคยมีรายงานการใช้ยาฟิลกราสทิมกับผู้ป่วยโรคนี้	  ก่อให้เกิดอันตรายจนถึงขั้นเสียชีวิต  ดังนั้นทุกครั้งที่ผู้ป่วยเข้ารับการรักษา
กับแพทย์ จะต้องแจ้งแพทย์ พยาบาล เภสัชกร ให้ทราบทุกครั้งว่าตนเองมีโรคประจำตัวอะไรบ้าง 
- *อาการแพ้ยาฟิลกราสทิม สามารถสังเกตหลังจากได้รับยานี้ มีดังนี้ ที่สำคัญ เช่น เกิดผื่นคัน   ผื่นแดง  ผิวหนังลอก  อาจมีไข้หรือไม่ก็ได้  หายใจมีเสียงวี๊ด  แน่นหน้าอก  ใบหน้า-ปาก-ลิ้น-คอมีอาการบวม  กรณีพบเห็นอาการเหล่านี้ ต้องหยุดการใช้ยานี้ และต้องรีบแจ้งให้ แพทย์ พยาบาล เข้ามาช่วยเหลือโดยเร็ว(กรณีอยู่ในโรงพยาบาล)/มาโรงพยาบาลทันที 
- ยาฟิลกราสทิม อาจทำให้ไตทำงานผิดปกติได้  สังเกตจากอาการปัสสาวะลำบากขึ้น  ปัสสาวะมีสีคล้ำแดงด้วยมีเลือดปน/ปัสสาวะเป็นเลือด หรือน้ำหนักตัวเพิ่มผิดปกติ  กรณีนี้ต้องรีบนำผู้ป่วยมาพบแพทย์/มาโรงพยาบาลทันที 
- ยาฟิลกราสทิม อาจก่อให้เกิดอาการข้างเคียง(ผลข้างเคียง)ได้หลายประการ เช่น หายใจเร็ว  ปวดศีรษะมาก  อ่อนเพลีย/ไม่มีแรง  ไอจนถึงขั้นมีเลือดปน/ไอเป็นเลือด  มีไข้    ปวดท้อง    ปวดหลัง  ปวดกระดูก  หากผู้ป่วยมีอาการเหล่านี้ที่ทำให้เกิดอุปสรรคต่อการดำรงชีวิตประจำวัน ควรรีบเข้ามาพบแพทย์/มาโรงพยาบาล เพื่อแพทย์พิจารณาปรับแนวทางการบริหารยานี้ 
- ปัจจุบันยังไม่มีข้อมูลความปลอดภัยของการใช้ยาฟิลกราสทิมกับกลุ่มสตรีมีครรภ์/ตั้งครรภ์    สตรีในภาวะให้นมบุตร  จากรายงานการวิจัยพบว่า ยานี้สร้างอันตรายกับตัวอ่อนในครรภ์สัตว์ทดลอง จึงถือเป็นข้อห้ามหรือหลีกเลี่ยงการใช้ยานี้กับผู้ป่วยกลุ่มดังกล่าว 
- การใช้ยานี้กับเด็กต้องอาศัยน้ำหนักตัวเด็ก มาคำนวณขนาดการให้ยา  ซึ่งแพทย์จะเป็นผู้สั่งจ่ายยานี้ได้อย่างถูกต้องและเหมาะสมที่สุด 
- ยาฟิลกราสทิมเป็นยาสารละลายใส กรณีพบตะกอนขุ่น  สียาเปลี่ยน หรือเกิดรอยรั่วที่ภาชนะบรรจุ  ห้ามใช้ยานี้อย่างเด็ดขาด 
- ผู้ป่วยต้องมารับการให้ยานี้และรับการตรวจเลือดตามแพทย์นัดหมายทุกครั้ง  ทั้งนี้เพื่อเป็นการประมินผลการรักษาว่า เป็นไปตามเป้าหมายและทำให้อาการป่วยดีขึ้นหรือไม่ 
ยาฟิลกราสทิมที่มีจำหน่ายอยู่ในประเทศเรา มีอยู่หลายยาชื่อการค้า และจัดเป็นหนึ่งในรายการยาที่อยู่ในบัญชียาหลักแห่งชาติของไทยโดยระบุเงื่อนไขการใช้ยาดังนี้ 
1. ใช้สำหรับปลูกถ่ายไขกระดูกหรือปลูกถ่ายเซลล์ต้นกำเนิดเม็ดเลือด 
2. ใช้รักษาการติดเชื้อที่เรียกว่า Febrile neutropenia ที่เกิดจากยาเคมีบำบัด 
3. ใช้ป้องกัน Febrile neutropenia แบบปฐมภูมิ และ แบบทุติยภูมิ 
ตามกฎหมายยาของไทย ได้กำหนดให้ยาฟิลกราสทิมเป็นยาควบคุมพิเศษ  การใช้ยาต้องมีใบสั่งจากแพทย์ และจะพบเห็นการใช้ยาชนิดนี้แต่ในสถานพยาบาลเท่านั้น 
 
 ///// ฟิลกราสทิมมีสรรพคุณ(คุณสมบัติ)อย่างไร? ///// 
ยาฟิลกราสทิมมีสรรพคุณ/ข้อบ่งใช้ เช่น 
- เป็นยากระตุ้นการสร้างเม็ดเลือดขาว ชนิด นิวโทรฟิล  หลังจากได้รับยาเคมีบำบัด และ/หรือรังสีรักษา 
- ใช้ร่วมในการปลูกถ่ายไขกระดูก 
- ใช้บำบัดภาวะเม็ดเลือดขาวนิวโทรฟิลต่ำในผู้ป่วยเอชไอวี 
- บำบัดอาการเม็ดเลือดขาวนิวโทรฟิลต่ำตั้งแต่กำเนิด 
 
 ///// ฟิลกราสทิมมีกลไกการออกฤทธิ์อย่างไร? ///// 
อาจกล่าวได้ว่ายาฟิลกราสทิม เป็นยาชีวะสังเคราะห์ที่เลียนแบบ/มีกลไกการทำงาน/การออกฤทธิ์แบบสาร  G-CSF  ซึ่งเป็นสารปัจจัยในการกระตุ้นเซลล์ไขกระดูกให้สร้างเม็ดเลือดขาวนิวโทรฟิลให้เจริญเติบโตและสมบูรณ์ขึ้นมาทดแทนเม็ดเลือดขาวนิวโทรฟิลที่ตายหรือได้รับผลกระทบจากการได้รับยาเคมีบำบัด และ/หรือรังสีรักษา 
 
 ///// ฟิลกราสทิมมีรูปแบบการจัดจำหน่ายอย่างไร? ///// 
ยาฟิลกราสทิมมีรูปแบบการจัดจำหน่าย เช่น 
- ยาฉีดที่บรรจุ Filgrastim ขนาด  300 ไมโครกรัม/มิลลิลิตร, 300 ไมโครกรัม/0.5 มิลลิลิตร,  480 ไมโครกรัม/1.6 มิลลิลิตร 
 
 ///// ฟิลกราสทิมมีขนาดการบริหารยาอย่างไร? ///// 
ยาฟิลกราสทิม มีขนาดการบริหารยา/ใช้ยา เช่น 
ก.	สำหรับกระตุ้นการสร้างเม็ดเลือดขาวชนิดนิวโทรฟิลหลังการได้รับยาเคมีบำบัด: 
- ผู้ใหญ่และเด็ก: ฉีดยาเข้าใต้ผิวหนัง 5 ไมโครกรัม/น้ำหนักตัว 1 กิโลกรัม วันละ 1 ครั้ง หรือจะให้แบบหยดยาเข้าหลอดเลือดดำโดยใช้เวลาในการหยดยานาน 15–30 นาทีเป็นอย่างต่ำ 	ผู้ป่วยอาจต้องได้รับยานี้นานถึง 14 วัน หรือมากกว่า  ทั้งนี้ขึ้นกับระดับเม็ดเลือดขาวนิวโทรฟิลที่ถูกสร้างขึ้นหลังได้รับยานี้  และการเริ่มให้ยานี้จะกระทำหลังจากได้รับยาเคมีบำบัดผ่านไปแล้ว 24 ชั่วโมง 
ข.สำหรับบำบัดเม็ดเลือดขาวนิวโทรฟิลต่ำตั้งแต่กำเนิด: 
- ผู้ใหญ่และเด็ก: ฉีดยาเข้าใต้ผิวหนัง 6 ไมโครกรัม/น้ำหนักตัว 1 กิโลกรัม วันละ 2 ครั้ง ระยะเวลาการใช้ยาต้องเป็นไปตามการตอบสนองของร่างกายผู้ป่วย โดยแพทย์จะเป็นผู้พิจารณาระยะเวลาการให้ยาได้เหมาะสมและปลอดภัยที่สุด 
ค. สำหรับใช้ร่วมในกระบวนการปลูกถ่ายไขกระดูก: 
- ผู้ใหญ่และเด็ก: หยดยาเข้าหลอดเลือดดำขนาด 10 ไมโครกรัม/น้ำหนักตัว 1 กิโลกรัม/วัน  โดยใช้เวลาในการหยดยานาน 30  นาทีขึ้นไป  การให้ยาต้องกระทำหลังจากปลูกถ่ายไขกระดูกไปแล้ว 24 ชั่วโมง 
อนึ่ง: 
- ในผู้ป่วย  โรคตับ  โรคไต  ไม่จำเป็นต้องปรับขนาดการให้ยานี้ 
- มารับการฉีดยานี้อย่างต่อเนื่อง  ตรงตามแทย์นัดหมายทุกครั้ง 
- โดยทั่วไป การหยุดให้ยานี้ แพทย์จะใช้เกณฑ์ตรวจนับจำนวน เม็ดเลือดขาว  ที่มีระดับเพิ่มขึ้น จนเข้าเกณฑ์มาตรฐาน 
*****หมายเหตุ:	 ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฟิลกราสทิม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาฟิลกราสทิม อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาฟิลกราสทิม/หรือลืมมารับยานี้ ให้ผู้ป่วยรีบติดต่อ แพทย์ พยาบาล ผู้ที่ทำการดูแลรักษาเพื่อทำการนัดหมายใหม่โดยเร็ว 
 
 ///// ฟิลกราสทิมมีผลไม่พึงประสงค์อย่างไร? ///// 
ยาฟิลกราสทิมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบกล้ามเนื้อและกระดูก   เช่น  ปวดกระดูก  ปวดหลัง  ปวดกล้ามเนื้อ  ปวดคอ  ปวด/เจ็บหน้าอก  มีภาวะกระดูกพรุน 
- ผลต่อม้าม   เช่น  มีอาการม้ามโตจนในผู้ป่วยบางรายอาจพบอาการม้ามปริแตกได้ 
- ผลต่อระบบทางเดินอาหาร   เช่น  คลื่นไส้อาเจียน  ท้องเสียหรือไม่ก็ท้องผูก 
- ผลต่อระบบประสาท   เช่น   ปวดศีรษะ  มีไข้ 
- ผลต่อผิวหนัง  เช่น  อาจพบผื่นคัน  ผมร่วง 
- ผลต่อระบบหัวใจและหลอดเลือด  เช่น  ความดันโลหิตต่ำ  เกิดกลุ่มอาการรั่วของหลอดเลือดฝอย 
- ผลต่อระบบทางเดินปัสสาวะ   เช่น  ปัสสาวะไม่ออก/ปัสสาวะขัด  มีโปรตีนในปัสสาวะ   มีเลือดปนมากับปัสสาวะ/ปัสสาวะเป็นเลือด 
- ผลต่อระบบเลือด  เช่น  อาจเกิดภาวะโลหิตจาง   เกล็ดเลือดต่ำ  เม็ดเลือดขาวสูงมาก 
- ผลต่อตับ  เช่น  เอนไซม์การทำงานของตับในเลือดเพิ่มขึ้น  เกิดภาวะตับโต 
- ผลต่อระบบการเผาผลาญพลังงานของร่างกาย   เช่น  กรดยูริคในเลือดสูง  เอนไซม์ชื่อ Lactate dehydrogenase(LDH เอนไซม์ใช้ในการเปลี่ยนน้ำตาลให้เป็นพลังงาน)ในเลือดเพิ่มขึ้น  เบื่ออาหาร   น้ำตาลในเลือดต่ำ 
- ผลต่อไต   เช่น  เกิดภาวะไตอักเสบ 
- ผลต่อระบบทางเดินหายใจ  เช่น   เจ็บคอหอย   หายใจขัด/หายใจลำบาก  มีเลือดกำเดาไหล   ไอเป็นเลือด 
 
 ///// มีข้อควรระวังการใช้ฟิลกราสทิมอย่างไร? ///// 
มีข้อควรระวังการใช้ยาฟิลกราสทิม  เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบของยานี้ 
- ห้ามใช้ยาฟิลกราสทิม ภายใน 24 ชั่วโมงหลังเข้ารับการได้รับยาเคมีบำบัด และ/หรือ
หลังการได้รับรังสีรักษา 
- ห้ามใช้ยากับสตรีมีครรภ์  สตรีในภาวะให้นมบุตร นอกจากมีคำสั่งแพทย์ 
- ห้ามใช้ยานี้กับผู้ป่วยโรคมะเร็งประเภท Myeloid malignancies (มะเร็งเม็ดเลือดขาวชนิดหนึ่ง) และผู้ป่วยภาวะ Kostman’s syndrome (โรคเลือดชนิดหนึ่งที่เป็นโรคทางพันธุกรรม และพบได้น้อยมาก) 
- ระหว่างใช้ยานี้ ระวังการเกิด  กลุ่มอาการหลอดเลือดฝอยรั่ว  ไตอักเสบ  เม็ดเลือดขาวมากเกินปกติ  การหายใจล้มเหลวเฉียบพลัน และภาวะม้ามแตก 
- ผู้ป่วยต้องได้รับการตรวจประเมินและควบคุมการทำงานของระบบอวัยวะต่างๆของร่างกายหลังได้รับยาฟิลกราสทิมต่อเนื่องเป็นเวาลานาน เช่น  การทำงานของ ปอด  ตับ  ไต  หลอดเลือดและระบบเลือด 
- ปฏิบัติตามคำแนะนำของ แพทย์  พยาบาล  เภสัชกร และมารับการให้ยานี้ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาฟิลกราสทิมด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ฟิลกราสทิมมีปฏิกิริยาระหว่างยากับยาตัวอื่นอย่างไร? ///// 
ยาฟิลกราสทิมมีปฏิกิริยาระหว่างยากับยาตัวอื่น เช่น 
- ห้ามใช้ยาฟิลกราสทิมร่วมกับยา Brentuximab(ยาภูมิคุ้มกันบำบัดโรคมะเร็ง), Methotrexate, Vincristine (ยาเคมีบำบัด) ด้วยจะทำให้เกิดผลกระทบหรือผลข้างเคียงอย่างรุนแรงของยาทุกตัวต่างๆดังกล่าวตามมา 
- การใช้ยาฟิลกราสทิมร่วมกับยา Lithium  อาจก่อให้เกิดผลกระทบ/ผลข้างเคียงให้เกิดปริมาณเม็ดเลือดขาวเพิ่มมากจนเกินไป  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- ห้ามใช้ยาฟิลกราสทิมในผู้ป่วยโรคมะเร็งประเภท Myeloid tumors ในทางปฏิบัติ ยาฟิลกราสทิมสามารถกระตุ้นการสร้างเม็ดเลือดขาวได้มากขึ้นก็จริง แต่ก็สามารถกระตุ้นเซลล์มะเร็งต่างๆ โดยเฉพาะเซลล์มะเร็งกลุ่มนี้ให้เจริญเติบโตเร็วขึ้นด้วยเช่นกัน 
 
 ///// ควรเก็บรักษาฟิลกราสทิมอย่างไร? ///// 
ควรเก็บยาฟิลกราสทิม ในช่วงอุณหภูมิ 2–8 องศาเซลเซียส (Celsius) ห้ามเก็บยาในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ฟิลกราสทิมมีชื่ออื่นอีกไหม? ผลิตจากบริษัทอะไรบ้าง? ///// 
ยาฟิลกราสทิม มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Filgrastim [2017,Oct28] 
https://www.drugs.com/monograph/filgrastim-tbo-filgrastim.html [2017,Oct28] 
https://www.drugs.com/cdi/filgrastim-injection.html [2017,Oct28] 
https://www.drugs.com/dosage/filgrastim.html#Usual_Adult_Dose_for_Neutropenia_Associated_with_Chemotherapy [2017,Oct28] 
https://www.drugs.com/sfx/filgrastim-side-effects.html [2017,Oct28] 
http://www.ratchakitcha.soc.go.th/DATA/PDF/2559/E/086/11.PDF [2017,Oct28] 
http://www.mims.com/thailand/drug/info/filgrastim/?type=brief&amp;mtype=generic [2017,Oct28] 
http://www.mims.com/thailand/drug/search?q=filgrastim [2017,Oct28]
