กรดเรทิโนอิก (Retinoic acid)
 ///// บทนำ ///// 
ยากรดเรทิโนอิก (Retinoic acid) เป็นสารที่ถูกเปลี่ยนแปลงโครงสร้างทางเคมีมาจากวิตามินเอ (Vitamin A) ซึ่งมีความจำเป็นต่อการเจริญเติบโตและพัฒนาการของสัตว์ที่มีกระดูกสันหลัง กรดเรทิโนอิกไม่ละลายในน้ำ แต่ละลายได้ดีในไขมัน จึงสามารถสะสมในร่างกายได้ง่ายเช่น เดียวกันกับ วิตามิน ดี อี และ เค กรดเรทิโนอิกสามารถถูกกำจัดออกจากร่างกายโดยทางปัสสาวะและอุจจาระภายใน 0.5 - 2 ชั่วโมงหลังเข้าสู่ร่างกาย แต่บางส่วนจะยังสะสมในร่างกายเพื่อนำไป ใช้ประโยชน์ และจะถูกกำจัดออกในเวลาต่อมา 
กรดเรทิโนอิก (All-Trans-Retinoic acid) ถูกบรรจุในบัญชียาหลักแห่งชาติของไทย และระบุเป็นยาที่ใช้รักษาโรคมะเร็งเม็ดเลือดขาวแบบเฉียบพลันชนิดเอ็ม 3 (Acute promyelocytic leukemia) โดยกลไกการออกฤทธิ์ช่วยให้ไขกระดูกสร้างเม็ดเลือดที่ปกติออกมา นอกจากนี้ยังมีการนำมาผลิตในรูปยาใช้ภายนอกทารักษาสิว ช่วยให้ผิวหนังผลัดเซลล์ใหม่ ด้วยเป็นกรดวิตามินที่มีฤทธิ์ต่อระบบการทำงานของร่างกาย การใช้ยาที่มีส่วนประกอบของกรดเรทิโนอิก จึงต้องอยู่ภายใต้ความดูแลของแพทย์เท่านั้น 
 ///// กรดเรทิโนอิกมีสรรพคุณ (คุณสมบัติ) อย่างไร? ///// 
กรดเรทิโนอิกมีสรรพคุณดังนี้ 
- รักษามะเร็งเม็ดเลือดขาวแบบเฉียบพลัน (Acute promyelocytic leukemia) 
- รักษาสิว รอยด่างดำบนผิวหนัง และช่วยให้ผิวหนังผลัดเซลล์ใหม่ 
 ///// กรดเรทิโนอิกมีกลไกการออกฤทธิ์อย่างไร? ///// 
กรดเรทิโนอิกมีกลไกการออกฤทธิ์ โดยตัวยาจะออกฤทธิ์กระตุ้นการแบ่งเซลล์และเร่งการผลัดเซลล์ของผิวในชั้นอิพิทีเรียล/เยื่อบุผิว (Epitherial) นอกจากนี้ยังออกฤทธิ์กดการสร้างและป้องกันการสร้างโคมิโดน (Comedone: สิวอุดตัน) ซึ่งเป็นสาเหตุของการเกิดสิวทั่วไป อีกกลไกหนึ่งของกรดเรติโนอิกคือ จะไปยับยั้งการลุกลามของมะเร็งเม็ดเลือดขาวโดยช่วยลดปริมาณการเกิดเม็ดเลือดขาวชนิดที่ไม่สมบูรณ์หรือที่ผิดปกติ และสนับสนุนไขกระดูกให้ผลิตเม็ดเลือดที่ปกติ ขึ้นมาทดแทน 
 ///// กรดเรทิโนอิกมีรูปแบบการจัดจำหน่ายอย่างไร? ///// 
กรดเรทิโนอิกมีรูปแบบการจัดจำหน่าย ดังนี้ 
- รูปแบบยาแคปซูล ขนาดความแรง 10 มิลลิกรัม/แคปซูล 
- รูปแบบยาครีม ขนาดความเข้มข้น 0.01%, 0.025%, 0.05%, และ 0.1% 
 ///// กรดเรทิโนอิกมีขนาดรับประทาน/วิธีใช้อย่างไร? ///// 
กรดเรทิโนอิกมีขนาดรับประทาน/วิธีใช้ดังนี้ 
ก. ยารับประทาน: สำหรับมะเร็งเม็ดเลือดขาวชนิดเฉียบพลัน (Acutepromyelocytic leukemia) ทั้งในผู้ใหญ่และเด็ก คำนวณโดยให้ยา 45 มิลลิกรัม/พื้นที่ร่าง กาย 1 ตารางเมตร/วัน โดยแบ่งรับประทาน 2 ครั้ง เวลาของการให้ยาขึ้นอยู่กับดุลยพินิจของแพทย์ผู้รักษา และควรรับประทานยาพร้อมอาหาร 
ข. ยาทารักษาสิว: 
- ผู้ใหญ่: ยาขนาดความเข้มข้น 0.01 - 0.1% ทาบางๆ วันละ 1 - 2 ครั้ง ในบริเวณที่เป็นสิว โดยก่อนทายาต้องทำความสะอาดผิวให้ปราศจากความมันและอยู่ในสภาพที่แห้ง 
- เด็ก: การใช้ยาต้องโดยคำแนะนำของแพทย์เท่านั้น 
ค. ยาทาสำหรับรักษารอยด่างดำ รอยเหี่ยวย่นอันมีสาเหตุจากแสงแดด: 
- ผู้ใหญ่: ล้างหน้าด้วยสบู่แล้วเช็ดให้แห้ง ทิ้งไว้ 20 - 30 นาที จากนั้นทายาขนาดความเข้มข้น 0.02 - 0.05% วันละ 1 ครั้งก่อนนอน อาจต้องใช้เวลา 6 เดือนเป็นอย่างต่ำจึงจะเห็นผลการรักษา 
- เด็ก: กรณีนี้ยังไม่มีรายงานการใช้ยาทานี้ในเด็ก เนื่องจากภาวะดังกล่าวไม่พบในเด็ก 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยากรดเรทิโนอิก ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยากรดเรทิโนอิก อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆหรืออาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยากรดเรทิโนอิกหรือลืมทายานี้ สามารถรับประทานหรือทายานี้เมื่อนึกขึ้นได้ ถ้าเวลาใกล้เคียงกับการรับประทานยาหรือการทายาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// กรดเรทิโนอิกมีผลไม่พึงประสงค์อย่างไร? ///// 
กรดเรทิโนอิกสามารถก่อให้เกิดผลไม่พึงประสงค์ (ผลข้างเคียง) ดังนี้ 
ก. สำหรับยาทา: มีอาการระคายเคืองกับผิวหนัง ผิวหนังบวม แพ้แสงแดดได้ง่าย อาจเกิดภาวะผิวด่างขาวหรือผิวคล้ำได้ชั่วคราว 
ข. สำหรับยาชนิดรับประทาน: อาจทำให้เกิดภาวะไขมันในเลือดสูง อุณหภูมิของร่างกายต่ำ มีภาวะติดเชื้อ วิงเวียน วิตกกังวล ผิวแห้ง คลื่นไส้ อาเจียน มีเลือดออกในทางเดินอาหาร เบื่ออาหาร เหงื่อออกมาก มีผื่นคัน เจ็บกระดูก การมองเห็นภาพแย่ลง มีความผิดปกติทางเม็ดเลือด หัวใจเต้นผิดจังหวะจนถึงหัวใจหยุดเต้น อาจเป็นสาเหตุให้เสียชีวิต (ตาย) ได้ 
 ///// มีข้อควรระวังการใช้กรดเรทิโนอิกอย่างไร? ///// 
มีข้อควรระวังการใช้กรดเรทิโนอิก ดังนี้ 
- ห้ามใช้กรดเรทิโนอิกกับผู้ที่มีประวัติแพ้ยานี้ 
- ห้ามใช้ยานี้กับหญิงตั้งครรภ์และหญิงที่อยู่ในภาวะให้นมบุตร 
- ห้ามใช้ยานี้กับผู้ที่อยู่ในภาวะผิวแห้งไหม้จากแสงแดด 
- ระวังการใช้ยาชนิดทาภายนอกนี้ร่วมกับสบู่หรือสารที่มีฤทธิ์ในการกัดผิวหนัง เช่น กรดมะนาว แอลกอฮอล์ 
- ระหว่างการใช้ยานี้ให้เลี่ยงการโดนแสงแดดหรืออากาศเย็นจัด 
- การใช้ยาชนิดรับประทาน ควรต้องเฝ้าระวังความเสียหายต่อตับและไต 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมกรดเรทิโนอิกด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// กรดเรทิโนอิกมีปฏิกิริยาระหว่างยากับยาตัวอื่นอย่างไร? ///// 
กรดเรทิโนอิกมีปฏิกิริยาระหว่างยากับยาตัวอื่น ดังนี้ 
- การใช้กรดเรทิโนอิกร่วมกับยาทาสำหรับปลูกผม เช่น Minoxidil สามารถทำให้ร่างกายดูดซึมยา Minoxidil ได้มากยิ่งขึ้น จนอาจก่อผลข้างเคียงจากยาปลูกผมได้ (เช่น ผิวที่สัมผัสยาปลูกผมบวม แดง ระคายเคือง และ/หรือมีอาการทั่วไป เช่น ขึ้นผื่น เป็นลม วิงเวียน หัวใจเต้นผิด ปกติ) 
- การใช้กรดเรทิโนอิกร่วมกับยาทารักษาสิวหรือโรคทางผิวหนังที่มีส่วนผสมของกำมะถัน, Resorcinol, Benzoyl peroxide, และ/หรือ Salicylic acid สามารถทำให้ผิวหนังบริเวณที่ใช้ยามีการลอกและผลัดผิวได้มากยิ่งขึ้น จนส่งผลให้ผิวเกิดการอักเสบได้ 
- การใช้กรดเรทิโนอิกร่วมกับยาต่างๆหลายกลุ่ม เช่น Thiazides, Tetracyclines, Fluoro quinolone, Phenothiazines และ Sulfonamides สามารถทำให้ผิวหนังแพ้แสงแดดได้มากขึ้น หากไม่จำเป็นควรหลีกเลี่ยงการใช้ยาร่วมกัน 
*****หมายเหตุ: 
จะเห็นได้ว่ายากรดเรทิโนอิกมีปฏิกิริยาระหว่างยากับยาต่างๆได้หลายชนิด ดังนั้นการใช้ยานี้จึงจำเป็นต้องให้แพทย์เป็นผู้สั่งใช้ยาเท่านั้น ไม่ควรซื้อยาใช้เอง 
 ///// ควรเก็บรักษากรดเรทิโนอิกอย่างไร? ///// 
ควรเก็บรักษากรดเรทิโนอิกดังนี้ 
- ยากรดเรทิโนอิกชนิดรับประทาน ควรเก็บที่อุณหภูมิ 15 - 30 องศาเซลเซียส (Celsius) 
- ยากรดเรทิโนอิก ทาผิวชนิดโลชั่น/เจล ควรเก็บภายใต้อุณหภูมิ 30 องศาเซลเซียส 
- ยากรดเรทิโนอิกชนิดครีม ควรเก็บภายใต้อุณหภูมิ 25 องศาเซลเซียส 
อนึ่ง ยากรดเรทิโนอิกทุกรูปแบบ ควรเก็บยาให้พ้นแสงแดดและความชื้น เก็บยาให้พ้นมือ เด็กและสัตว์เลี้ยง และไม่ควรเก็บยาในห้องน้ำ 
 ///// กรดเรทิโนอิกมีชื่ออื่นอีกไหม? ผลิตจากบริษัทอะไรบ้าง? ///// 
ยากรดเรทิโนอิกที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1. http://www.drugs.com/ppa/tretinoin-trans-retinoic-acid-vitamin-a-acid.html [2014,Aug9]
	2. http://en.wikipedia.org/wiki/Retinoic_acid [2014,Aug9]
	3. http://www.mims.com/THAILAND/Home/GatewaySubscription/?generic=tretinoin [2014,Aug9]
	4. http://www.mims.com/THAILAND/drug/info/Stieva-A/ [2014,Aug9]
	5. https://www.mims.com/USA/drug/info/tretinoin/?type=full&amp;mtype=generic [2014,Aug9]
	6. https://www.mims.com/Malaysia/drug/info/Vesanoid/ [2014,Aug9]
