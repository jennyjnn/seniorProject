ฟีเนไทลามีน (Phenethylamine)
 ///// บทนำ ///// 
สาร/ยาฟีเนไทลามีน(Phenethylamine ย่อว่า PEA หรือ Beta-phenylethylamine ย่อว่า Beta-PEA หรือ 2-Phenylethan-1-amine) เป็นสารประกอบอินทรีย์ประเภทโมโนเอมีนแอลคาลอยด์ (Natural monoamine alkaloid) ร่างกายมนุษย์สามารถผลิตสารประกอบชนิดขึ้นได้เองโดยเฉพาะอย่างยิ่งที่สมอง และเป็นสารสื่อประสาทชนิดหนึ่งที่ชอบรวมตัวกับตัวรับ(Receptor)ชนิด 5-HT2A receptor(5-hydroxytryptamine 2A receptor) ส่งผลทำให้มี การปรับสภาพอารมณ์  ความรู้สึก และการรับรู้ได้ดีขึ้น อาจสร้างความเคลิบเคลิ้ม สงบสบาย ร่วมด้วย หรืออาจกล่าวว่า ยาฟีเนไทลามีนมีฤทธิ์เสมือนสาร/ยาหลอนประสาทแบบอ่อนๆก็ได้  อย่างไรก็ตาม ยาฟีเนไทลามีนมีการคงสภาพทางเคมีในร่างกายของคนเราเพียงระยะเวลาสั้นๆ จึงทำให้มีอิทธิพลกระตุ้นสมองได้ไม่นาน และอาจเป็นกลไกรักษาสมดุลของสารสื่อประสาทตามธรรมชาติ 
นักวิทยาศาตร์พบว่ายาฟีเนไทลามีนถูกใช้เป็นสารตั้งต้นเพื่อสร้างสารสื่อประสาทตัวอื่นๆ เช่น Adrenaline, Dopamine, และ Noradrenaline  ขณะที่มนุษย์ยังมีชีวิตอยู่สารสื่อประสาทเหล่านี้จะถูกร่างกายนำมาใช้อย่างต่อเนื่องเพื่อสร้างคำสั่งในลักษณะของสัญญาณประสาทที่ตอบสนองต่อสิ่งเร้าภายนอกและภายในร่างกาย 
 
 ///// ประโยชน์ของฟีเนไทลามีนมีอะไรบ้าง? ///// 
การกระตุ้นสมองของยาฟีเนไทลามีนโดยตัวยาจะเข้าร่วมตัวกับตัวรับชนิด 5-HT2A receptor ในสมอง  ยาฟีเนไทลามีนจะช่วยปรับสภาพอารมณ์การรับรู้ของสมองต่อสิ่งแวดล้อมหรือสังคมรอบข้างได้ดีขึ้น มีปฏิสัมพันธ์กับคนรอบข้างมากขึ้น หรืออาจทำให้เกิดอารมณ์ชื่นชอบเสน่หากับเพศตรงข้ามหรือกับสิ่งของ วัตถุ ต่างๆ  นอกจากนี้ ยังช่วยลดอาการซึมเศร้าอีกด้วย 
ยาฟีเนไทลามีนยังถูกนำไปเป็นสารตั้งต้นเพื่อการสังเคราะห์สารสื่อประสาทชนิดอื่น เช่น Adrenaline, Dopamine, และ Noradrenaline   ทางธุรกิจได้นำเอายาฟีเนไทลามีนมาผลิตในรูปแบบของ อาหารเสริม โดยมีการกล่าวอ้างสรรพคุณลดอาการซึมเศร้า  ทำให้สมองมีความรู้สึกสดชื่น มีความเตรียมพร้อม และยังช่วยลดน้ำหนักตัว/ยาลดความอ้วน   ผู้บริโภคจึงควรใช้ดุลยพินิจก่อนที่จะเลือกใช้อาหารเสริมประเภทต่างๆ  อาจขอคำแนะนำจาก แพทย์ เภสัชกร หรือจากโภชนากร เพื่อสร้างความชัดเจน และสามารถเลือกใช้ผลิตภัณฑ์ที่ก่อให้เกิดคุณประโยชน์อย่างแท้จริง 
 
 ///// ผลกระทบหรือผลข้างเคียงจากการได้รับฟีเนไทลามีนมากเกินไปมีอะไรบ้าง? ///// 
ยาฟีเนไทลามีน เป็นสารสื่อประสาทชนิดหนึ่งที่ร่างกายมนุษย์สร้างขึ้นเองได้เองตามธรรมชาติ โดยอาศัยปัจจัยของอาหารที่รับประทานเข้าไป เช่น Tyrosine   การพักผ่อน  การออกกำลังกาย  อย่างเหมาะสม จะทำให้สารสื่อประสาทชนิดนี้ถูกสังเคราะห์ขึ้นมาเอง  การได้รับยาฟีเนไทลามีนเพิ่มเติมเข้าไปเกินความจำเป็น อาจทำให้เกิดผลกระทบ/ผลข้างเคียง ดังนี้ เช่น 
ก. ผลกระทบทางกาย: 
- ทำให้อุณหภูมิร่างกายสูงขึ้นเล็กน้อย 
- เกิดการหลั่งเหงื่อออกมามาก 
- หัวใจเต้นเร็วขึ้น 
- ความดันโลหิตสูงขึ้น 
- การมองเห็นภาพเลือนราง ตาพร่า 
ข. ผลกระทบต่อจิตใจและการรับรู้: 
- อาจกระตุ้นให้มีอาการวิตกกังวล หรือไม่ก็ช่วยระงับความวิตกกังวลโดยขึ้นกับการตอบสนองของแต่ละบุคคล 
- การยับยั้งชั่งใจทำได้ไม่ดีเหมือนปกติ 
- เกิดอาการนกเขาไม่ขันชั่วคราว 
- กรณีผู้ป่วยด้วยโรคอารมณ์สองขั้ว(Bipolardisorder)  หากได้รับยาฟีเนไทลามีน	  มากเกินปกติ จะไปกระตุ้นให้เกิดอาการคลุ้มคลั่งมากกว่าปกติ 
- การใช้ยาฟีเนไทลามีนกับผู้ป่วยโรคจิตเภท สามารถกระตุ้นสมองอาจทำให้เห็นภาพหลอน	และเกิดความเข้าใจผิด/หวาดระแวง ต่างๆตามมา 
 
 ///// อนุพันธ์ของฟีเนไทลามีนมีอะไรบ้าง? ///// 
ปัจจุบันนักวิทยาศาสตร์ค้นพบว่าสารสื่อประสาทฟีเนไทลามีน สามารถนำมาเป็นสารตั้งต้นในการสังเคราะห์สารประกอบที่เป็นอนุพันธ์ของยาฟีเนไทลามีนได้มากมายหลายชนิด เช่น 
- Meta-tyramine (สารในการปรับการทำงานของเซลล์/Neuromodulator) และ Para-tyramine (สารที่มีคุณสมบัติเหมือน Tyramine)  ถูกสังเคราะห์โดยการเติมหมู่ –OH 1 หมู่ในโครงสร้างของสารฟีเนไทลามีนตรงบริเวณที่เรียกว่า วงเบนซีน(Benzene ring) 
- Dopamine  ถูกสังเคราะห์โดยเติมหมู่ –OH 2 หมู่ในบริเวณวงเบนซีน/Benzineของฟีเนไทลามีน 
- Noradrenaline หรือ Noradrenalin หรือ Norepinephrine  ถูกสังเคราะห์โดยเติมหมู่ –OH 3 หมู่ ลงในโครงสร้างสารฟีเนไทลามีน 
- Adrenaline หรือ Adrenalin หรือ Epinephrine สังเคราะห์ขึ้นโดยเติมหมู่ –OH               3 หมู่ และหมู่ CH3 1 หมู่ลงในสารฟีเนไทลามีน 
ด้วยวิทยาการและเทคโนโลยีที่ทันสมัยในปัจจุบัน  ทำให้การปรับแต่งโครงสร้างของสารฟีเนไทลามีน โดยการเติมหมู่อะตอมต่างๆเข้าที่ตำแหน่งต่างๆ ก่อให้เกิดเป็นสารประกอบที่ใช้เป็นประโยชน์ในทางยามากมาย เช่น  Norfenefrine,  Phenylephrine,  6-Hydroxydopamine,  Salbutamol,  β-Methylphenethylamine,  Amphetamine,  N-Methylphenethylamine,  Methamphetamine,  Phentermine,                   Ortetamine,  Ephedrine, Pseudoephedrine,   Cathine,  Cathinone,  Methcathinone,   Mephedrone,  Ethcathinone,  Bupropion,  Norfenfluramine,  Fenfluramine,  MDA,   MDEA,  MDMA,  MDMC,  Mescaline,  Proscaline,  Metaescaline, Allylescaline,  Methallylescaline,  DOM(2,5-Dimethoxy-4-methylamphetamin หรือในตลาดมืด คือ "Serenity tranquility and peace ย่อว่า STP ), DOB (Dimethoxybromoamphetamine หรือ Brolamfetamine หรือ Bromo-DMA),  DOI (2,5-Dimethoxy-4-iodoamphetamine) 
ซึ่งสารประกอบที่สังเคราะห์ได้ดังกล่าว ถูกนำมาใช้เป็นยารักษาโรคทางจิตประสาท/โรคทางจิตเวช  โรคหวัด  หรือ โรคของหลอดลม ตลอดจนกระทั่งใช้เป็นยากระตุ้นทำให้เบื่ออาหาร(ยาลดความอ้วน) เป็นต้น 
 
 ///// บรรณานุกรม ///// 
https://en.wikipedia.org/wiki/Phenethylamine  [2018,Feb24] 
https://psychonautwiki.org/wiki/Phenethylamine  [2018,Feb24] 
https://www.webmd.com/vitamins-supplements/ingredientmono-1274-phenethylamine.aspx?activeingredientid=1274&amp;activeingredientname=phenethylamine  [2018,Feb24] 
https://www.webmd.com/vitamins-supplements/ingredientmono-1274-phenethylamine.aspx?activeingredientid=1274&amp;activeingredientname=phenethylamine  [2018,Feb24] 
https://en.wikipedia.org/wiki/Substituted_phenethylamine  [2018,Feb24]
