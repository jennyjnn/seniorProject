เรพาริล เจล (Reparil gel) หรือ เอสซิน เจล (Aescin gel)
 ///// บทนำ ///// 
เอสซิน (Aescin) เป็นสารประกอบประเภทสาร Saponins ซึ่งมีฤทธิ์ต้านการอักเสบ ทำให้เส้นเลือด/หลอดเลือดหดตัว รวมถึงช่วยปกป้องเส้นเลือด เอสซินพบมากในพืชที่มีชื่อว่า The horse chestnut (Aesculus hippocastanum) ในทางคลินิกได้มีการนำเอสซินไปผลิตเป็นยาเจลทาแก้อักเสบของเส้นเลือด/หลอดเลือดดำบริเวณผิวหนังที่เกิดจากการกระแทก ฟกช้ำ เป็นต้น ซึ่งยาชื่อการค้าที่รู้จักกันดีคือ “ยาเรพาริลเจล (Reparil gel)” นอกจากนี้ยังมีการนำเอสซินมาผลิตเป็นยาเม็ดชนิดรับประทาน 
อย่างไรก็ตาม ก่อนการใช้ยานี้ ไม่ว่าจะเป็นรูปแบบยาทาภายนอก/ยาใช้ภายนอกหรือรับประทาน ผู้ป่วยควรต้องปฏิบัติตามคำสั่งของแพทย์เป็นสำคัญ 
 ///// เอสซิน เจลมีสรรพคุณ (คุณสมบัติ) อย่างไร? ///// 
เอสซิน เจลมีสรรพคุณดังนี้เช่น 
- บรรเทาอาการบวม ฟกช้ำ อาการเลือดคั่งตามผิวหนัง และแผลถลอกหลังได้รับการกระแทก 
- บรรเทาอาการเส้นเลือดขอด (อ่านเพิ่มเติมในเว็บ haamor.com บทความเรื่อง หลอดเลือดดำขาขอด) 
 ///// เอสซิน เจลมีกลไกการออกฤทธิ์อย่างไร? ///// 
กลไกการออกฤทธิ์ของยาเอสซินคือ ตัวยาจะกระตุ้นให้เกิดการสังเคราะห์สารไนตริกออกไซด์ (Nitric oxide) ของเยื่อบุภายในผนังหลอดเลือด ทำให้ผนังหลอดเลือดเพิ่มการซึมผ่านของแคลเซียมไอออน (Calcium ion, ประจุแคลเซียม) ได้มากขึ้น นอกจากนี้ยังเกิดการกระตุ้นให้เซลล์หลั่งสารที่เกี่ยวข้องกับการอักเสบเช่น Prostaglandin F 2 alpha และยังออกฤทธิ์แข่งขันกับสารสื่อประสาทบางตัวเช่น Serotonin และ Histamine จากกลไกต่างๆที่กล่าวมาส่งผลให้เกิดฤทธิ์ตามสรรพคุณ 
 ///// เอสซิน เจลมีรูปแบบการจัดจำหน่ายอย่างไร? ///// 
ยาเอสซิน เจลมีรูปแบบการจัดจำหน่ายในประเทศไทยเป็นยาเจล/ยาทาที่มีส่วนผสม Aescin 1 กรัม + Diethylamine salicylate 5 กรัมต่อยาเจล 100 กรัม มีขนาดบรรจุ 10, 20 และ 40 กรัม/หลอด 
 ///// เอสซิน เจลมีขนาดการบริหารยาอย่างไร? ///// 
ยาเอสซิน เจลมีขนาดการบริหารยาดังนี้เช่น 
- ผู้ใหญ่: ทายาบางๆในบริเวณที่มีอาการบวม อักเสบ ฟกช้ำ วันละ 2 - 3 ครั้ง 
- เด็ก: ยังไม่มีข้อมูลแน่ชัดในการใช้ยานี้ในเด็ก โดยเฉพาะในเด็กที่อายุต่ำกว่า 2 ปี ดังนั้นการใช้ยานี้ในเด็กจึงอยู่ในดุลพินิจของแพทย์ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเอสซิน เจล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ทายา/ใช้ยาอะไรอยู่ เพราะยาเอสซิน เจลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาเอสซิน เจลสามารถทายาเมื่อนึกขึ้นได้ ถ้าเวลาใกล้เคียงกับการทายาในเวลาถัดไปให้ทายาตามปกติ ไม่จำเป็นต้องเพิ่มปริมาณการทายาเป็น 2 เท่า 
 ///// เอสซิน เจลมีผลไม่พึงประสงค์อย่างไร? ///// 
ยาเอสซิน เจลอาจก่อผลไม่พึงประสงค์ (ผลข้างเคียง) เช่น ทำให้เกิดอาการระคายเคืองบริเวณผิวหนังที่ทายา มีรอยบวมแดงเกิดขึ้น หรือรู้สึกแสบ คัน หลังทายา 
 ///// มีข้อควรระวังการใช้เอสซิน เจลอย่างไร? ///// 
มีข้อควรระวังการใช้เอสซิน เจลดังนี้เช่น 
- ห้ามใช้กับผู้ที่แพ้ยานี้ 
- ห้ามทายานี้ในบริเวณแผลที่มีรอยปริแตกหรือแผลฉีกขาด 
- ห้ามทายานี้ในพื้นที่ของร่างกายที่ได้รับการฉายรังสีรักษา 
- ห้ามทายานี้ในบริเวณตาหรือภายในช่องปาก 
- ห้ามทายาในบริเวณเต้านมกับสตรีที่เลี้ยงบุตรด้วยน้ำนมมารดา 
- การใช้ยานี้กับสตรีตั้งครรภ์และเด็กต้องเป็นไปตามคำสั่งแพทย์เท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเอสซินเจลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เอสซิน เจลมีปฏิกิริยาระหว่างยากับยาตัวอื่นอย่างไร? ///// 
เนื่องจากเอสซิน เจลเป็นยาทาภายนอก/ยาใช้ภายนอก จึงยังไม่พบปฏิกิริยาระหว่างยานี้กับยารับประทานตัวใดๆ 
 ///// ควรเก็บรักษาเอสซิน เจลอย่างไร? ///// 
ควรเก็บยาเอสซิน เจลภายในอุณหภูมิห้องที่เย็น ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เอสซิน เจลมีชื่ออื่นอีกไหม? ผลิตจากบริษัทอะไรบ้าง? ///// 
ยาเอสซิน เจลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://www.mims.com/Thailand/drug/search/?q=aescin%20gel [2015,April25]
	2 http://en.wikipedia.org/wiki/Aescin [2015,April25]
	3 https://www.mims.com/Thailand/Drug/Info/Reparil-Dragees/reparil-dragees-reparil-gel%20n?type=full&amp; [2015,April25]
	4 http://info-medi-cal.blogspot.com/2011/12/reparil-gel-n-this-data-sheet-conforms.html [2015,April25]
