โฮมาโทรปีน (Homatropine)
 ///// บทนำ ///// 
ยาโฮมาโทรปีน (Homatropine) เป็นยาประเภทแอนตี้โคลิเนอร์จิก (Anticholinergic drug หรือ Antimuscarinic drug) ทางคลินิกนำมาใช้เป็นยาหยอดตาเพื่อขยายรูม่านตาก่อนทำการตรวจสอบหรือก่อนรับการผ่าตัดลูกตาโดยจักษุแพทย์ ตัวยาโฮมาโทรปีนจะมีความแรงน้อยกว่ายาอะโทรปีน (Atropine) การออกฤทธิ์ก็ใช้เวลาสั้นกว่า ระยะเวลาเริ่มออกฤทธิ์หลังหยอดยาอยู่ที่ประมาณ 10 - 30 นาที 
สำหรับผู้ที่ใช้คอนแทคเลนส์ ห้ามใช้ยาโฮมาโทรปีนหยอดตาขณะที่สวมใส่คอนแทคเลนส์ ด้วยส่วนประกอบในสูตรตำรับมีสารต้านการเจริญเติบโตของแบคทีเรียที่สามารถทำปฏิกิริยากับคอนแทคเลนส์จนเกิดการเปลี่ยนสีของเลนส์ให้จางลง หลังหยอดยาไปแล้วประมาณ 15 นาทีขึ้นไปจึงจะใส่คอนแทคเลนส์ได้ 
ระหว่างการหยอดตาด้วยยาโฮมาโทรปีนอาจรู้สึกแสบคันบริเวณตา ทนต่อแสงสว่างไม่ได้ บางคนอาจรู้สึกปากแห้งและกระหายน้ำ อาการเหล่านี้จะค่อยๆดีขึ้นเอง เว้นแต่มีอาการอึดอัด/หายใจไม่ออก/หายใจลำบาก ใบหน้า-ปาก-คอบวม ผื่นขึ้นเต็มตัว ซึ่งเป็นอาการแพ้ยานี้ซึ่งควรต้องรีบพบแพทย์/ไปโรงพยาบาลทันที/ฉุกเฉิน 
อนึ่ง การใช้ยากับตา/ลูกตาเป็นเรื่องที่ละเอียดอ่อนต้องใช้ด้วยความระมัดระวังและใช้อย่าง ถูกต้อง ผู้บริโภคไม่ควรซื้อหายาหยอดตามาใช้เอง ควรต้องใช้ตามคำสั่งแพทย์อย่างเคร่งครัด 
 ///// โฮมาโทรปีนมีสรรพคุณ (คุณสมบัติ) อย่างไร? ///// 
ยาโฮมาโทรปีนมีสรรพคุณ/ข้อบ่งใช้คือ 
- สำหรับขยายรูม่านตาและเพื่อทดสอบ/ตรวจสภาพของลูกตา 
- สำหรับการรักษาการอักเสบของยูเวีย/ยูเวียอักเสบ (Uveitis) 
 ///// โฮมาโทรปีนมีกลไกการออกฤทธิ์อย่างไร? ///// 
กลไกการออกฤทธิ์ของยาโฮมาโทรปีนคือ ตัวยาจะทำให้เกิดกลไกการขยายรูม่านตาโดยทำให้กล้ามเนื้อในลูกตาสูญเสียการควบคุมจุดเห็นภาพชัดของลูกตาไปสักระยะหนึ่ง และทำให้กล้ามเนื้อในลูกตาที่ควบคุมการหดและการขยายของรูม่านตาเป็นอัมพาตเพียงแค่ระยะหนึ่ง จึงทำให้จักษุแพทย์สามารถตรวจสอบลูกตาและทำหัตถการที่ลูกตาได้สะดวกมากยิ่งขึ้น 
 ///// โฮมาโทรปีนมีรูปแบบการจัดจำหน่ายอย่างไร? ///// 
ยาโฮมาโทรปีนมีรูปแบบการจัดจำหน่ายเช่น 
- ยาหยอดตา ขนาดความเข้มข้น 2% และ 5% 
- ยาหยอดตาที่ผสมร่วมกับยาอื่นเช่น Homatropine hydrobromide 2% w/v + Sodium chloride 0.57% w/v
	Homatropine hydrobromide 2% w/v + Chlorbutol 0.5% w/v 
- 
*หมายเหตุ: % w/v เป็นหน่วยที่ใช้กับสารละลายโดยเป็น % ของน้ำหนัก/ปริมาตรเช่น น้ำหนักสาร 100 กรัมในสารละลาย 1 ลิตร 
 ///// โฮมาโทรปีนมีขนาดการบริหารยาอย่างไร? ///// 
ยาโฮมาโทรปีนมีขนาดการบริหารยา/ใช้ยาเช่น 
ก. สำหรับขยายรูม่านตาและการตรวจสายตา: 
- ผู้ใหญ่: หยอดตา 1 - 2 หยดของยาที่มีขนาดความเข้มข้น 2% หรือหยอดตา 1 หยดของยาที่มีขนาดความเข้มข้น 5% หากจำเป็นสามารถหยอดยาซ้ำภายในเวลาประมาณ 5 - 10 นาที 
- เด็ก: หยอดตา 1 หยดของยาที่มีขนาดความเข้มข้น 2% หากจำเป็นสามารถหยอดยาซ้ำภายในเวลาประมาณ 10 นาที 
ข. สำหรับอาการยูเวียอักเสบ (Uvetitis): 
- ผู้ใหญ่: หยอดตา 1 - 2 หยดของยาที่มีขนาดความเข้มข้น 2% หรือ 5% วันละ 2 - 3 ครั้ง หรือหากจำเป็นให้หยอดทุกๆ 3 - 4 ชั่วโมง 
- เด็กอายุมากกว่า 2 ปี: หยอดตา 1 หยดของยาที่มีขนาดความเข้มข้น 2% วันละ 2 ครั้ง 
- เด็กอายุน้อยกว่า 2 ปี: ยังไม่มีข้อมูลการศึกษาแน่ชัดถึงผลข้างเคียงของยานี้ในผู้ป่วยวัยนี้ การใช้ยานี้ในผู้ป่วยวัยนี้จึงอยู่ในดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโฮมาโทรปีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาหรืออาหารเสริมอะไรอยู่ เพราะยาโฮมาโทรปีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมหยอดตาควรทำอย่างไร? ///// 
หากลืมหยอดยาโฮมาโทรปีนสามารถหยอดตาเมื่อนึกขึ้นได้ ถ้าเวลาใกล้เคียงกับการหยอดตาในครั้งถัดไปไม่จำเป็นต้องเพิ่มปริมาณยาเป็น 2 เท่า 
 ///// โฮมาโทรปีนมีผลไม่พึงประสงค์อย่างไร? ///// 
ยาโฮมาโทรปีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีภาวะตาพร่า ตากลัวแสง เกิดความดันในลูกตาสูงขึ้น การใช้ยาเป็นเวลานานๆอาจก่อให้ เกิดอาการระคายเคืองที่ตา ตาแดง ตาบวมและอักเสบ 
ผู้ที่ได้รับยานี้เกินขนาดจะพบอาการเดินเซ พูดไม่ชัด ประสาทหลอน หัวใจเต้นเร็วและหัวใจเต้นผิดจังหวะ หากพบอาการเหล่านี้แนะนำให้รีบส่งผู้ป่วยไปพบแพทย์/ไปโรงพยาบาลทันที/ฉุกเฉิน 
 ///// มีข้อควรระวังการใช้โฮมาโทรปีนอย่างไร? ///// 
มีข้อควรระวังการใช้ยาโฮมาโทรปีนเช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มีภาวะเลือดออกในลูกตาแบบเฉียบพลัน ผู้ป่วยโรคต้อหิน (Narrow-angle glaucoma, Primary glaucoma) 
- ระวังการใช้ยานี้กับผู้ป่วยโรคความดันโลหิตสูง ผู้ป่วยโรคหัวใจ ผู้ที่มีภาวะความดันในลูกตาสูง ผู้ที่มีภาวะลำไส้อักเสบและเป็นแผล 
- ระวังการใช้ยานี้กับเด็กเล็ก สตรีตั้งครรภ์ สตรีที่อยู่ในภาวะให้นมบุตร และผู้สูงอายุ 
- ควรใช้นิ้วมือกดบริเวณถุงน้ำตา (อ่านเพิ่มเติมในเว็บ haamor.com บทความเรื่อง กายวิภาคและสรีรวิทยาของตา) เป็นเวลาประมาณ 1 - 2 นาทีหลังหยอดยาเพื่อลดการดูดซึมยาเข้าสู่ร่างกาย 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโฮมาโทรปีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โฮมาโทรปีนมีปฏิกิริยาระหว่างยากับยาตัวอื่นอย่างไร? ///// 
ยาโฮมาโทรปีนมีปฏิกิริยาระหว่างยากับยาตัวอื่นเช่น 
- การใช้ยาโฮมาโทรปีนร่วมกับยาบางกลุ่มอาจทำให้การออกฤทธิ์ของยาโฮมาโทรปีนมีมากขึ้นจนอาจส่งผลกระทบต่อผู้ป่วยเช่น เกิดอาการข้างเคียงเป็นอย่างมาก ยากลุ่มดังกล่าวเช่น ยาต้านสารฮีสตามีน (Antihistamine) บางตัว ยา Phenothiazine ยาบำบัดโรคจิต ยาในกลุ่ม TCAs ยากลุ่ม MAOIs หรือกลุ่มยาพาราซิมพาโทมิเมติก (Parasympathomimetic drugs) หากไม่มีความจำเป็นใดๆควรหลีกเลี่ยงการใช้ยาโฮมาโทรปีนร่วมกับยากลุ่มดังกล่าว 
 ///// ควรเก็บรักษาโฮมาโทรปีนอย่างไร? ///// 
ควรเก็บยาโฮมาโทรปีนภายในอุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// โฮมาโทรปีนมีชื่ออื่นอีกไหม? ผลิตจากบริษัทอะไรบ้าง? ///// 
ยาโฮมาโทรปีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/mtm/homatropine-ophthalmic.html  [2015,Aug1] 
http://www.webmd.com/drugs/2/drug-8338/homatropine+ophthalmic/details  [2015,Aug1] 
https://en.wikipedia.org/wiki/Homatropine  [2015,Aug1] 
http://mims.com/India/home/GatewaySubscription?generic=homatropine  [2015,Aug1] 
http://mims.com/India/drug/info/homatropine/  [2015,Aug1] 
http://mims.com/India/drug/search/?q=homatropine  [2015,Aug1] 
http://www.medsafe.govt.nz/profs/datasheet/i/isoptohomatropineeyedr.pdf  [2015,Aug1] 
http://www.drugs.com/pro/isopto-homatropine-ophthalmic-solution.html  [2015,Aug1] 
http://www.thechemicalblog.co.uk/what-do-vv-ww-wv-andvw-mean/  [2015,Aug1]
