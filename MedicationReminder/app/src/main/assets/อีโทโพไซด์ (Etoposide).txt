อีโทโพไซด์ (Etoposide)
 ///// บทนำ ///// 
ยาอีโทโพไซด์(Etoposide) เป็นอีกหนึ่งรายการของยาเคมีบำบัด (Chemotherapy medication) จัดเป็นสารประเภทอัลคาลอยด์จากพืช(Plant Alkaloids)ที่สกัดได้จากรากของพืชจำพวก Podophyllum peltatum(พืชสมุนไพรของสหรัฐอเมริการและแคนาดา)  ทางคลินิกใช้ยาชนิดนี้ในการรักษาโรคมะเร็ง             ที่เกิดขึ้นกับอวัยวะต่างๆของร่างกาย ไม่ว่าจะเป็นที่  อัณฑะ  กระเพาะปัสสาวะ  ปอด  ต่อมลูกหมาก  กระเพาะอาหาร  มดลูก  ตลอดจนกระทั่งมะเร็งของต่อมน้ำเหลือง ในปี ค.ศ.1983 (พ.ศ.2526) องค์การอนามัยโลกได้ระบุให้ยาอีโทโพไซด์เป็นยาจำเป็นขั้นพื้นฐานที่สถานพยาบาลควรมีสำรองไว้ให้บริการแก่ประชาชน 
รูปแบบเภสัชภัณฑ์ของยาอีโทโพไซด์มีทั้งยาชนิดรับประทานและยาฉีด  สำหรับยาแบบรับประทานจะมีการดูดซึมของตัวยาจากระบบทางเดินอาหารเฉลี่ยเพียง 50% ของขนาดรับประทาน  ตัวยาในกระแสเลือดจะกระจายเข้าสู่อวัยวะต่างๆได้ทั่วร่างกาย  แต่การซึมผ่านของยาอีโทโพไซด์เข้าสู่สมองทำได้ไม่ดีเท่าใดนัก  การทำลายโครงสร้างเคมีของยานี้จะเกิดขึ้นที่ตับ  โดยร่างกายอาจต้องใช้เวลาประมาณ 4–11 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับปัสสาวะและอุจจาระ  กรณียาชนิดฉีดแพทย์มักจะให้ยาโดยหยดเข้าหลอดเลือดดำเป็นเวลาการให้ยานานประมาณ 30–60 นาที 
ยาอีโทโพไซด์มีความเป็นพิษต่อเนื้อเยื่อต่างๆของร่างกาย  บุคลากรทางการแพทย์จึงต้องใช้ความระวังอย่างมากเพื่อมิให้การแทงเข็มฉีดยาทะลุออกนอกหลอดเลือด และทำให้ยานี้สัมผัสกับเนื้อเยื่อภายนอกเพราะจะทำให้เนื้อเยื่อเหล่านั้นเกิดการอักเสบจนถึงขั้นเกิดเนื้อตายเฉพาะส่วนที่สัมผัสยานี้ได้  และยาฉีดอีโทโพไซด์สามารถทำให้ความดันโลหิตลดต่ำลง  ดังนั้นระหว่างการให้ยานี้ ผู้ป่วยจะต้องได้รับการตรวจวัดความดันโลหิตอยู่ตลอดเวลาจากบุคคลากรทางการแพทย์   ซึ่งอัตราการหยดยานี้เข้าหลอดเลือดฯ ยิ่งเร็วยิ่งทำให้ความดันโลหิตต่ำมากขึ้นตามมา บุคลากรทางการแพทย์เท่านั้นที่จะปรับอัตราการให้ยาทางหลอดเลือดได้เหมาะสมที่สุด 
ยาอีโทโพไซด์อาจก่อให้เกิดอาการข้างเคียง(ผลข้างเคียง)ต่างๆ  จากรายงานทางคลินิกพบว่า ผู้ป่วยจำนวนมากกว่า 30% ที่ได้รับยาชนิดนี้จะมีระดับเม็ดเลือดขาวและระดับเกล็ดเลือด ต่ำ  อาการเหล่านี้จะเกิดขึ้นภายหลังได้รับยานี้ประมาณ 7–14 วัน และปริมาณเม็ดเลือดขาวกับเกล็ดเลือดจะกลับมาปกติเมื่อเวลาผ่านไป 21–28 วัน  นอกจากนี้ อาจมีอาการ  ผมร่วง  ประจำเดือนขาด(ในสตรี)  โอกาสมีบุตรยากขึ้นในระยะยาวหลังหยุดใช้ยานี้  คลื่นไส้ อาเจียน  ผู้ป่วยบางรายอาจมีอาการช่องปากเป็นแผล   ท้องเสีย  เบื่ออาหาร  การรับรสชาติอาหารเปลี่ยนไป  การได้รับยานี้ซ้ำๆอาจกระทบต่อปลายเส้นประสาท โดยจะก่อให้เกิดอาการชาตามนิ้วมือและนิ้วเท้า  นอกจากนี้ ผู้ที่ได้รับยาอีโทโพไซด์ ยังจะมีความเสี่ยงได้บ้างที่จะทำให้เกิดโรคมะเร็งเม็ดเลือดขาวในภายหลังแต่การพัฒนเป็นมะเร็งดังกล่าว อาจต้องใช้เวลาเป็นแรมปีและต้องได้รับยานี้ในปริมาณสูงอย่างต่อเนื่องเป็นเวลานาน  การมาพบและปฏิบัติตามคำแนะนำของแพทย์สามารถลดความเสี่ยงดังกล่าวได้ 
ข้อควรปฏิบัติเพื่อนำมาซึ่งความปลอดภัยและลดอาการข้างเคียงต่างๆของยาอีโทโพไซด์ มีดังนี้ เช่น 
- กรณีมีอาการปวดบริเวณที่ได้รับการฉีดยานี้ อาจใช้วิธีประคบร้อนบริเวณดังกล่าวเพื่อบรรเทาอาการปวด ผู้ป่วยสามารถสอบถามวิธีปฏิบัติจากบุคคลากรทางการแพทย์ได้ 
- ดื่มน้ำวันละ 2–3 ลิตร เพื่อทำให้ร่างกายสดชื่น 
- ล้างมือทำความสะอาดบ่อยๆโดยเฉพาะก่อนรับประทานอาหารและหลังเข้าห้องน้ำ เพื่อลดโอกาสติดเชื้อโรคต่างๆที่ผ่านทางมือ 
- กรณีมีแผลในปาก/ช่องปาก อาจใช้ผงเบกกิ้ง โซดา(Baking soda)ครึ่ง ถึงหนึ่งช้อนชาผสมเกลือแกง(เกลือทำอาหาร, Sodium chloride)อีกครึ่ง ถึงหนึ่งช้อนชาด้วยก็ได้ โดยละลายในน้ำ 1 แก้ว (240 ซีซี/c.c.)  แล้วอมบ้วนปากวันละ 3 ครั้ง รวมถึงการใช้แปรงสีฟันที่มีขนอ่อนในการแปรงฟันรวมกับยาสีฟันชนิดที่ไม่ทำให้แสบร้อนในปาก 
- หลีกเลี่ยงกิจกรรมหรือกีฬาที่อาจก่อให้เกิดการบาดเจ็บจนมีแผลเลือดออกเพราะการใช้ยานี้จะเสี่ยงต่อเลือดออกได้ง่าย จึงอาจเสียเลือดได้มากจากแผลเลือดออก 
- กรณีมีอาการคลื่นไส้  ควรขอคำปรึกษาแพทย์ พยาบาล เพื่อรับยาต้านอาการอาเจียน/ยาแก้คลื่นไส้ รวมถึงให้รับประทานอาหารอ่อนๆ รสจืด(อ่านเพิ่มเติมในเว็บ haamor.com เรื่องประเภทอาหารทางการแพทย์) เป็นปริมาณน้อยๆต่อมื้อ แต่รับประทานให้บ่อยๆต่อวัน 
- หลีกเลี่ยงการออกแดดจัด  ด้วยยาอีโทโพไซด์สามารถกระตุ้นเซลล์ผิวหนังให้มี  ความไวต่อแสงแดดหรือเกิดผื่นแพ้แสงแดดง่ายกว่าปกติ กรณีต้องอยู่ที่โล่งแจ้งให้ใช้โลชั่น/ครีมกันแดดที่มีค่า SPF 15 ขึ้นไป ทาผิวหนังก่อนออกแดดเสมอ 
- พักผ่อนให้เพียงพอเพื่อให้ร่างกายฟื้ฟูสภาพร่างกายได้อย่างรวดเร็ว 
- รับประทานอาหารที่สนับสนุนให้มีสุขภาพสมบูรณ์ แพทย์ พยาบาล ผู้ที่ทำการดูแลรักษาจะให้คำแนะนำได้เป็นอย่างดี 
- หลีกเลี่ยงการดื่มสุราหรือเครื่องดื่มที่มีแอลกอฮอล์เป็นองค์ประกอบ  เครื่องดื่มดังกล่าวจะก่อให้เกิดผลเสีย(ผลข้างเคียง) เช่น ทำให้การฟื้นสภาพร่างกายของผู้ป่วยช้าลง 
- กรณีผู้ป่วยสตรีวัยมีประจำเดือน ต้องป้องกันการตั้งครรภ์/การคุมกำเนิด  ด้วยตัวยาอีโทโพไซด์ สามารถก่อให้เกิดอันตรายกับทารกในครรภ์ได้อย่างรุนแรง 
- หลีกเลี่ยงการอยู่ในสถานที่มีผู้คนแออัด เช่น ศูนย์การค้า  ด้วยผู้ป่วยมะเร็งที่ได้รับยาประเภทยาเคมีบำบัดที่รวมถึงยาอีโทโพไซด์ จะมีภูมิคุ้มกัน/ภูมิต้านทาน/ภูมิคุ้มกันต้านทานโรคต่ำกว่าคนปกติ จึงมีโอกาสการติดเชื้อโรคได้ง่าย 
- ผู้ป่วยต้องเข้ารับ/มาโรงพยาบาลเพื่อการตรวจนับเม็ดเลือด(การตรวจซีบีซี)  ตรวจการทำงานของตับ  ของไต  ตามแพทย์นัด เพื่อเป็นการประเมินผลการรักษาจากยาอีโทโพไซด์ ตลอดถึงเพื่อประเมินอาการข้างเคียงจากยานี้ ที่อาจส่งผลต่อร่างกายในระยะยาว 
คณะกรรมการอาหารและยาของไทยได้บรรจุยาอีโทโพไซด์ลงในบัญชียาหลักแห่งชาติ และจัดให้อยู่ในหมวดยาควบคุมพิเศษและยาอันตรายที่ต้องใช้ภายใต้คำสั่งแพทย์เท่านั้น  ซึ่งเราสามารถพบเห็นการใช้ยานี้ได้ตามสถานพยาบาลทั้งของรัฐและของเอกชน  และหากมีคำถามหรือข้อสงสัยเกี่ยวกับยาอีโทโพไซด์เพิ่มเติม  สามารถสอบถามจากแพทย์ผู้ที่ทำการตรวจรักษาหรือจากเภสัชกรในสถานพยาบาลได้ 
 
 ///// อีโทโพไซด์มีสรรพคุณ(คุณสมบัติ)อย่างไร? ///// 
อาจเป็นเพราะสถิติและรายงานทางคลินิกจากการรักษาโรคมะเร็งของยาอีโทโพไซด์ ทำให้ในปัจจุบันทางการแพทย์จึงนิยมใช้ยานี้รักษามะเร็งอัณฑะ (Testicular cancer) และมะเร็งปอดทั้งชนิด มะเร็งปอดชนิดเซลล์ตัวเล็ก (Small cell lung cancer) และมะเร็งปอดชนิดเซลล์ตัวโต(Non-small cell lung cancer) 
 
 ///// อีโทโพไซด์มีกลไกการออกฤทธิ์อย่างไร? ///// 
ยาอีโทโพไซด์  มีกลไกการออกฤทธิ์โดย ตัวยาจะยับยั้งการสังเคราะห์สารพันธุกรรมในเซลล์มะเร็งอย่างเช่น DNA ส่งผลให้เซลล์มะเร็งหมดความสามารถในการแบ่งตัวหรือผลิตเซลล์รุ่นใหม่ออกมา กลไกเหล่านี้เองที่ทำให้เกิดสรรพคุณของการรักษาโรคมะเร็ง  แต่ข้อเสียประการหนึ่งของยาเคมีบำบัดรวมถึงยาอีโทโพไซด์ คือ ไม่สามารถแยกแยะและทำลายเฉพาะเซลล์มะเร็งเท่านั้น แต่ยังเข้าเล่นงานเซลล์ปกติของร่างกายด้วย  เซลล์ปกติที่ได้รับผลกระทบ(ผลข้างเคียง)จากยาอีโทโพไซด์มีหลายประเภท เช่น เซลล์เม็ดเลือด(ไขกระดูก)  เนื้อเยื่อในช่องปาก  เซลล์ประสาท  เซลล์ของรากผม  เป็นต้น  อย่างไรก็ตาม ร่างกายสามารถฟื้นสภาพกลับมาเป็นปกติได้เมื่อหมดฤทธิ์ของยานี้  แต่ต้องใช้เวลายาวนานพอสมควร 
 
 ///// อีโทโพไซด์มีรูปแบบการจัดจำหน่ายอย่างไร? ///// 
ยาอีโทโพไซด์มีรูปแบบการจัดจำหน่าย เช่น 
- ยาฉีด ที่มีส่วนประกอบของตัวยา Etoposide ขนาด 100 มิลลิกรัม/5 มิลลิลิตร 
- ยาแคปซูลชนิดรับประทาน ที่ประกอบด้วย Etoposide ขนาด 25 และ 50 มิลลิกรัม/แคปซูล 
 
 ///// อีโทโพไซด์มีขนาดการบริหารยาอย่างไร? ///// 
ยาอีโทโพไซด์ มีขนาดการบริหารยา/ใช้ยา เช่น 
ก.	สำหรับโรคมะเร็งปอดชนิดเซลล์ตัวเล็ก: 
- กรณียาฉีด, ผู้ใหญ่:  หยดยาเข้าหลอดเลือดดำ 35 มิลลิกรัม/พื้นที่ผิวของร่างกาย 1 ตารางเมตร/วัน เป็นระยะเวลา 4 วัน หรือแพทย์อาจให้ยากับผู้ป่วยเพิ่มขึ้นเป็น50 มิลลิกรัม/พื้นที่ผิวของร่างกาย 1 ตารางเมตร/วัน เป็นเวลา 5 วัน และ  แพทย์อาจมีคำสั่งให้ยาซ้ำทุก 3–4 สัปดาห์ 
- กรณียารับประทาน, ผู้ใหญ่: การให้ยาจะมีขนาด 2 เท่าของการให้ยาแบบฉีด โดยรับประทานยาขนาด 70 มิลลิกรัม/พื้นที่ผิวของร่างกาย 1 ตารางเมตร/วัน เป็นเวลา 4 วัน หรือ แพทย์อาจให้รับประทานยา 100 มิลลิกรัม/พื้นที่ผิวของร่างกาย 1 ตารางเมตร/วัน เป็นเวลา 5 วัน 
ข. สำหรับโรคมะเร็งอัณฑะ: 
- ผู้ใหญ่: หยดยาเข้าหลอดเลือดดำ 50–100 มิลลิกรัม/พื้นที่ผิวของร่างกาย 1 ตารางเมตร/วัน เป็นเวลา 5 วันติดต่อกัน หรือหยดยาเข้าหลอดเลือดฯขนาด 
100 มิลลิกรัม/พื้นที่ผิวของร่างกาย 1 ตารางเมตร/วัน ในวันที่ 1, 3 และ 5  และ
แพทย์อาจต้องให้ยาซ้ำทุก 3–4 สัปดาห์ 
อนึ่ง: 
- เด็ก: กรณีการใช้ยานี้ในเด็ก จะอยู่ในดุลพินิจของแพทย์ผู้รักษาเป็นกรณีๆไป 
- แพทย์อาจให้ยาเคมีบำบัดชนิดอื่นร่วมในการรักษาโรคมะเร็ง โดยพิจารณาจากความเหมาะสมของชนิดโรค อาการ และสภาพร่างกายผู้ป่วย 
- กรณียารับประทาน ให้รับประทานยานี้ขณะท้องว่าง 
- สำหรับการเตรียมยานี้ชนิดยาฉีด ให้เจือจางตัวยานี้ด้วยสารละลาย 5% Dextrose หรือ 0.9% Sodium chloride โดยใช้สัดส่วนตามคำแนะนำในเอกสารกำกับยา 
- ผู้ป่วยโรคไต  แพทย์อาจปรับขนาดการใช้ยานี้ลดลงตามความเหมาะสม 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา อีโทโพไซด์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาอีโทโพไซด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาอีโทโพไซด์ ให้ผู้ป่วยรีบติดต่อ แพทย์ /พยาบาล ผู้ที่ทำการดูแลรักษาเพื่อนัดหมายให้มารับการฉีดยาครั้งใหม่โดยเร็ว 
กรณีลืมรับประทานยาอีโทโพไซด์ ให้รับประทานยาทันทีที่นึกขึ้นได้ในขนาดยาปกติ ไม่ต้องเพิ่มปริมาณยา  แต่อย่างไรก็ตาม เพื่อประสิทธิผลของการรักษา ควร รับประทานยานี้ตรงเวลาเสมอ และถ้ามีการลืมรับประทานยานี้บ่อยครั้ง ควรรีบปรึกษาแพทย์เพื่อแพทย์พิจารณาปรับการใช้ยาเป็นยาฉีดแทน 
 
 ///// อีโทโพไซด์มีผลไม่พึงประสงค์อย่างไร? ///// 
ยาอีโทโพไซด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อตา: เช่น   ประสาทตาอักเสบ  มีภาวะมองไม่เห็นชั่วคราว 
- ผลต่อตับ: เช่น เกิดภาวะตับเป็นพิษ/ตับอักเสบ 
- ผลต่อการเกิดมะเร็ง: เช่น  เกิดมะเร็งเม็ดเลือดขาว 
- ผลต่อระบบทางเดินอาหาร: เช่น ปวดท้อง  ท้องผูกหรือท้องเสีย  คลื่นไส้ อาเจียน  เบื่ออาหาร  เยื่อบุช่องปากอักเสบ    กลืนลำบาก   การรับรสผิดปกติ 
- ผลต่อระบบประสาท: เช่น  ง่วงนอน  อ่อนเพลีย  วิงเวียน  ปลายเส้นประสาทอักเสบ  ชาปลายนิ้วมือ-นิ้วเท้า  มีอาการชัก 
- ผลต่อผิวหนัง: เช่น  เกิดภาวะผมร่วง แต่เส้นผมสามารถคืนสภาพและงอกใหม่ได้  มีผื่นคัน  ลมพิษ   Stevens-Johnson syndrome  แพ้แสงแดดง่าย 
- ผลระบบต่อหัวใจและหลอดเลือด: เช่น  กล้ามเนื้อหัวใจตาย   หัวใจเต้นผิดจังหวะ  ความดันโลหิตสูงหรือไม่ก็ต่ำ  ตัวเขียวคล้ำ   หัวใจล้มเหลว 
- ผลต่อระบบเลือด:  เช่น กดไขกระดูก   เกล็ดเลือดต่ำ  เม็ดเลือดขาวต่ำ โลหิตจาง 
- ผลต่อระบบทางเดินหายใจ: เช่น เกิดพังผืดในปอด  ปอดอักเสบ  หลอดลมหดเกร็งตัว/ หายใจลำบาก 
- ผลต่อระบบภูมิต้านทานโรค:  เช่น  เกิดการติดเชื้อต่างๆได้ง่าย 
 
 ///// มีข้อควรระวังการใช้อีโทโพไซด์อย่างไร? ///// 
มีข้อควรระวังการใช้ยาอีโทโพไซด์ เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ส่วนประกอบของยานี้ 
- ห้ามปรับขนาดรับประทานยานี้ด้วยตนเอง 
- ห้ามใช้ยากับสตรีมีครรภ์/ตั้งครรภ์  สตรีในภาวะให้นมบุตร  นอกจากมีคำสั่งแพทย์ 
- ขณะฉีดยานี้ ต้องระวังการแทงเข็มทะลุออกนอกหลอดเลือด ด้วยตัวยานี้สามารถก่อให้เกิดอันตรายกับเนื้อเยื่อที่มีการสัมผัสกับตัวยาได้ 
- ผู้ป่วยต้องได้รับการตรวจประเมินร่างกาย เช่น ชนิดของโรคมะเร็ง ก่อนได้รับยาอีโทโพไซด์ 
- กรณีมีอาการวิงเวียนหลังจากรับการฉีดยาอีโทโพไซด์ ผู้ป่วยต้องหลีกเลี่ยงการขับขี่ยวดยานพาหนะทุกชนิด รวมถึงการทำงานที่เกี่ยวข้องกับเครื่องจักรต่างๆ ด้วยจะเกิดอุบัติเหตุได้ง่าย 
- ปฏิบัติตามคำแนะนำของ แพทย์  พยาบาล  เภสัชกร และมาโรงพยาบาล/มารับการให้ยานี้ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอีโทโพไซด์ด้วย) ยาแผนโบราณ   อาหารเสริม  ผลิตภัณฑ์เสริมอาหาร  ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อีโทโพไซด์มีปฏิกิริยาระหว่างยากับยาตัวอื่นอย่างไร? ///// 
ยาอีโทโพไซด์มีปฏิกิริยาระหว่างยากับยาตัวอื่น เช่น 
- ห้ามใช้ยาอีโทโพไซด์ร่วมกับ วัคซีนป้องกันโรคฝีดาษ(Smallpox vaccine) 
วัคซีนป้องกันวัณโรค(BCG vaccine)   วัคซีนป้องกันโรคงูสวัด(Zoster vaccine) เพราะจะเสี่ยงต่อการติดเชื้อจากวัคซีนดังกล่าว   ด้วยระบบภูมิคุ้มกันของผู้ป่วยขณะที่ได้รับยาอีโทโพไซด์จะอยู่ในระดับต่ำ 
- ห้ามใช้ยาอีโทโพไซด์ร่วมกับ ยาAdalimumab  เพราะจะทำให้เกิดความเสี่ยงต่อการติดเชื้อต่างๆได้อย่างรุนแรง 
- ห้ามใช้ยาอีโทโพไซด์ร่วมกับ ยาClozapine  เพราะจะทำให้เกิดภาวะกดไขกระดูกและทำให้ระดับเม็ดเลือดขาวต่ำมากตามมา 
- หลีกเลี่ยงการใช้ยาอีโทโพไซด์ร่วมกับ ยาAmiodarone  ด้วยจะเกิดความเสี่ยงต่อการทำลายเส้นประสาท/ เส้นประสาทอักเสบรุนแรงของร่างกายผู้ป่วย 
 
 ///// ควรเก็บรักษาอีโทโพไซด์อย่างไร? ///// 
ควรเก็บรักษายาอีโทโพไซด์ ดังนี้ เช่น 
- กรณียาฉีด ให้เก็บยาภายใต้อุณหภูมิ 30 องศาเซลเซียส(Celsius) 
- กรณียาแคปซูลชนิดรับประทาน ให้เก็บยาภายใต้อุณหภูมิ 25 องศาเซลเซียส 
- ยาทุกประเภท ห้ามเก็บยาในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// อีโทโพไซด์มีชื่ออื่นอีกไหม? ผลิตจากบริษัทอะไรบ้าง? ///// 
ยาอีโทโพไซด์ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Toposar, VePesid, Etopophos, VP-16, Etosid, Biopocide, Beposid, Eposed, Eside, Oncosid, Posid, Toposide 
 ///// บรรณานุกรม ///// 
http://chemocare.com/chemotherapy/drug-info/etoposide.aspx [2017,Nov18] 
https://en.wikipedia.org/wiki/Etoposide#History [2017,Nov18] 
http://chemocare.com/chemotherapy/what-is-chemotherapy/types-of-chemotherapy.aspx [2017,Nov18] 
http://apps.who.int/medicinedocs/documents/s23176en/s23176en.pdf [2017,Nov18] 
http://www.mims.com/thailand/drug/info/etoposide/?type=brief&amp;mtype=generic [2017,Nov18] 
http://www.mims.com/thailand/drug/info/fytosid/?type=brief [2017,Nov18] 
http://www.mims.com/thailand/drug/info/lastet%20cap/?type=brief [2017,Nov18] 
https://www.drugs.com/cdi/etoposide-capsules.html [2017,Nov18] 
https://www.drugs.com/dosage/etoposide.html [2017,Nov18] 
https://www.drugs.com/sfx/etoposide-side-effects.html [2017,Nov18] 
https://www.drugs.com/drug-interactions/etoposide-index.html?filter=3 [2017,Nov18]
