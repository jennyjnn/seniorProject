อีโทโนเจสเตรล (Etonogestrel)
 ///// บทนำ ///// 
ยาอีโทโนเจสเตรล(Etonogestrel หรือ 11- Methylenelevonorgestrel หรือ3-keto-desogestrel)  เป็นยาประเภทฮอร์โมนเพศที่ใช้คุมกำเนิด  มีรูปแบบยาแผนปัจจุบันที่ใช้ฝังใต้ผิวหนัง(ยาฝังคุมกำเนิด)  โดยตัวยาจะถูกบรรจุในแท่งพลาสติกเล็กๆ  การใช้งานต้องให้แพทย์ฝังเข้าใต้ผิวหนังบริเวณท้องแขนส่วนบน  ยาอีโทโนเจสเตรลมีฤทธิ์ยับยั้งการตกไข่ในสตรี  และทำให้ปากมดลูกและเยื่อบุโพรงมดลูกเกิดการเปลี่ยนแปลงจนยากต่อการฝังตัวของไข่ รวมถึงเป็นอุปสรรคต่อสเปิร์ม(Sperm หรือ ตัวอสุจิ)ที่จะว่ายผ่านปากมดลูกเข้าไปในมดลูก  การฝังฮอร์โมนอีโทโนเจสเตรลครั้งหนึ่งสามารถคุมกำเนิดได้ยาวนานถึง 3 ปี   ปัจจุบัน จะรู้จักยาคุมกำเนิดชนิดนี้ภายใต้ชื่อการค้าว่า “Implanon” 
ผู้บริโภคควรทราบข้อมูลสำคัญๆบางประการของยาอีโทโนเจสเตรลดังนี้ เช่น 
 
- ห้ามใช้ยาอีโทโนเจสเตรลกับผู้ป่วย  โรคตับ  มะเร็งตับ  มะเร็งเต้านม  มะเร็งมดลูก  โรคหัวใจล้มเหลว  กล้ามเนื้อหัวใจขาดเลือด  รวมถึงผู้ที่มีภาวะลิ่มเลือดอุดตันในหลอดเลือดดำ 
- ห้ามใช้กับสตรีที่กำลังตั้งครรภ์ และเด็ก 
- การใช้ยาฮอร์โมนอีโทโนเจสเตรล กับสตรีที่สูบบุหรี่จัด จะเสี่ยงต่อการเกิดลิ่มเลือดอุดตันในหลอดเลือด  โรค/ภาวะหัวใจล้มเหลว  โดยเฉพาะอย่างยิ่งกับผู้ที่มีน้ำหนักตัวเกินหรืออ้วนมากๆ 
ทั้งนี้ ก่อนที่จะใช้ยาอีโทโนเจสเตรล ควรต้องพบแพทย์ เพื่อรับการตรวจประเมินร่างกาย และโรคประจำตัวบางอย่างที่อาจได้รับผลกระทบ(อาการแย่ลง)อย่างมากหากใช้ยาอีโทโนเจสเตรล เช่น  โรคความดันโลหิตสูง  โรคเบาหวาน  มีคอเลสเตอรอลในเลือดสูง(โรคไขมันในเลือดสูง)  สตรีที่มีอายุ 35 ปีขึ้นไปที่มีประวัติสูบบุหรี่จัดก็ถูกจัดเป็นกลุ่มเสี่ยงที่ไม่แนะนำให้ใช้ยาฮอร์โมนชนิดนี้  และรวมถึงสตรีที่มีอายุต่ำกว่า 18 ปีลงมา และสตรีที่อยู่ในภาวะให้นมบุตรด้วย 
หลังจากได้รับการฝังยาคุมกำเนิดอีโทโนเจสเตรลแล้ว ปรากฏว่ามีประจำเดือนมาผิดปกติ ควรต้องรีบเข้ามาปรึกษาแพทย์/มาโรงพยาบาลโดยเร็ว 
อนึ่ง ในช่วงเวลาที่ใช้ฮอร์โมนอีโทโนเจสเตรล ผู้บริโภคควรตรวจคลำก้อนเนื้อ เต้านมของตนเองเป็นระยะๆตามแพทย์ พยาบาล เภสัชกร แนะนำ  และควรไปพบแพทย์/ไปโรงพยาบาลตามแพทย์นัดหมายทุกครั้ง เพื่อแพทย์ตรวจร่างกาย  ตรวจมะเร็งเต้านม   และเมื่อครบเวลา 3 ปี ก็ให้แพทย์นำแท่งพลาสติกที่บรรจุยาออกจากท้องแขนให้เป็นที่เรียบร้อย 
ยาอีโทโนเจสเตรล เป็นยาประเภทยาอันตราย  มีข้อห้ามใช้  ข้อควรระวัง และผลข้างเคียงมากมาย การใช้ยาฮอร์โมนชนิดนี้จึงต้องอยู่ภายใต้การดูแลของแพทย์เท่านั้น 
 ///// อีโทโนเจสเตรลมีสรรพคุณ(คุณสมบัติ)อย่างไร	? ///// 
ยาอีโทโนเจสเตรลมีสรรพคุณ/ข้อบ่งใช้เพื่อ ช่วยคุมกำเนิดป้องกันการตั้งครรภ์ 
 
 ///// อีโทโนเจสเตรลมีกลไกการออกฤทธิ์อย่างไร? ///// 
กลไกการออกฤทธ์ของยาอีโทโนเจสเตรลคือ ตัวยาซึ่งเป็นสารเมตาโบไลท์ (Metabolite,สารที่เกิด/สังเคาระห์จากกระบวนการทางเคมี) ของยา  Desogestrel  ที่สามารถออกฤทธิ์ในการคุมกำเนิด โดยยับยั้งการตกไข่ของสตรี และทำให้ปากมดลูกและเยื่อบุโพรงมดลูกเกิดสารเมือกข้นเหนียวที่ทำให้ยากต่อการฝังตัวของไข่ และเป็นอุปสรรคต่อตัวอสุจิมิให้ว่ายเข้าสู่โพรงมดลูก  จากกลไกที่กล่าวมาจึงก่อให้เกิดฤทธิ์ป้องกันการตั้งครรภ์ได้ตามสรรพคุณ 
 
 ///// อีโทโนเจสเตรลมีรูปแบบการจัดจำหน่ายอย่างไร? ///// 
ยาอีโทโนเจสเตรลมีรูปแบบการจัดจำหน่ายเป็น ยาคุมกำเนิดชนิดฝังใต้ผิวหนัง โดยบรรจุฮอร์โมนสังเคราะห์อีโทโนเจสเตรล ขนาด 68 มิลลิกรัม ในแท่งพลาสติกเล็กๆ 
 
 ///// อีโทโนเจสเตรลมีขนาดการบริหารยาอย่างไร? ///// 
ยาอีโทโนเจสเตรล มีขนาดการบริหารยาใช้ยา เช่น 
 
- ผู้หญิงวัยเจริญพันธ์ที่อายุตั้งแต่ 18 ปีขึ้นไป: ฝังหลอดยาฮอร์โมนนี้ใต้ผิวหนังบริเวณท้องแขนส่วนบน 1 แท่ง โดยใช้หัตถการที่ถูกต้องในสถานพยาบาล  การฝังฮอร์โมนนี้ให้กระทำในวันที่ 1 – 5 ของการมีประจำเดือน หรือฝังยาฮอร์โมนนี้หลังจากรับประทานยาเม็ดคุมกำเนิดเม็ดสุดท้ายเสร็จสิ้น 
*อนึ่ง 
- ห้ามใช้กับผู้ที่มีอายุต่ำกว่า 18 ปี 
- การฝังแท่งฮอร์โมนนี้  แพทย์จะฝังในตำแหน่งท้องแขนเพื่อหลบสายตา  ไม่ให้เป็นที่สังเกตเห็นได้ง่าย 
- ขณะได้รับการฝังแท่งฮอร์โมนนี้  ผู้บริโภคจะยังสังเกตเห็นร่องรอยและสัมผัสได้ว่าแท่งยาฮอร์โมนยังอยู่ในตำแหน่งเดิมใต้ผิวหนัง  หากพบว่าแท่งยาฮอร์โมนนี้หายไป หรือคลำไม่พบ ให้รีบมาพบแพทย์/มาโรงพยาบาลด่วน ไม่ต้องรอถึงวันนัด 
- ให้แพทย์นำแท่งยาฮอร์โมนออก เมื่อใช้ไปแล้วครบ 3 ปี และสามารถใช้แท่งยาฮอร์โมนนี้ใหม่ได้ โดยเป็นไปตามคำสั่งหรือตามความเห็นชอบของแพทย์ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอีโทโนเจสเตรล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น   โรคมะเร็ง  โรคหัวใจ  โรคหลอดเลือดตีบตัน โรคไมเกรน   หลอดเลือดำขอด  รวมถึงกำลังกินยา/ใช้ยาอะไรอยู่ เพราะยาอีโทโนเจสเตรล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภท สามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฝังยาคุมกำเนิดอีโทโนเจสเตรลควรทำอย่างไร? ///// 
ยาอีโทโนเจสเตรล เป็นยาที่ใช้ได้ระยะเวลานาน (3 ปี) ถึงจะฝังยาหลอดใหม่ได้
จึงไม่น่าใช่เรื่องเสี่ยงต่อการหลงลืมการใช้ยาแต่อย่างใด 
 ///// อีโทโนเจสเตรลมีผลไม่พึงประสงค์อย่างไร? ///// 
ยาอีโทโนเจสเตรล สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อบริเวณผิวหนังที่ฝังยาคุมกำเนิดนี้:  เช่น  รู้สึกเจ็บบริเวณที่ฝังยา 
- ผลต่อผิวหนังทั่วไป:  เช่น  เกิดสิวตามผิวหนังได้ทั่วไป 
- ผลต่อระบบทางเดินอาหาร:  เช่น  ปวดท้อง  คลื่นไส้ 
- ผลต่ออวัยวะสืบพันธุ์ภายในเพศหญิง:  เช่น มีเลือดประจำเดือนออกผิดปกติ/ประจำเดือนผิดปกติ   ช่องคลอดอักเสบ   ขาดประจำเดือน  เกิดตกขาว 
- ผลต่อระบบประสาท:  เช่น   ปวดศีรษะ  วิงเวียน  กระสับกระส่าย 
- ผลต่อสภาพจิตใจ:  เช่น  อารมณ์แปรปรวน   ซึมเศร้า 
- ผลต่อกล้ามเนื้อ:  เช่น  ปวดหลัง 
- ผลต่อระบบทางเดินหายใจ:  เช่น   ไซนัสอักเสบ   คออักเสบ   เกิดการติดเชื้อ ระบบทางเดินหายใจส่วนบน 
 
 ///// มีข้อควรระวังการใช้อีโทโนเจสเตรลอย่างไร? ///// 
มีข้อควรระวังการใช้ยาอีโทโนเจสเตรล เช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีตั้งครรภ์  และสตรีที่อายุต่ำกว่า 18 ปี 
- ห้ามใช้ยานี้กับผู้ป่วยด้วยเนื้องอกตับหรือมะเร็งตับ   มะเร็งเยื่อบุโพรงมดลูก  มะเร็งเต้านม  โรคหัวใจล้มเหลว  กล้ามเนื้อหัวใจขาดเลือด 
- ระวังการใช้ยาอีโทโนเจสเตรลในผู้ป่วยโรคเบาหวาน  ผู้ป่วยโรคไขมันในเลือดสูง  ผู้ที่มีน้ำหนักตัวเกิน/อ้วน   ผู้ที่มีอาการปวดศีรษะบ่อย  โรคไมเกรน  ผู้ป่วยโรคซึมเศร้า 
- หยุดการสูบบุหรี่  และการดื่มสุราระ หว่างที่มีการใช้ยาคุมกำเนิดนี้ 
- อาการข้างเคียงต่างๆ อาจจะเกิดกับผู้ที่ใช้ยาอีโทโนเจสเตรลได้ไม่เท่ากัน อย่างไรก็ตาม หากพบอาการข้างเคียงที่รบกวนต่อการดำรงชีวิตประจำวัน ให้รีบกลับมาปรึกษาแพทย์/มาโรงพยาบาล โดยไม่ต้องรอจนถึงวันนัด 
- เมื่อใช้ยานี้  หมั่นตรวจเต้านมด้วยตนเองตามแพทย พยาบาล เภสัชกร แนะนำ เพื่อดูว่ามีก้อนเนื้อ(ก้อนเนื้อในเต้านม)เกิดขึ้นหรือไม่ 
- มาพบแพทย์/มาโรงพยาบาลเพื่อ การตรวจร่างกาย  การตรวจเลือด ว่าผิดปกติหรือไม่ ตามแพทย์นัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมอีโทโนเจสเตรลด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.com  บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// อีโทโนเจสเตรลมีปฏิกิริยาระหว่างยากับยาตัวอื่นอย่างไร? ///// 
อีโทโนเจสเตรลมีปฏิกิริยาระหว่างยากับยาตัวอื่น เช่น 
- การใช้ยาอีโทโนเจสเตรลร่วมกับยาต้านไวรัส เช่น  Amprenavir  อาจเป็นเหตุให้ประสิทธิภาพในการคุมกำเนิดของยาอีโทโนเจสเตรลด้อยลงไป  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาอีโทโนเจสเตรลร่วมกับยา Rifampin  และ Phenobarbital  อาจทำให้
ระดับยาอีโทโนเจสเตรลในเลือดลดต่ำลง และส่งผลให้มีภาวะเลือดออกจากช่องคลอดติดตามมา(ประจำเดือนผิดปกติ)  หากจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมเป็นกรณีไป 
- การใช้ยาอีโทโนเจสเตรลร่วมกับยาTheophylline  อาจทำให้ระดับยา Theophylline ในกระแสเลือดเพิ่มสูงขึ้นจนอาจก่อให้เกิดอาการข้างเคียงต่างๆตามมา  กรณีต้องใช้ยาร่วมกัน   แพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาอีโทโนเจสเตรลอย่างไร? ///// 
ควรเก็บยาอีโทโนเจสเตรล ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็ก และพ้นสัตว์เลี้ยง 
 ///// อีโทโนเจสเตรลมีชื่ออื่นอีกไหม? ผลิตจากบริษัทอะไรบ้าง? ///// 
ยาอีโทโนเจสเตรลที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น Nexplanon, Implanonand , NuvaRing 
 ///// บรรณานุกรม ///// 
https://en.wikipedia.org/wiki/Etonogestrel [2016,Dec10] 
https://www.drugs.com/mtm/etonogestrel-implant.html [2016,Dec10] 
http://www.mims.com/thailand/drug/info/etonogestrel/?type=brief&amp;mtype=generic [2016,Dec10] 
http://www.mims.com/thailand/drug/info/implanon%20nxt/?type=brief [2016,Dec10]
