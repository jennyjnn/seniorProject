ปาปาเวอรีน (Papaverine)
 ///// บทนำ ///// 
ยาปาปาเวอรีน (Papaverine หรือ Papaverine hydrochloride) จัดอยู่ในกลุ่มสารแอลคา ลอยด์ (Alkaloid) ประเภทฝิ่น ใช้เป็นยาที่ออกฤทธิ์ลดการหดเกร็งของกล้ามเนื้อเรียบตามอวัยวะต่างๆเช่น หลอดเลือด ท่อปัสสาวะ ถุงน้ำดี ทำให้อาการปวดเกร็ง/ปวดบีบของอวัยวะต่างๆเหล่านั้น บรรเทาลง ยานี้มีกลไกการออกฤทธิ์โดยจะเข้ายับยั้งเอนไซม์ชื่อ ฟอสโฟไดเอสเทอเรส (Phospho diesterase, เอนไซม์เกี่ยวข้องกับกระบวนการทำงานทางชีวเคมีของร่างกาย) ทำให้ร่างกายมีระดับสารไซคลิก เอเอ็มพี/Cyclic AMP/Cyclic adenosine monophosphate, สารที่เป็นตัวส่งข้อมูล/Messenger ของการทำงานระหว่างเซลล์ต่างๆของร่างกาย) เพิ่มสูงขึ้น และส่งผลกระตุ้นกระบวนการทางชีวะเคมีของร่างกายที่ส่งผลให้การทำงานของกล้ามเนื้อเรียบกลับมาเป็นปกติ 
ยาปาปาเวอรีนมีรูปแบบยาแผนปัจจุบันเป็นทั้งชนิดยารับประทาน ยาฉีด และยาเหน็บทวารหนัก เมื่อตัวยานี้เข้าสู่กระแสเลือดจะเกิดการรวมตัวกับโปรตีนได้ประมาณ 90% ตัวยานี้จะถูกทำลายโดยตับและต้องใช้เวลาประมาณ 1.5 - 2 ชั่วโมงเพื่อกำจัดยานี้ทิ้งไปกับปัสสาวะ 
ยาปาปาเวอรีนมีข้อจำกัดการใช้อยู่บางประการที่ผู้บริโภคควรทราบไว้เช่น 
- ห้ามใช้กับผู้ที่เคยมีประวัติแพ้ยาชนิดนี้ 
- ผู้ที่อยู่ในภาวะหัวใจหยุดเต้น 
- การใช้ยาในสตรีตั้งครรภ์ สตรีที่อยู่ในภาวะให้นมบุตร และเด็ก จะต้องเป็นไปตามคำสั่งของแพทย์เท่านั้น 
- ผู้ป่วยโรคต้อหิน ผู้ป่วยโรคตับ อาจได้รับผลกระทบ (ผลข้างเคียง) จากการใช้ยานี้จึงต้องใช้ยานี้ด้วยความระมัดระวังกับผู้ป่วยกลุ่มดังกล่าว 
ยาปาปาเวอรีนยังสามารถก่อให้เกิดอาการข้างเคียง (ผลข้างเคียง) ต่างๆเช่น ท้องผูกหรือไม่ก็ท้องเสีย เบื่ออาหาร ปวด บวม ตามร่างกาย 
กรณีผู้ป่วยได้รับยาปาปาเวอรีนเกินขนาดอาจจะพบเห็นอาการวิตกกังวล ตาพร่า หายใจติดขัด/หายใจลำบาก ซึมเศร้า หัวใจเต้นเร็วผิดปกติ การทรงตัวเสียไป อาจเกิดภาวะชัก ปวดศีรษะรุนแรง และมีภาวะโคม่า หากพบเห็นอาการเหล่านี้ต้องรีบนำตัวผู้ป่วยมาพบแพทย์/มาโรงพยาบาลทันที/ฉุกเฉิน 
ยาปาปาเวอรีนจะต้องถูกสั่งจ่ายโดยแพทย์เท่านั้น หากเป็นกรณียาฉีดก็จะมีการใช้แต่ในสถานพยาบาลเท่านั้น หากเป็นยารับประทาน แพทย์มักจะแนะนำญาติให้เป็นผู้ควบคุมการใช้ด้วยยานี้สามารถทำให้ผู้ป่วยมีอาการติดยาได้ สำหรับประเทศไทยจะพบเห็นการใช้ยานี้ได้น้อยแล้วอาจเป็นเพราะมียาต้านการเกร็งตัวของกล้ามเนื้อหลายขนานเพื่อใช้เป็นทางเลือกนั่นเอง 
 ///// ปาปาเวอรีนมีสรรพคุณ (คุณสมบัติ) อย่างไร? ///// 
ยาปาปาเวอรีนมีสรรพคุณ/ข้อบ่งใช้เช่น 
- บำบัดรักษาภาวะหัวใจล้มเหลว กล้ามเนื้อหัวใจขาดเลือด โรคของระบบหลอดเลือดส่วนปลาย (ส่วนแขน-ขา) ที่เกิดจากการหดเกร็งตัว 
- บำบัดอาการปวดเกร็งของอวัยวะต่างๆภายในร่างกายเช่น ท่อปัสสาวะ ท่อน้ำดี รวมถึงอาการปวดเกร็งในระบบทางเดินอาหาร 
 ///// ปาปาเวอรีนมีกลไกการออกฤทธิ์อย่างไร? ///// 
กลไกการออกฤทธิ์ของยาปาปาเวอรีนคือ ตัวยาจะออกฤทธิ์ต่อผนังกล้ามเนื้อเรียบของหลอดเลือดรวมถึงของอวัยวะต่างๆของร่างกายส่งผลเพิ่มการไหลเวียนของเลือดไปเลี้ยงอวัยวะต่างๆเช่น หัวใจ สมอง และปอด รวมถึงลดอาการหดเกร็งตัวของอวัยวะต่างๆทำให้บรรเทาอาการปวดเกร็ง จนเป็นที่มาของสรรพคุณ 
 ///// ปาปาเวอรีนมีรูปแบบการจัดจำหน่ายอย่างไร? ///// 
ในประเทศไทยยาปาปาเวอรีนมีรูปแบบการจัดจำหน่ายเช่น 
- ยาแคปซูลชนิดรับประทานขนาด 150 มิลลิกรัม/แคปซูล 
- ยาฉีดขนาด 30 มิลลิกรัม/มิลลิลิตร 
 ///// ปาปาเวอรีนมีขนาดบริหารยาอย่างไร? ///// 
ยาปาปาเวอรีนทั้งชนิดยารับประทานและยาฉีดจะต้องบริหารการใช้ยาโดยแพทย์เท่านั้น โดยแพทย์จะเป็นผู้กำหนดขนาดและระยะเวลาของการใช้ยาได้อย่างเหมาะสมที่สุดกับผู้ป่วยแต่ละราย โดยประเมินจากสาเหตุและความรุนแรงของอาการ ดังนั้นจึงจะไม่กล่าวถึงขนาดการใช้ยาปาปาเวอรีนในบทความนี้ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาปาปาเวอรีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาปาปาเวอรีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาปาปาเวอรีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไปไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาปาปาเวอรีนตรงเวลา และการลืมรับประทานยานี้บ่อยครั้งอาจเป็นเหตุให้เกิดภาวะถอนยาตามมาได้ 
 ///// ปาปาเวอรีนมีผลไม่พึงประสงค์อย่างไร? ///// 
ยาปาปาเวอรีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: เช่น ปวดท้อง อุจจาระมีสีคล้ำ เบื่ออาหาร คลื่นไส้และอาเจียน 
- ผลต่อการมองเห็นภาพ: เช่น มีอาการตาพร่า มองเห็นภาพซ้อน การแยกแยะสีต่างๆทำได้ไม่ดีเหมือนเดิม 
- ผลต่อระบบประสาท: เช่น ง่วงนอน นอนไม่หลับ ปวดศีรษะ กระสับกระส่าย 
- ผลต่อตับ: ทำให้มีอาการตาเหลือง ตัวเหลือง 
- ผลต่อผิวหนัง: เช่น พบผื่นคัน 
- ผลต่อระบบทางเดินหายใจ: เช่น หายใจขัด/หายใจลำบาก หายใจช้าลง 
- อื่นๆ: เช่น มีไข้ 
 ///// มีข้อควรระวังการใช้ปาปาเวอรีนอย่างไร? ///// 
มีข้อควรระวังการใช้ยาปาปาเวอรีนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้ร่วมกับเครื่องดื่มที่มีแอลกอฮอล์ 
- ห้ามใช้ยานี้กับผู้ป่วยขณะที่มีภาวะหัวใจหยุดเต้น 
- ห้ามใช้ยานี้กับผู้สูงอายุ เด็ก สตรีตั้งครรภ์ และสตรีที่อยู่ในภาวะให้นมบุตร โดยไม่มีคำสั่งแพทย์ 
- ระวังการใช้ยานี้กับผู้ป่วยโรคต้อหิน 
- ต้องหยุดใช้ยานี้ทันทีหากพบอาการตัวเหลืองตาเหลือง/ตับอักเสบ 
- ปฏิบัติตามคำแนะนำของแพทย์อย่างเคร่งครัดและมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาปาปาเวอรีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ปาปาเวอรีนมีปฏิกิริยาระหว่างยากับยาตัวอื่นอย่างไร? ///// 
ยาปาปาเวอรีนมีปฏิกิริยาระหว่างยากับยาตัวอื่นเช่น 
- ห้ามรับประทานยาปาปาเวอรีนร่วมกับการดื่มเครื่องดื่มที่มีแอลกอฮอล์เป็นส่วนประกอบ 
- หลีกเลี่ยงการใช้ยาปาปาเวอรีนร่วมกับยาในกลุ่ม Clozapine, Fluphenazine, Selegiline, Tizanidine ด้วยอาจเพิ่มความเสี่ยงของการเกิดภาวะความดันโลหิตต่ำตามมา 
 ///// ควรเก็บรักษาปาปาเวอรีนอย่างไร? ///// 
ควรเก็บรักษายาปาปาเวอรีนดังนี้เช่น 
ก.	การเก็บรักษาในสถานพยาบาล: ควรเก็บยากลุ่มนี้ในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และยาที่หมดอายุต้องขออนุมัติการทำลาย 
ข.	การเก็บรักษาในที่พัก/บ้าน: เก็บยาในอุณหภูมิห้องที่เย็น ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือรถยนต์ 
 ///// ปาปาเวอรีนมีชื่ออื่นอีกไหม? ผลิตจากบริษัทอะไรบ้าง? ///// 
ยาปาปาเวอรีนที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
 ///// บรรณานุกรม ///// 
https://en.wikipedia.org/wiki/Papaverine  [25june16] 
http://www.drugs.com/pro/papaverine-hydrochloride-injection.html  [25june16] 
http://www.mims.com/thailand/drug/info/dbl%20papaverine  [25june16] 
http://www.drugs.com/imprints/tcl-019-1454.html [25june16]
