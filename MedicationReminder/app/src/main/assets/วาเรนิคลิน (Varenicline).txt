วาเรนิคลิน (Varenicline)
 ///// บทนำ ///// 
ยาวาเรนิคลิน(Varenicline)เป็นยาประเภท นิโคตินิก อะโกนิสต์ (Nicotinic agonist)มีกลไกการออกฤทธิ์คล้ายสารสื่อประสาทซึ่งมีชื่อเฉพาะว่า Acetylcholine (Ach)ที่อยู่ในเซลล์สมอง  ทางคลินิกใช้ยาวาเรนิคลินเป็นยาอดบุหรี่ซึ่งเหมาะกับผู้ที่มีอาการเสพติดสาร Nicotine อย่างรุนแรง  อิทธิพลของยานี้มีต่อตัวรับ(Receptor)ที่เรียกว่า ตัวรับนิโคตินิก(Nicotinic receptor) ส่งผลทำให้ความรู้สึกอยากเสพบุหรี่บรรเทาเบาบางลงได้เป็นลำดับ  อย่างไรก็ตาม การใช้กลุ่มยาที่มีการออกฤทธิ์ต่อสมองอย่างยาวาเรนิคลิน  จะต้องเฝ้าสังเกตพฤติกรรมของผู้ที่รับยานี้ประกอบกัน เช่น  มีการเปลี่ยนแปลงอารมณ์อย่างเช่น  ซึมเศร้า หรืออยากทำร้ายตนเองหรือไม่  ดังนั้นระหว่างที่ได้รับยานี้ ญาติของผู้ป่วย ต้องมีบทบาทในการเฝ้าติดตามพฤติกรรมผู้ป่วย                 ที่อาจเปลี่ยนแปลง และต้องรีบนำผู้ป่วยมาพบแพทย์/มาโรงพยาบาลทันที หากพบแนวโน้มการทำร้ายตนเองเกิดขึ้น 
ยาวาเรนิคลินมีรูปแบบเภสัชภัณฑ์เป็นยารับประทาน โดยแพทย์จะเริ่มต้นให้ยานี้กับผู้ป่วยที่ขนาดยาต่ำๆก่อน  จากนั้นจึงค่อยๆปรับเพิ่มขนาดรับประทานขึ้นเป็นลำดับ  การใช้ยาวาเรนิคลินให้ได้ผลอย่างจริงจัง จะต้องอาศัยความตั้งใจของผู้ป่วยที่ต้องการเลิกบุหรี่เป็นสำคัญด้วย 
สำหรับข้อห้าม/ข้อควรระวังที่ผู้บริโภค/ผู้ป่วยควรทราบก่อนใช้ยาวาเรนิคลินมีดังนี้ เช่น 
- ห้ามใช้กับผู้ที่มีประวัติแพ้ยาวาเรนิคลิน 
- หยุดการใช้ยานี้ทันทีเมื่อพบเกิดอาการ  ก้าวร้าว  ตัวสั่น  ซึมเศร้า  มีความคิดอยากทำร้ายตนเอง แล้วรีบไปโรงพยาบาลโดยไม่ต้องรอถึงวันแพทย์นัด 
- หลีกเลี่ยงการใช้ยานี้กับผู้ที่มีประวัติเป็นโรคลมชัก 
- *หากพบอาการแพ้ยานี้ เช่น ใบหน้าบวมซึ่งรวมถึงลิ้น ริมฝีปาก และเหงือก  หรือเกิดผื่นคันตามตัว  ต้องหยุดใช้ยานี้ทันที แล้วรีบพาผู้ป่วยมาพบแพทย์/มาโรงพยาบาลทันที 
- การใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร  ต้องเป็นไปตามดุลยพินิจของแพทย์เท่านั้น 
- ผลิตภัณฑ์ยาวาเรนิคลินถูกออกแบบให้ใช้กับผู้ใหญ่เท่านั้น และไม่มีข้อบ่งใช้ในเด็ก 
- หลีกเลี่ยงการปรับขนาดรับประทานยานี้ด้วยตนเอง 
- รับประทานยานี้ตรงเวลาและเป็นไปตามคำสั่งแพทย์เสมอ 
- ห้ามรับประทานยานี้พร้อมเครื่องดื่มประเภทแอลกอฮอล์  ด้วยจะทำให้ผู้ป่วยได้รับพิษจากแอลกอฮอล์มากยิ่งขึ้น 
- การจะรับประทานยาชนิดใดร่วมกับยาวาเรนิคลินต้องได้รับคำอนุญาตจากแพทย์ก่อนเสมอ 
ยาวาเรนิคลิน จัดเป็นยาที่มีอันตราย และมีผลข้างเคียงต่อระบบการทำงานของอวัยวะต่างๆของร่างกาย  การใช้ยานี้ได้อย่างเหมาะสมปลอดภัยจึงต้องเป็นไปตามคำสั่งแพทย์เท่านั้น   ซึ่งในประเทศไทยจะพบเห็นยานี้จัดจำหน่ายภายใต้ยาชื่อการค้าว่า “Champix” 
 
 
 ///// วาเรนิคลินมีสรรพคุณ(คุณสมบัติ)อย่างไร? ///// 
ยาวาเรนิคลินมีสรรพคุณ/ข้อบ่งใช้ โดยใช้เป็นยาอดบุหรี่และบำบัดอาการถอนยาของ Nicotine 
 
 ///// วาเรนิคลินมีกลไกการออกฤทธิ์อย่างไร? ///// 
ยาวาเรนิคลินเป็นยาที่ดูดซึมได้ดีจากระบบทางเดินอาหาร และตัวยานี้จะถูกขับออกไปกับปัสสาวะโดยที่ยังมีโครงสร้างเคมีแบบเดิม  หลังรับประทานยานี้ต้องใช้เวลา ประมาณ 3–4 ชั่วโมงเพื่อทำให้ระดับยานี้ในเลือดขึ้นสูงสุด 
กลไกการออกฤทธิ์ของยาวาเรนิคลินจะเกิดขึ้นที่ที่สมองในบริเวณตัวรับที่ชื่อ Alpha4 Beta2 nicotinic acetylcholine receptor  ซึ่งตัวยานี้สามารถป้องกันการกระตุ้นของสาร Nicotine ต่อร่างกาย/สมอง จึงส่งผลบรรเทาความต้องการสาร Nicotine  ทำให้ลดความอยากสูบบุหรี่ลง  นอกจากนี้ยาวาเรนิคลินยังออกฤทธิ์กระตุ้นตัวรับชนิด 5-HT3 receptorที่สมองเช่นกัน  และก่อให้เกิดฤทธิ์คล้ายกับมีสารสื่อประสาท Dopamine หลั่งออกมาพอสมควรจากสมอง  ส่งผลเกิดอิทธิพลบดบังอาการถอนยาของ Nicotine  ซึ่งเป็นกลไกช่วยสนับสนุนการเลิกบุหรี่ได้มากยิ่งขึ้น 
 
 ///// วาเรนิคลินมีรูปแบบการจัดจำหน่ายอย่างไร? ///// 
ยาวาเรนิคลินมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วย Varenicline 0.5 และ 1 มิลลิกรัม/เม็ด 
 
 ///// วาเรนิคลินมีขนาดรับประทานอย่างไร? ///// 
ยาวาเรนิคลิน มีขนาดรับประทานสำหรับการเลิกบุหรี่ เช่น 
- ผู้ใหญ่: วันที่ 1–3 ให้เริ่มรับประทานยา 0.5 มิลลิกรัม วันละ1ครั้ง,
วันที่ 4–7 ให้รับประทานยา 0.5 มิลลิกรัม วันละ 2 ครั้ง เช้า-เย็น, วันที่ 8–จนถึงวันหยุดใช้ยา ให้รับประทายยา 1 มิลลิกรัม วันละ 2 ครั้ง เช้า-เย็น โดยสามารถรับประทานยานี้ ก่อน หรือ พร้อมอาหาร หรือ หลังอาหาร ก็ได้ 
- เด็ก: ทางคลินิก ยังไม่มีข้อมูลด้านความปลอดภัยที่เพียงพอในการใช้ยานี้ในเด็ก 
อนึ่ง: 
- กรณีที่มีการตอบสนองต่อการใช้ยานี้ได้ดี  แพทย์อาจลดขนาดการใช้ยาลงมาเป็น 0.5 มิลลิกรัม วันละ 2 ครั้ง ภายใน 2 สัปดาห์นับจากวันเริ่มรับประทาน 
- ระยะเวลาการใช้ยานี้อาจยาวนานได้ 12 สัปดาห์  หรืออาจใช้ต่อเนื่องอีกสักระยะตามความเห็นของแพทย์ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาวาเรนิคลิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยา หรืออาหารเสริมอะไรอยู่ เพราะ วาเรนิคลิน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยา	 ระหว่างยากับยาอื่นๆ และ/หรือกับอาหารเสริม ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิด
ผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาวาเรนิคลิน  สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาที่ขนาดปกติ 
อนึ่ง การรับประทานยาวาเรนิคลิน อย่างต่อเนื่องตามแพทย์สั่ง จะทำให้ประสิทธิผลในการอดบุหรี่เกิดได้สูงสุด 
 
 ///// วาเรนิคลินมีผลไม่พึงประสงค์อย่างไร? ///// 
ยาวาเรนิคลินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ได้ดังนี้   เช่น 
- ผลต่อสภาพจิตใจ    เช่น  ฝันร้าย  นอนไม่หลับ 
- ผลต่อระบบทางเดินอาหาร  เช่น  เบื่ออาหาร  คลื่นไส้อาเจียน  ปวดท้อง  ท้องผูก  ท้องอืด   กรดไหลย้อน  ปากแห้ง  ปวดฟัน 
- ผลต่อระบบเลือด  เช่น  โลหิตจาง 
- ผลต่อระบบหัวใจและหลอดเลือด  เช่น  เจ็บหน้าอก  กล้ามเนื้อหัวใจขาดเลือด  ความดันโลหิตสูง   หัวใจเต้นเร็วหรือไม่ก็หัวใจเต้นช้า  ใบหน้าแดง  หัวใจเต้นผิดจังหวะ 
- ผลต่อตา   เช่น  ปวดตา  ตาแห้ง  ตาพร่า  ตาบอดกลางคืน  รูม่านตาขยาย  ตากลัวแสง 
- ผลต่อผิวหนัง  เช่น  เกิดผื่นคัน  ผิวหนังเป็นจ้ำบวม/บวมเป็นแห่งๆ   เกิดสิว  ผิวแห้ง 
- ผลต่อระบบประสาท  เช่น  ปวดศีรษะ  วิงเวียน   ชัก  ตัวสั่น 
- ผลต่อระบบทางเดินหายใจ   เช่น  หลอดลมอักเสบ  ไซนัสอักเสบ  หายใจขัด/หายใจลำบาก  นอนกรน 
- ผลต่อระบบการเผาผลาญพลังงานของร่างกาย  เช่น แคลเซียมในเลือดต่ำลดลง 
- ผลต่อกล้ามเนื้อ  เช่น  ปวดหลัง   ปวดกล้ามเนื้อ 
- ผลต่อระบบทางเดินปัสสาวะ  เช่น  ปัสสาวะบ่อย 
- ผลต่อไต  เช่น  ไตวายเฉียบพลัน 
- ผลต่อตับ  เช่น  ตับทำงานผิดปกติ/ตับอักเสบ 
- ผลต่อระบบภูมิคุ้มกันต้านทานโรค   เช่น เกิดภาวะติดเชื้อต่างๆได้ง่าย 
 
 ///// มีข้อควรระวังการใช้วาเรนิคลินอย่างไร? ///// 
มีข้อควรระวังการใช้ยาวาเรนิคลิน เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยานี้กับ เด็ก   ผู้สูงอายุ  สตรีมีครรภ์/ตั้งครรภ์ และสตรีในภาวะให้นมบุตร นอกจากมีคำสั่งแพทย์ 
- ห้ามซื้อยานี้มารับประทานเอง และต้องปรึกษาแพทย์ทุกครั้งก่อนใช้ยานี้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาวาเรนิคลินด้วย)  ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// วาเรนิคลินมีปฏิกิริยาระหว่างยากับยาตัวอื่นอย่างไร? ///// 
ยาวาเรนิคลินมีปฏิกิริยาระหว่างยากับยาตัวอื่น เช่น 
- ห้ามใช้ยาวาเรนิคลินร่วมกับการดื่มสุรา  เพราะจะทำให้มีอาการเมาค้างนานขึ้น 
- ห้ามใช้ยาวาเรนิคลินร่วมกับยา Nicotine หรือใช้ยาพร้อมกับสูบบุหรี่ เพราะจะทำให้ร่างกายได้รับผลข้างเคียงจากยาวาเรนิคลินมากยิ่งขึ้น 
- หลีกเลี่ยงการใช้ยาวาเรนิคลินร่วมกับยา Dolutegravir(ยาต้านไวรัสเอชไอวี) , Ranolazine(ยาโรคหัวใจ)  เพราะจะทำให้ระดับยาวาเรนิคลินในเลือดเพิ่มมากขึ้นจนส่งผลให้ได้รับอาการข้างเคียงจากยาวาเรนิคลินมากขึ้น 
 
 ///// ควรเก็บรักษาวาเรนิคลินอย่างไร? ///// 
ควรเก็บยาวาเรนิคลินภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น
เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 
 ///// วาเรนิคลินมีชื่ออื่นอีกไหม? ผลิตจากบริษัทอะไรบ้าง? ///// 
ยาวาเรนิคลิน  มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Varenicline#Mechanism_of_action[2017,Oct28] 
https://www.drugs.com/cdi/varenicline.html[2017,Oct28] 
http://www.mims.com/philippines/drug/info/champix/dosage[2017,Oct28] 
http://www.mims.com/philippines/drug/info/champix[2017,Oct28] 
https://en.wikipedia.org/wiki/Dopamine#Drug_addiction_and_psychostimulants[2017,Oct28]
