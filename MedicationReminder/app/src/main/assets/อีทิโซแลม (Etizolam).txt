อีทิโซแลม (Etizolam)
 ///// บทนำ ///// 
ยาอีทิโซแลม(Etizolam) เป็นยาสังเคราะห์ที่มีกลไกการออกฤทธิ์เลียนแบบกลุ่มยาเบนโซไดอะซีปีน(Benzodiazepine)  ในต่างประเทศถือเป็นยาควบคุมที่ต้องมีใบสั่งจากแพทย์เท่านั้น   ทางคลินิกได้นำยานี้มารักษาอาการนอนไม่หลับ  ลดความวิตกกังวล  และภาวะตื่นตระหนก โดยแพทย์จะให้ใช้ยานี้เพียงระยะเวลาสั้นๆเท่านั้นเพื่อหลีกเลี่ยงการติดยา  หากนำเอายาอีทิโซแลมมาเปรียบเทียบกับยา Alprazolam และ Bromazepam เพื่อรักษาอาการวิตกกังวลภายใน 2–4 สัปดาห์ ยา   อีทิโซแลมจะออกฤทธิ์ได้ดีกว่ามาก หรือจะเปรียบเทียบกับยาDiazepam เพื่อรักษาอาการวิตกกังวล  พบว่ายาอีทิโซแลมจะมีความแรงกว่ายาDiazepamถึง 6 เท่า 
รูปแบบเภสัชภัณฑ์ของยาอีทิโซแลม มีทั้งยารับประทาน  ยาอม และยาเหน็บทวารหนัก ตัวยาสามารถดูดซึมจากระบบทางเดินอาหารเข้าสู่ร่างกายได้ประมาณ 93% และตับจะคอยทำลายยานี้อย่างต่อเนื่อง  ร่างกายต้องใช้เวลาเฉลี่ยประมาณ 6.2 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับปัสสาวะ 
ทั้งนี้ยังมีข้อห้ามและข้อควรระวังของยาอีทิโซแลมที่ผู้บริโภค/ผู้ป่วยควรทราบดังต่อไปนี้ 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วย  โรคต้อหิน  โรคกล้ามเนื้ออ่อนแรง  ผู้ที่มีภาวะหายใจขัด/หายใจลำบากหรือมีปัญหาทางการหายใจแบบเฉียบพลัน  ผู้ที่หยุดหายใจขณะนอนหลับ  ผู้ป่วยโรคตับระยะรุนแรง  ผู้ป่วยโรคจิตแบบเรื้อรัง  ผู้ที่เคยมีประวัติทำร้ายตนเอง ด้วยตัวยาอีทิโซแลม จะทำให้อาการป่วยดังกล่าวรุนแรงมากยิ่งขึ้น 
- ห้ามใช้ร่วมกับยาเบนโซไดอะซีปีนชนิดอื่นโดยไม่มีคำสั่งจากแพทย์ 
- ห้ามใช้กับสตรีมีครรภ์/ตั้งครรภ์  สตรีในช่วงให้นมบุตร รวมถึงกับเด็ก 
- เพิ่มความระวังเมื่อต้องใช้ยานี้กับผู้ป่วยโรคไต  ผู้ที่ติดสุรา หรือมีประวัติติดยาเสพติด  ผู้สูงอายุ  ผู้ป่วยโรคความดันโลหิตต่ำ 
- ระวังการติดยา หรือผู้ที่มีพฤติกรรมใช้ยาที่ผิด(Drug abuse) เช่น ปรับขนาดรับประทานเอง หรือใช้ชอบใช้ยาต่างๆนานเกินจากคำสั่งแพทย์  อาจได้รับพิษ(ผลข้างเคียงรุนแรง)จากยาอีทิโซแลม อาทิ ง่วงนอนอย่างรุนแรงจนไม่รู้สึกตัว และกล้ามเนื้ออ่อนแรง   บางกรณีก็ทำให้ผู้ป่วยมีอาการพูดไม่ชัด  ตัวสั่น  ตาพร่า  ปัสสาวะไม่ออก/ปัสสาวะขัด   รู้สึกปั่นป่วนในกระเพาะอาหารและลำไส้  	  ตลอดจนกระทั่งสูญเสียความทรงจำ  หากพบเห็นเหตุการณ์เหล่านี้ ต้องรีบนำตัวผู้ป่วยส่งโรงพยาบาลทันที/ฉุกเฉิน 
ปัจจุบันยาอีทิโซแลม ยังไม่มีจำหน่ายในไทย แต่มีใช้ในประเทศญี่ปุ่นค่อนข้างแพร่หลาย ทั้งนี้อาจมีความเกี่ยวพันกับสภาพของเศรษฐกิจและความกดดันจากการทำงาน  อย่างไรก็ตามการใช้ยานี้เป็นเรื่องปลายเหตุ และอาจเกิดอันตรายได้หากใช้แบบผิดวิธี  การรักษาและบริหารความเครียด  ความวิตกกังวล  ภาวะนอนไม่หลับ โดยไม่ต้องอาศัยยาเป็นทางเลือกต้นๆที่ผู้บริโภค/ผู้ป่วยควรหันมาใส่ใจ  ทั้งนี้มีหลายบทความเกี่ยวกับเรื่องดังกล่าวในเว็บไซด์ หาหมอ.com  ที่นำเสนอความเข้าใจและสามารถนำมาใช้เป็นแนวทางปฏิบัติในชีวิตประจำวันได้เป็นอย่างดี 
 
 ///// อีทิโซแลมมีสรรพคุณ(คุณสมบัติ)อย่างไร? ///// 
ยาอีทิโซแลมมีสรรพคุณ/ข้อบ่งใช้ เช่น	
   	ใช้เป็นยาคลายความวิตกกังวล/ ยาคลายเครียด และช่วยให้นอนหลับ 
 
 ///// อีทิโซแลมมีกลไกการออกฤทธิ์อย่างไร? ///// 
ตัวยาอีทิโซแลม มีกลไกการออกฤทธิ์ที่ตัวรับ(Receptor)ในสมอง ที่เรียกกันว่า Benzodiazepine receptor โดยมีฤทธิ์กดการทำงานของสมอง และทำให้มีการเปลี่ยนแปลงปริมาณสารสื่อประสาทต่างๆในสมอง ส่งผลให้ผู้ที่ได้รับยานี้มีอาการ ง่วงนอน  คลายความวิตกกังวล  และลดความตื่นตระหนก ได้ตามสรรพคุณ โดยยานี้มักออกฤทธิ์ประมาณ 30-50 นาทีหลังการบริโภค 
 
 ///// อีทิโซแลมมีรูปแบบการจัดจำหน่ายอย่างไร? ///// 
ยาอีทิโซแลมมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Etizolam  0.25, 0.5 และ 1 มิลลิกรัม/เม็ด 
 
 ///// อีทิโซแลมมีขนาดรับประทานอย่างไร? ///// 
ยาอีทิโซแลมมีขนาดรับประทาน เช่น 
- ผู้ใหญ่:  สามารถรับประทานยาได้ถึง 3 มิลลิกรัม/วัน โดยแบ่งรับประทานหรือรับประทานเพียงครั้งเดียวก่อนนอน ซึ่งขนาดการใช้ยานี้ขึ้นอยู่กับดุลพินิจของแพทย์ โดยแพทย์จะพิจารณาจากอาการและความรุนแรงของผู้ป่วยที่แตกต่างกันออกไป 
- เด็ก: ห้ามใช้ยานี้ 
อนึ่ง: 
- ห้ามรับประทานยานี้นานเกินคำสั่งแพทย์  นอกจากจะทำให้เกิดการติดยาตามมาแล้ว   ยังมีรายงานว่าผู้ที่ใช้ยานี้เป็นเวลานานๆ จะทำให้เกิดอาการทางใบหน้า คือ หนังตาตก หรือหนังตากระตุก 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอีทิโซแลม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาอีทิโซแลม อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอีทิโซแลม สามารถรับประทานทันทีเมื่อนึกขึ้นได้ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า  ให้รับประทานยาที่ขนาดปกติ 
 
 ///// อีทิโซแลมมีผลไม่พึงประสงค์อย่างไร? ///// 
ยาอีทิโซแลมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น  รู้สึกไม่สบายในท้อง 
- ผลต่อระบบประสาท:  เช่น  เกิดฤทธิ์สงบประสาท/กดสมอง   ทำให้ง่วงนอน  วิงเวียน  ปวดศีรษะ   พูดไม่ชัด  ตัวสั่น  จำอะไรไม่ได้ 
- ผลต่อกล้ามเนื้อ:  เช่น กล้ามเนื้ออ่อนแรง  เดินเซ 
- ผลต่อตา:  เช่น ตาพร่า 
- ผลต่อระบบทางเดินปัสสาวะ:  เช่น ปัสสาวะขัด 
- ผลต่อสภาพจิตใจ:  เช่น รู้สึกสับสน      ซึม 
 
 ///// มีข้อควรระวังการใช้อีทิโซแลมอย่างไร? ///// 
มีข้อควรระวังการใช้ยาอีทิโซแลม  เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามรับประทานยานี้ร่วมกับยาเบนโซไดอะซีปีนชนิดใดๆ นอกจากมีคำสั่งแพทย์ 
- การใช้ยากับสตรีมีครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- กรณีพบอาการแพ้ยานี้ เช่น มีผื่นคัน  ผิวหนังบวมแดง  ผิวลอก  แน่นหน้าอก  หายใจขัด  ใบหน้า-ปาก-คอมีอาการบวม   ต้องหยุดใช้ยานี้ทันทีแล้วรีบนำผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอีทิโซแลมด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อีทิโซแลมมีปฏิกิริยาระหว่างยากับยาตัวอื่นอย่างไร? ///// 
ยาอีทิโซแลมมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอีทิโซแลมร่วมกับยาที่มีฤทธิ์กดการทำงานของสมอง อาทิ 
ยารักษาอาการซึมเศร้า/ยาต้านเศร้า   ยาต้านฮีสตามีน/ยาแก้แพ้  และยารักษาโรคทางจิตเวชชนิดต่างๆ ด้วยจะก่อให้เกิดฤทธิ์กดการทำงานของสมองมากยิ่งขึ้น 
- ห้ามใช้ยาอีทิโซแลมร่วมกับเครื่องดื่มที่มีแอลกอฮอล์  เพราะจะทำให้ตัวยานี้ได้รับการดูดซึมเข้าสู่ร่างกายอย่างรวดเร็ว จนเกิดผลข้างเคียงที่รุนแรง เช่น เกิดอาการวิงเวียนอย่างรุนแรง  นอนหลับลึกจนไม่ได้สติ  ตามมา 
- ห้ามใช้ยาอีทิโซแลมร่วมกับยา Itraconazole และ Fluvoxamine  เพราะจะทำให้ร่างกายกำจัดยาอีทิโซแลมได้น้อยลงจนเกิดการสะสมยาอีทิโซแลมเพิ่มมากขึ้นในร่างกายจนกระทั่งทำให้ได้รับอาการข้างเคียงจากอีทิโซแลมสูงมากขึ้นตามมา 
- ห้ามใช้ยาอีทิโซแลมร่วมกับ ยาCarbamazepine  เพราะจะเร่งให้ร่างกายทำลายยาอีทิโซแลมได้เร็วมากขึ้นจนทำให้ประสิทธิภาพการรักษาของยาอีทิโซแลมด้อยลงไป 
 
 ///// ควรเก็บรักษาอีทิโซแลมอย่างไร? ///// 
ควรเก็บยาอีทิโซแลมภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 ///// อีทิโซแลมมีชื่ออื่นอีกไหม? ผลิตจากบริษัทอะไรบ้าง? ///// 
ยาอีทิโซแลม มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Etizolam[2017,Dec16] 
http://www.mims.com/india/drug/info/etizolam/?type=full&amp;mtype=generic#Indications[2017,Dec16] 
http://www.mims.com/india/drug/info/etizola[2017,Dec16] 
https://www.drugs.com/international/etizolam.html[2017,Dec16] 
https://www.deadiversion.usdoj.gov/drug_chem_info/etizolam.pdf[2017,Dec16] 
http://www.who.int/medicines/access/controlled-substances/CriticalReview_Etizolam.pdf?ua=1[2017,Dec16]
