ไวโนเรลบีน (Vinorelbine)
 ///// บทนำ ///// 
ยาไวโนเรลบีน (Vinorelbine หรือ Vinorelbin หรือ Vinorelbine tartrate ย่อว่า NVB)เป็นยาเคมีบำบัดสำหรับใช้รักษาโรคมะเร็งบางชนิด  นักวิทยาศาสตร์ได้สังเคราะห์ยาไวโนเรลบีนจากสารอัลคาลอยด์(Alkaloid)ในพืชตระกูลแพงพวยฝรั่ง (Catharanthus roseus)  เมื่อช่วงปี ค.ศ.1989 (พ.ศ.2532)ที่ประเทศฝรั่งเศสได้ประกาศรับรองให้ไวโนเรลบีนเป็นยาสำหรับรักษามะเร็งปอดชนิดเซลล์ตัวโต (Non small cell lung cancer) และอีก2ปีถัดมาทางคณะกรรมการอาหารและยาในต่างประเทศก็อนุมัติให้ใช้ไวโนเรลบีนรักษามะเร็งเต้านมในระยะแพร่ กระจาย 
รูปแบบเภสัชภัณฑ์ของตัวยาไวโนเรลบีนมีทั้งแบบรับประทานและยาฉีด  สูตรตำรับแบบรับประทานมีประสิทธิภาพในการรักษาคล้ายกับแบบยาฉีด  แพทย์อาจใช้ยารับประทานเพื่อหลีกเลี่ยงผลกระทบ(ผลข้างเคียง)จากการฉีดยาผ่านหลอดเลือดดำ อีกทั้งง่ายและสะดวกต่อผู้ป่วย 
ยาไวโนเรลบีนสามารถถูกดูดซึมผ่านระบบทางเดินอาหารเพียงประมาณ 40%  ตัวยาในกระแสเลือดจะถูกทำลายโดยตับ และถูกขับทิ้งไปกับอุจจาระเสียเป็นส่วนมาก  ยาชนิดนี้สามารถสร้างผลข้างเคียงได้หลายประการกับผู้ป่วย เช่น ทำให้เม็ดเลือดขาวชนิดแกรนูโลไซต์ลดน้อยลง (Granulocytopenia)จนเสี่ยงต่อการติดเชื้อของร่างกายได้มากยิ่งขึ้น  ดังนั้นก่อนใช้ยาไวโนเรลบีน แพทย์จำเป็นต้องขอตรวจเลือดCBC หากพบว่าปริมาณเม็ดเลือดขาวแกรนูโลไซต์มีระดับ 1,000 เซลล์/ลูกบาศก์มิลลิเมตรขึ้นไป จึงสามารถใช้ยาชนิดนี้ได้ 
นอกจากนี้ยังมีผู้ป่วยบางกลุ่มที่ไม่สามารถใช้ยาไวโนเรลบีนได้เลย เช่น 
- ผู้ที่มีประวัติแพ้ยา หรือแพ้ส่วนประกอบของยานี้/ยาชนิดนี้ 
- ผู้ที่อยู่ในภาวะติดเชื้ออย่างรุนแรงภายใน 2 สัปดาห์ที่ผ่านมา 
- ผู้ที่มีระดับเกล็ดเลือดต่ำ 
- ผู้ป่วยโรคตับในระยะรุนแรง 
- ห้ามใช้ยานี้ร่วมกับการทำรังสีรักษา ที่จะเป็นผลให้การฉายรังสีผ่านไปถึงตับ 
- ห้ามใช้กับสตรีมีครรภ์ และสตรีในภาวะให้นมบุตร ด้วยตัวยาสามารถก่อพิษ(ผลข้างเคียงรุนแรง)ต่อ ทารกได้ 
แพทย์อาจใช้ยาไวโนเรลบีนในลักษณะแบบยาเดี่ยวเพื่อรักษามะเร็ง หรืออาจใช้ร่วมกับยาCisplatin โดยพิจารณาจากความเหมาะสมและที่เกิดประโยชน์สูงสุดกับผู้ป่วย                   ซึ่งโดยทั่วไป หลังจากได้รับยานี้ไปแล้ว 7–10 วัน แพทย์จะเริ่มตรวจความสมบูรณ์ของเลือด(CBC)ซึ่งมักพบว่าเม็ดเลือดขาวชนิดแกรนูโลไซต์และเม็ดเลือดแดงอาจลดต่ำลงชั่วคราว  แต่เม็ดเลือดดังกล่าวจะค่อยๆเพิ่มปริมาณมากขึ้นหลังการใช้ยาไปแล้วประมาณ 14–21 วัน 
ระหว่างได้รับยาไวโนเรลบีน ผู้ป่วยอาจมีอาการข้างเคียง(ผลข้างเคียง)ที่พบเห็นได้บ่อย อาทิ คลื่นไส้อาเจียน  กล้ามเนื้ออ่อนแรง  หรือมีอาการท้องผูก  ซึ่งแพทย์อาจสั่งจ่ายยาให้ผู้ป่วยเพื่อบรรเทาผลข้างเคียงดังกล่าว และห้ามมิให้ผู้ป่วยไปซื้อหายาใดๆมารับประทานเองเพื่อบรรเทาอาการดังกล่าวโดยเด็ดขาด 
เราสามารถพบเห็นการใช้ยาไวโนเรลบีนในประเทศไทย และมีให้เลือกใช้
ทั้งชนิดฉีดและรับประทาน  คณะกรรมการอาหารและยาได้กำหนดให้ยาไวโนเรลบีนเป็น
ยาควบคุมพิเศษที่อันตราย และมีใช้แต่ในสถานพยาบาลที่รักษาโรคมะเร็งเท่านั้น 
 
 ///// ไวโนเรลบีนมีสรรพคุณ(คุณสมบัติ)อย่างไร? ///// 
ยาไวโนเรลบีนมีสรรพคุณ/ข้อบ่งใช้ เช่น 
- รักษามะเร็งปอดชนิดเซลล์ตัวโต (Non small cell lung cancer) 
- รักษามะเร็งเต้านม 
- บางสถานพยาบาลอาจใช้ยานี้เพื่อรักษา  มะเร็งรังไข่   มะเร็งปากมดลูก  โดยขึ้นกับดุลยพินิจของแพทย์ 
 
 ///// ไวโนเรลบีนมีกลไกการออกฤทธิ์อย่างไร? ///// 
ยาไวโนเรลบีนเป็นยากึ่งสังเคราะห์ที่เป็นอนุพันธ์ของยาVinblastine  ตัวยาจะเข้ายับยั้งกระบวนการแบ่งตัวของเซลล์มะเร็งในระยะที่เรียกว่าเมตะเฟส(Metaphase) ส่งผลให้เซลล์มะเร็งหยุดการขยายตัวและตายลงในที่สุด 
 
 
 ///// ไวโนเรลบีนมีรูปแบบการจัดจำหน่ายอย่างไร? ///// 
ยาไวโนเรลบีนมีรูปแบบการจัดจำหน่าย เช่น 
- ยาฉีด ที่ประกอบด้วยตัวยา Vinorelbine tartrate ขนาด 10 มิลลิกรัม/มิลลิลิตร และ 50 มิลลิกรัม/5 มิลลิลิตร 
- ยาแคปซูลนิ่มชนิดรับประทาน ที่ประกอบด้วยตัวยา Vinorelbine tartrate 
ขนาด  20 และ 30 มิลลิกรัม/แคปซูล 
 
 ///// ไวโนเรลบีนมีขนาดการบริหารยาอย่างไร? ///// 
ยาไวโนเรลบีนมีขนาดการบริหารยา/ใช้ยา คือ 
- ผู้ใหญ่: ก่อนการรักษามะเร็งด้วยยาไวโนเรลบีน ผู้ป่วยมีความจำเป็นต้องรับการตรวจร่างกายเพื่อให้แพทย์ประเมินความเหมาะสม-ปลอดภัยว่า สมควรใช้ยาชนิดนี้รักษา ผู้ป่วยหรือไม่  การให้ยานี้กับผู้ป่วยต้องใช้พื้นที่ผิวของร่างกายของผู้ป่วยมาเป็นเกณฑ์ อ้างอิงเพื่อคำนวณขนาดยา ผู้ป่วยจะได้รับยาชนิดนี้สัปดาห์ละ 1 โดยแพทย์อาจใช้ยาเคมีบำบัดตัวอื่นร่วมด้วย เช่น Cisplatin   ระยะเวลาของการให้ยานี้จะขึ้นอยู่กับดุลยพินิจของแพทย์เป็นสำคัญ ซึ่งมีปัจจัยหลายอย่างที่แพทย์จะนำมาพิจารณา  อาทิอาการของโรคมะเร็ง   ผลข้างเคียงจากการใช้ยานี้  ระดับเม็ดเลือดชนิดต่างๆในร่างกายต่ำเกินไปหรือไม่   ผู้ป่วยควรต้องปฏิบัติตามคำแนะนำของแพทย์อย่างเคร่งครัด  หลีกเลี่ยงการใช้ยาแผนปัจจุบันหรือยาสมุนไพรใดๆที่นอกเหนือจากคำสั่งจ่ายยาของแพทย์ และมารับการรักษา และการตรวจร่างกายตามนัดหมายอย่างสม่ำเสมอ 
- เด็ก: ทางคลินิก ยังไม่มีข้อมูลด้านความปลอดภัยและขนาดยานี้ในผู้ป่วยมะเร็งเด็ก 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไวโนเรลบีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาไวโนเรลบีนอาจ
ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// ควรดูแลตนเองอย่างไรขณะได้รับยาไวโนเรลบีน? ///// 
ควรดูแลตนเองขณะได้รับยาไวโนเรลบีน ที่สำคัญ เช่น 
- ดื่มน้ำวันละ 2–3 ลิตร หรือตามแพทย์แนะนำ 
- ล้างมือบ่อยๆโดยเฉพาะอย่างยิ่งก่อนรับประทานอาหารและหลังเข้าห้องน้ำ 
- อยู่ในที่ไม่มีผู้คนแออัดเพื่อลดความเสี่ยงต่อการติดโรคต่างๆ 
- หลีกเลี่ยงกิจกรรมที่อาจก่อให้เกิดการบาดเจ็บเป็นแผลเลือดออก เพราะเลือดจะออกง่ายและหยุดยาก 
- เพื่อป้องกันเลือดออกบริเวณเหงือกและลดอาการปากเป็นแผลควรใช้แปรงสีฟันที่มีขนนิ่ม 
- กรณีมีอาการ คลื่นไส้   ท้องผูก  ให้รับประทานยาบรรเทาอาการที่สั่งจ่ายโดย
แพทย์ผู้ที่ทำการรักษาเท่านั้น  ห้ามไปซื้อหายาใดๆมารับประทานเอง 
- ห้ามดื่มเครื่องดื่มที่มีแอลกอฮอล์เป็นองค์ประกอบ 
- ในสตรีต้องป้องกันการตั้งครรภ์ขณะได้รับยาชนิดนี้ โดยใช้การป้องกันทางกายภาพ เช่นถุงยาอนามัยชาย 
- พักผ่อนอย่างพอเพียงและรับประทานอาหารตามที่ แพทย์/พยาบาล/เภสัชกรแนะนำ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาไวโนเรลบีน  ให้ผู้ป่วยรีบติดต่อ แพทย์/พยาบาล/บุคคลากรทางการแพทย์ที่เกี่ยวข้องที่ทำการดูแลรักษาผู้ป่วย เพื่อนัดหมายการฉีดยาครั้งใหม่โดยเร็ว 
 
 ///// ไวโนเรลบีนมีผลไม่พึงประสงค์อย่างไร? ///// 
ยาไวโนเรลบีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบเลือด: เช่น มีภาวะเม็ดเลือดขาวชนิดแกรนูโลไซต์ต่ำ  เกล็ดเลือดลดลง มีลิ่มเลือดเกิดขึ้นในหลอดเลือดดำ 
- ผลต่อระบบทางเดินอาหาร: เช่น คลื่นไส้  ท้องผูกหรือท้องเสีย  อาเจียน 
- ผลต่อระบบประสาท: เช่น ประสาทส่วนปลายอักเสบ  ปวดศีรษะ  ความรู้สึกสัมผัสเพี้ยน 
- ผลต่อระบบทางเดินหายใจ: เช่น หายใจไม่ออก/หายใจลำบาก  ปอดบวมน้ำ หรือปอดบวม 
- ผลต่อผิวหนัง: เช่น มีภาวะผมร่วง   เกิดผื่นคัน  มีอาการพุพองที่ผิวหนัง  เกิดลมพิษ 
- ผลต่อระบบหัวใจและหลอดเลือด: เช่น  แน่นหน้าอก   มีภาวะหัวใจขาดเลือด  หัวใจเต้นเร็ว  ความดันโลหิตสูงหรือไม่ก็ต่ำ  ใบหน้าแดง 
- ผลต่อกล้ามเนื้อและกระดูก: เช่น ปวดกล้ามเนื้อ   ปวดกราม  ปวดหลัง 
- ผลต่อระบบทางเดินปัสสาวะ: เช่น กระเพาะปัสสาวะอักเสบ 
- ผลต่อตับ: เช่น เอนไซม์การทำงานของตับในเลือดสูงขึ้น  ค่าบิลิรูบินในเลือดสูง 
 
 ///// มีข้อควรระวังการใช้ไวโนเรลบีนอย่างไร? ///// 
มีข้อควรระวังการใช้ยาไวโนเรลบีน  เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบของยานี้ 
- ห้ามใช้ยานี้กับ สตรีมีครรภ์  สตรีในภาวะให้นมบุตร 
- เข้ารับการตรวจร่างกาย และการตรวจเลือด  เช่น CBC   ดูการทำงานของตับ  ตามคำแนะนำของแพทย์ 
- กรณีปวดบริเวณผิวหนังที่ได้รับการฉีดยา  แพทย์อาจแนะนำให้ใช้การประคบอุ่นบริเวณที่ปวดเพื่อบรรเทาอาการ 
- มาพบแพทย์/มาโรงพยาบาลเพื่อรับการรักษาตามแพทย์นัดหมายทุกครั้ง  ไม่ควรหยุดการรักษาไปเฉยๆโดยมิได้ปรึกษาแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไวโนเรลบีนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อาการข้างเคียงลักษณะใดที่ต้องนำผู้ป่วยมาส่งโรงพยาบาลโดยเร็ว? ///// 
กรณีพบอาการข้างเคียงดังต่อไปนี้หลังการใช้ยาไวโนเรลบีน ควรต้องรีบนำผู้ป่วยส่งโรงพยาบาลภายใน 24 ชั่วโมง เช่น 
- ท้องเสียตั้งแต่ 4-6 ครั้งขึ้นไปภายใน 24 ชั่วโมง 
- คลื่นไส้ทุกครั้งที่รับประทานอาหารและยาที่แพทย์สั่งจ่ายมาเพื่อบรรเทาอาการใช้ไม่ได้ผล 
- อาเจียนวันละ 4–5 ครั้ง ภายใน 24 ชั่วโมง 
- มีเลือดออกตามร่างกายโดยไม่รู้สาเหตุ 
- อุจจาระมีสีคล้ำ/อุจจาระเป็นเลือด และ/หรือปัสสาวะมีเลือดปน/ปัสสาวะเป็นเลือด 
- ท้องผูกอย่างรุนแรง 
- มีแผลรุนแรงเกิดขึ้นในช่องปาก 
 
 ///// ไวโนเรลบีนมีปฏิกิริยากับยาตัวอื่นอย่างไร? ///// 
ยาไวโนเรลบีนมีปฏิกิริยาระหว่างยากับยาตัวอื่น เช่น 
- ห้ามใช้ยาไวโนเรลบีนร่วมกับยาAdalimumab  เพราะจะทำให้เกิดความเสี่ยงต่อการติดเชื้อได้อย่างรุนแรง 
- ห้ามใช้ยาไวโนเรลบีนร่วมกับยาClozapine  เพราะจะทำให้เกิดภาวะเม็ดเลือดขาวต่ำ
รุนแรงและมีการติดเชื้อโรคชนิดต่างๆได้ง่ายมากตามมา 
- ห้ามใช้ยาไวโนเรลบีนร่วมกับVitamin E  ด้วยจะทำให้ประสิทธิภาพการรักษาของ
ยาไวโนเรลบีนลดต่ำลง 
- ห้ามใช้ยาไวโนเรลบีนร่วมกับวัคซีนป้องกันโรคชนิดต่างๆ เช่น วัคซีนโรคฝีดาษ  
วัคซีนหัดเยอรมัน   วัคซีนโรคหัด  ด้วยจะทำให้ผู้ป่วยเสี่ยงต่อการติดเชื้อจากวัคซีนที่
ได้รับเสียเอง ตลอดจนผลการกระตุ้นภูมิคุ้มกัน/ภูมิคุ้มกันต้านทานโรคของวัคซีนดังกล่าวไม่เกิดประสิทธิผล 
- หลีกเลี่ยงการใช้ยาไวโนเรลบีนร่วมกับยาบางกลุ่มที่จะทำให้ระดับยาไวโนเรลบีน
ในเลือดสูงขึ้นจนก่อให้เกิดอาการข้างเคียงอย่างมากมายจากยาไวโนเรลบีนตามมา  ตัวอย่างยาเหล่านั้น เช่นยา  Nelfinavir, Erythromycin, Posaconazole และ Itraconazole 
- ห้ามใช้ยาไวโนเรลบีนร่วมกับยาZidovudine  ด้วยจะทำให้การทำงานของไขกระดูกผิดปกติและเกิดภาวะโลหิตจางตามมา 
- ห้ามใช้ยาไวโนเรลบีนร่วมกับยาSimvastatin  ด้วยอาจก่อความเสียหายต่อเส้นประสาทของร่างกาย  นอกจากนี้ยังอาจทำให้ผู้ป่วยได้รับผลข้างเคียงจากยาทั้ง 2 ชนิดมากยิ่งขึ้น 
 
 ///// ควรเก็บรักษาไวโนเรลบีนอย่างไร? ///// 
ควรเก็บรักษายาไวโนเรลบีน ดังนี้ เช่น 
- เก็บยาฉีดและยารับประทานภายใต้อุณหภูมิ 2–8 องศาเซลเซียส(Celsius)  
 ห้ามเก็บยาในช่องแข็งตู้เย็น 
- เก็บยาทุกชนิดในภาชนะที่ปิดมิดชิด พ้นแสง/แสงแดด ความร้อนและความชื้น 
- ไม่เก็บยาฯในห้องน้ำหรือในรถยนต์  เก็บยาฯให้พ้นมือเด็กและสัตว์เลี้ยง และ 
- ไม่เก็บยาที่เสื่อมสภาพหรือยาที่หมดอายุแล้ว 
 ///// ไวโนเรลบีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไวโนเรลบีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Relbovin, Neoben, Vinbine, Vinelbine, Vinorelmil, Cevin 
 
 ///// บรรณานุกรม ///// 
http://chemocare.com/chemotherapy/drug-info/Vinorelbine.aspx [2018,May19] 
https://www.fda.gov/ohrms/dockets/ac/04/briefing/4021B1_10_Vinorelbine%20label.pdf [2018,May19] 
https://en.wikipedia.org/wiki/Vinorelbine [2018,May19] 
http://www.mims.com/thailand/drug/info/navelbine/?type=brief [2018,May19] 
https://www.drugs.com/sfx/vinorelbine-side-effects.html [2018,May19] 
https://www.drugs.com/drug-interactions/vinorelbine-index.html?filter=3&amp;generic_only= [2018,May19]
