โดเพ็กซามีน (Dopexamine)
 ///// บทนำ ///// 
ยาโดเพ็กซามีน(Dopexamine หรือ Dopexamine hydrochloride) เป็นสารประกอบชนิดสังเคราะห์ที่มีโครงสร้างทางเคมีคล้ายคลึงกับสารโดพามีน (Dopamine)   ทางคลินิกจะใช้ยานี้ในลักษณะของยาฉีดเข้าหลอดเลือดดำ  ร่างกายคนปกติสามารถขับยานี้ออกจากกระแสเลือดภายในระยะเวลาประมาณ 6–7 นาทีหลังตัวยาอยู่ในกระแสเลือด โดยผ่านทิ้งไปทางปัสสาวะเป็นส่วนใหญ่ และส่วนน้อยทางอุจจาระ  แต่ในผู้ป่วยด้วยอาการหัวใจล้มเหลว  ร่างกายอาจใช้เวลานานขึ้นเป็นประมาณ 11 นาทีในการกำจัดยานี้ออกจากร่างกาย 
ในสถานพยาบาล จะใช้ยาโดเพ็กซามีนเพื่อบำบัดอาการหัวใจล้มเหลว ซึ่งรวมถึงผู้ที่มีภาวะหัวใจล้มเหลวด้วยสาเหตุจากการผ่าตัดหัวใจ  ปัจจุบัน เราไม่ค่อยพบเห็นการใช้ยาโดเพ็กซามีนบ่อยเท่าใดนัก  ด้วยมียาทางเลือกอื่นที่ดีกว่าอีกหลายตัวที่สามารถนำมาใช้ทดแทนยาโดเพ็กซามีนได้ อย่างเช่นยา  Dopamine,  Dobutamine,  Norepinephrine,  Epinephrine,  และ Levosimendan 
ยาโดเพ็กซามีนมีกลไกการออกฤทธิ์ที่ตัวรับ(Receptor)ในเนื้อเยื่อของอวัยวะต่างๆ  3 ชนิดตัวรับ ได้แก่  Beta-2 adrenergic receptors,  Dopamine receptor ชนิดย่อย D1(Dopamine 1),  และ Dopamine receptor ชนิดย่อย D2 (Dopamine2) 
ยาโดเพ็กซามีน มิได้ออกฤทธิ์กระตุ้นที่ตัวรับ Alpha-adrenergic agonist จึงไม่ทำให้เส้นเลือด/หลอดเลือดหดตัว แต่จะทำให้ปริมาตรเลือดที่ออกจากหัวใจมีปริมาณเพิ่มขึ้น ส่งผลให้การส่งเลือดไปหล่อเลี้ยงอวัยวะต่างๆ ทำได้ดีขึ้น 
ผลข้างเคียงจากการใช้ยาโดเพ็กซามีน เท่าที่พบเห็น เช่น ทำให้หัวใจเต้นเร็ว หรือบางรายหัวใจเต้นช้าลง  คลื่นไส้  ตัวสั่น  ปวดศีรษะ  ความดันโลหิตต่ำ  อาเจียน  เหงื่อออกมาก 
ทั้งนี้  ยาโดเพ็กซามีน มีข้อจำกัดการใช้งานเช่นเดียวกับยาอื่นๆ  อาทิเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีปริมาตรเลือดในร่างกายน้อยกว่าปกติ 
- ห้ามใช้กับผู้ป่วยต่อมไทรอยด์เป็นพิษ  ผู้ป่วย Pheochromocytoma  ผู้ที่มีภาวะเกล็ดเลือดต่ำ  ผู้ที่มีการไหลเวียนของเลือดที่หัวใจอุดตัน 
โดยทั่วไป การใช้ยาโดเพ็กซามีน มักพบแต่ในสถานพยาบาล  ขนาดการใช้ยาที่ถูกรับรองประสิทธิผล จะมีเฉพาะในผู้ใหญ่เท่านั้น และยังไม่มีข้อมูลทางคลินิกมาสนับสนุนความปลอดภัยของการใช้ยานี้กับผู้ป่วยเด็ก  และเราอาจไม่พบเห็นการใช้ยาโดเพ็กซามีนในประเทศไทย  ด้วยมีตัวยาทางเลือกอีกหลายตัวที่มีประสิทธิผลดีกว่า มารองรับ  ประกอบกับ ปัจจุบัน ผู้ผลิตยาโดเพ็กซามีนมีแผนปรับปรุงสูตรตำรับเพื่อให้มีประสิทธิผลครอบคลุมและก่อให้เกิดประโยชน์ทางคลินิกมากยิ่งขึ้น 
 
 ///// โดเพ็กซามีนมีสรรพคุณ(คุณสมบัติ)อย่างไร? ///// 
ยาโดเพ็กซามีนมีสรรพคุณ/ข้อบ่งใช้ เช่น 
- บำบัดภาวะหัวใจล้มเหลวจากสาเหตุทั่วไป หรือสาเหตุจากการผ่าตัดหัวใจ 
- ช่วยบำบัดอาการของผู้ป่วยที่ติดเชื้อในกระแสเลือดหรือมีภาวะพิษเหตุติดเชื้อ  และผู้ที่มีภาวะช็อก 
 
 ///// โดเพ็กซามีนมีกลไกการออกฤทธิ์อย่างไร? ///// 
กลไกการออกฤทธิ์ของยาโดเพ็กซามีนคือ ตัวยาจะออกฤทธิ์กระตุ้นตัวรับที่มีชื่อว่า Beta-2 adrenergic receptor รวมถึง Dopamine receptor D1, และ Dopamine receptor D2  ส่งผลยับยั้งการดูดคืนกลับของสารสื่อประสาทที่มีชื่อว่า Norepinephrine  ส่งผลทำให้หัวใจสามารถบีบตัวและเพิ่มปริมาณเลือดไปหล่อเลี้ยงอวัยวะต่างๆได้มากยิ่งขึ้น  จากกลไกดังกล่าวจึงก่อให้เกิดฤทธิ์ของการรักษาตามสรรพคุณ 
 
 ///// โดเพ็กซามีนมีรูปแบบการจัดจำหน่ายอย่างไร? ///// 
ยาโดเพ็กซามีนมีรูปแบบการจัดจำหน่ายเป็น ยาฉีดที่บรรจุตัวยา Dopexamine  hydrochloride ขนาด 50 มิลลิกรัม/5 มิลลิลิตร หรือ 50,000 ไมโครกรัม/5 มิลลิลิตร 
 
 ///// โดเพ็กซามีนมีขนาดการบริหารยาอย่างไร? ///// 
ยาโดเพ็กซามีนมีขนาดการบริหารยา/ใช้ยา เช่น 
 
- ผู้ใหญ่:    หยดยาเข้าหลอดเลือดดำ โดยเริ่มต้นที่ 0.5 ไมโครกรัม/น้ำหนักตัว 1 กิโลกรัม/นาที(หยดยาใน 1 นาที)  แพทย์อาจปรับขนาดยาเพิ่มขึ้นครั้งละ 0.5–1ไมโครกรัม/น้ำหนักตัว 1 กิโลกรัม/นาที โดยเว้นระยะห่างกันทุก 15 นาที หรือเป็นไปตามดุลยพินิจของแพทย์ผู้รักษา   โดยแพทย์อาจปรับขนาดการให้ยาผู้ป่วยได้ถึง 6 ไมโครกรัม/น้ำหนักตัว 1 กิโลกรัม/นาที และหยดยาเข้าหลอดเลือดดำต่อเนื่องแต่มักไม่เกิน 48 ชั่วโมง 
- เด็ก: ทางคลินิก ยังไม่มีขนาดการใช้ยานี้กับผู้ป่วยเด็ก 
อนึ่ง:   ก่อนการใช้ยาโดเพ็กซามีนหยดเข้าหลอดเลือดดำ ต้องเจือจางตัวยาด้วยสารละลายตามที่เอกสารกำกับยากำหนดไว้ เช่น 0.9% Sodium chloride หรือ 5% Dextrose 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโดเพ็กซามีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆเช่น โรคความดันโลหิตต่ำ  โรคหัวใจ  รวมทั้งกำลังกินยา/ใช้ยา และ/หรืออาหารเสริมอะไรอยู่  เพราะยาโดเพ็กซามีนอาจส่งผลให้อาการของโรค เหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช่อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// โดเพ็กซามีนมีผลไม่พึงประสงค์อย่างไร? ///// 
ยาโดเพ็กซามีน สามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:   เช่น  เกิดภาวะเลือดออกง่าย  มีภาวะโลหิตเป็นพิษ(ภาวะพิษเหตุติดเชื้อ) 
- ผลต่อระบบทางเดินอาหาร: เช่น  คลื่นไส้ อาเจียน 
- ผลต่อระบบประสาท: เช่น  ปวดศีรษะ  ตัวสั่น 
- ผลต่อระบบหัวใจและหลอดเลือด:  เช่น  เจ็บหน้าอก  กล้ามเนื้อหัวใจขาดเลือด  ค่า ECG ผิดปกติ  ความดันโลหิตสูงหรือไม่ก็ต่ำ  ชีพจรเต้นเร็วหรือไม่ก็ช้า  เกิดอาการหัวใจล้มเหลวมากกว่าเดิม 
- ผลต่อไต:  เช่น   ไตวาย 
- ผลต่อผิวหนัง: เช่น  ผื่นคัน  มีเหงื่อออกมาก 
- ผลต่อระบบทางเดินหายใจ:  เช่น  หายใจขัด/หายใจลำบาก 
*อนึ่ง กรณีที่ผู้ป่วยได้รับยาโดเพ็กซามีน เกินขนาด จะมีอาการ หัวใจเต้นเร็วหรือไม่ก็ช้า  หัวใจล้มเหลว  หัวใจเต้นผิดจังหวะ  ตัวสั่น  คลื่นไส้ อาเจียน  ปวดศีรษะ เหงื่อออกมาก  หายใจขัด  เจ็บหน้าอก หากพบอาการเหล่านี้ ต้องหยุดให้ยานี้ แล้วแจ้งแพทย์ทันที  ซึ่งการรักษาจะเป็นการรักษาประคับประคองตามอาการ  จนกระทั่งอาการผู้ป่วยกลับมาเป็นปกติ 
 
 ///// มีข้อควรระวังการใช้โดเพ็กซามีนอย่างไร? ///// 
มีข้อควรระวังการใช้ยาโดเพ็กซามีน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก  และผู้สูงอายุ                                 โดยไม่มีคำสั่งจากแพทย์ผู้รักษา 
- ห้ามใช้ยานี้กับผู้ที่ป่วยด้วยความดันโลหิตต่ำอย่างรุนแรง ผู้ที่มีปริมาตรเลือดน้อย 
- ห้ามใช้ยาที่มีสภาพเปลี่ยนแปลงไปจากเดิม เช่น สียาเปลี่ยนไป  มีผง หรือมีการตกตะกอนของตัวยา 
- หากมีอาการแพ้ยานี้ เช่น  มือ-เท้า-ใบหน้าบวม  มีผื่นคัน-ลมพิษขึ้นเต็มตัว  อึดอัด/หายใจไม่ออก/หายใจลำบาก ต้องหยุดการใช้ยานี้ และแจ้งแพทย์ทันที 
- หากมีอาการวิงเวียนหลังใช้ยานี้  ควรหลีกเลี่ยงการขับขี่ยวดยานพาหนะหรือการทำงานที่ต้องควบคุมเครื่องจักร เพราะจะเกิดอุบัติเหตุได้ง่าย 
- ระหว่างใช้ยานี้ แพทย์ /พยาบาล จะตรวจวัดสัญญาณชีพต่างๆของผู้ป่วยตลอดเวลา 
- มาโรงพยาบาลตามที่แพทย์นัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโดเพ็กซามีนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โดเพ็กซามีนมีปฏิกิริยาระหว่างยากับยาตัวอื่นอย่างไร? ///// 
ยาโดเพ็กซามีนมีปฏิกิริยาระหว่างยากับยาตัวอื่น เช่น 
- ห้ามใช้ยาโดเพ็กซามีนร่วมกับยา Beta2-adrenergic  หรือ Dopamine receptor antagonists  ด้วยจะทำให้ฤทธิ์การรักษาของยาโดเพ็กซามีนด้อยประสิทธิภาพลง 
- หลีกเลี่ยงการใช้ยาโดเพ็กซามีนร่วมกับยา Noradrenaline  ด้วยจะทำให้การ                    ออกฤทธิ์ของยาโดเพ็กซามีนเพิ่มมากขึ้นจนส่งผลให้เกิดอาการข้างเคียงจากยาโดเพ็กซามีนกับผู้ป่วยสูงขึ้นตามมา 
 
 ///// ควรเก็บรักษาโดเพ็กซามีนอย่างไร? ///// 
ควรเก็บยาโดเพ็กซามีนตามคำแนะนำในเอกสารกำกับยาที่แนบมากับตัวผลิตภัณฑ์  ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โดเพ็กซามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาโดเพ็กซามีน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Dopexamine [2017,Jan14] 
http://www.druginfosys.com/drug.aspx?drugcode=1449&amp;type=1#Dosage [2017,Jan14] 
http://www.wikiwand.com/en/Dopexamine [2017,Jan14] 
https://www.medicines.org.uk/emc/PIL.5578.latest.pdf [2017,Jan14] 
https://books.google.co.th/books?id=wwPnAwAAQBAJ&amp;pg=PA92&amp;lpg=PA92&amp;dq=Dopexamine++is+eliminated+by&amp;source=bl&amp;ots=rVyJoFRDBd&amp;sig=M67o7dbzD0nXaVoJZTkz6ezBnrI&amp;hl=en&amp;sa=X&amp;ved=0ahUKEwih4ILh6JPRAhUBsI8KHTs0CF8Q6AEINDAI#v=onepage&amp;q=Dopexamine%20%20is%20eliminated%20by&amp;f=false [2017,Jan14]
