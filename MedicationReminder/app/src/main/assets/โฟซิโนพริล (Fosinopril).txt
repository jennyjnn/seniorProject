โฟซิโนพริล (Fosinopril)
 ///// บทนำ ///// 
ยาโฟซิโนพริล (Fosinopril) เป็นยาที่อยู่ในกลุ่มเอซีอี อินฮิบิเตอร์ (Angiotensin-converting-enzyme inhibitor, ACE inhibitor) ทางคลินิกนำมาใช้เป็นยาลดความดันโลหิตสูง และรักษาโรคหัวใจล้มเหลวบางประเภท โดยตัวยาจะเพิ่มความสามารถในการสูบฉีดเลือดของหัวใจทำให้ร่างกายได้รับออกซิเจนอย่างทั่วถึง รูปแบบยาแผนปัจจุบันของยานี้จะเป็นยาชนิดรับประทาน 
หลังจากตัวยานี้ถูกดูดซึมเข้าสู่กระแสเลือด จะเกิดการรวมตัวกับพลาสมาโปรตีนประมาณ 87% ตับจะเป็นอวัยวะที่คอยเปลี่ยนโครงสร้างทางเคมีของยานี้อย่างต่อเนื่อง โดยร่างกายต้องใช้เวลาประมาณ 12 ชั่วโมงเป็นอย่างต่ำเพื่อกำจัดปริมาณยาครึ่งหนึ่งออกจากกระแสเลือดและผ่านทิ้งไปกับปัสสาวะ ยาอีกส่วนหนึ่งจะถูกทำลายโดยผ่านกระบวนการของตับ จึงถือเป็นข้อดีของยาโพซิโนพริลที่อยู่เหนือยาลดความดันโลหิตของกลุ่มเอซีอี อินฮิบิเตอร์ตัวอื่น โดยสามารถใช้ได้กับผู้ป่วยโรคหัวใจล้มเหลวที่มีภาวะของโรคไตร่วมด้วย 
อาจใช้ยานี้ในลักษณะยาเดี่ยวๆเพื่อบำบัดอาการความดันโลหิตสูงหรือจะใช้ร่วมกับยาอื่นก็ได้ แต่สำหรับภาวะหัวใจวาย/หัวใจล้มเหลว ยาโฟซิโนพริลมักจะถูกใช้ร่วมกับยาอื่นในการบำบัดอาการป่วยนั้น 
ก่อนการเลือกใช้ยานี้ มีข้อมูลบางประการที่แพทย์ต้องนำมาใช้ประกอบก่อนการตัดสินใจในการใช้ยาเช่น 
- เคยแพ้ยานี้หรือไม่ 
- เคยมีประวัติบวมน้ำหลังใช้ยาในกลุ่มเอซีอี อินฮิบิเตอร์หรือไม่ 
- หากเป็นสตรีอยู่ในภาวะตั้งครรภ์หรือไม่ 
- มีโรคประจำตัวอื่นใดอีกบ้างเช่น โรคเบาหวาน โรคไต โรคตับ 
- เคยมีภาวะหัวใจวายมาก่อนหรือไม่ 
- ระหว่างการใช้ยานี้แพทย์ต้องคอยหมั่นตรวจสอบความดันโลหิต ตรวจเลือดดูการทำงานของหัวใจ ของตับ -ไต ว่ายังปกติดีหรือไม่ 
- ผู้ป่วยต้องมาพบแพทย์ตามนัดทุกครั้ง 
- ผู้ป่วยจะต้องปฏิบัติตามคำแนะนำและรับประทานยานี้ตามคำสั่งแพทย์อย่างเคร่งครัด 
 ///// โฟซิโนพริลมีสรรพคุณ (คุณสมบัติ) อย่างไร? ///// 
ยาโฟซิโนพริลมีสรรพคุณ/ข้อบ่งใช้เช่น 
- รักษาโรคความดันโลหิตสูง 
- รักษาอาการหัวใจล้มเหลว/หัวใจวาย 
 ///// โฟซิโนพริลมีกลไกการออกฤทธิ์อย่างไร? ///// 
กลไกการออกฤทธิ์ของยาโฟซิโนพริลคือ ตัวยาจะออกฤทธิ์ยับยั้งกระบวนการเปลี่ยนสารที่เกี่ยวข้องกับการควบคุมความดันโลหิตของร่างกายคือ Angiotensin I ไปเป็น Angiotensin II มีผลทำให้หลอดเลือดแดงลดความต้านทาน โดยมีการขยายตัวและเพิ่มการไหลเวียนเลือดได้มากขึ้น นอกจากนี้ยังช่วยลดปริมาณเลือดที่ถูกบีบออกจากหัวใจทำให้ความดันโลหิตในหลอดเลือดแดงลดตามไปเช่นกัน สำหรับที่หน่วยไตยานี้ยังเพิ่มการขับออกของเกลือโซเดียมไปกับปัสสาวะอีกด้วย จากกลไกที่กล่าวมาทำให้เกิดฤทธิ์ของการรักษาตามสรรพคุณ 
 ///// โฟซิโนพริลมีรูปแบบการจัดจำหน่ายอย่างไร? ///// 
โฟซิโนพริลมีรูปแบบการจัดจำหน่ายอย่างไร? 
- ยาเม็ดชนิดรับประทาน ขนาด 20 และ 40 มิลลิกรัม/เม็ด 
- ยาเม็ดชนิดรับประทานที่ผสมร่วมกับยาอื่นเช่น Fosinopril Sodium 10 มิลลิกรัม + Hydrochlorothiazide 12.5 มิลลิกรัม/เม็ด 
 ///// โฟซิโนพริลมีขนาดรับประทานอย่างไร? ///// 
ยาโฟซิโนพริลมีขนาดรับประทานเช่น 
ก. สำหรับโรคความดันโลหิตสูง: 
- ผู้ใหญ่: เริ่มต้นรับประทาน 10 มิลลิกรัมวันละครั้ง ขนาดยาที่ใช้คงการรักษาอยู่ที่ 10 - 40 มิลลิกรัมวันละครั้ง โดยเป็นไปตามคำสั่งแพทย์ที่อาจมีการปรับเพิ่มขนาดยาได้ 
- เด็ก:	รับประทานยาขนาด 0.1 - 0.6 มิลลิกรัม/น้ำหนักตัว 1 กิโลกรัม โดยเด็กที่มีน้ำหนักตัวเกิน 50 กิโลกรัมแพทย์อาจให้รับประทานยา 5 - 10 มิลลิกรัมวันละครั้ง 
ข. สำหรับรักษาอาการหัวใจล้มเหลว: 
- ผู้ใหญ่: เริ่มต้นรับประทาน 10 มิลลิกรัมวันละครั้ง หากผู้ป่วยมีความเสี่ยงของความดันโลหิตต่ำ แพทย์มักให้รับประทานยาขนาดเริ่มต้นที่ 5 มิลลิกรัมวันละครั้ง ขนาดรับประทานสูงสุดไม่เกิน 40 มิลลิกรัมวันละครั้ง 
- เด็ก: ในการรักษากรณีนี้ยังไม่มีข้อมูลทางการแพทย์ที่แน่ชัดถึงการใช้ยานี้ในเด็ก การใช้ยานี้ในเด็กกรณีนี้จึงอยู่ในดุลพินิจของแพทย์ผู้รักษา 
* อนึ่ง: สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโฟซิโนพริล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาโฟซิโนพริลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
เพื่อประสิทธิผลของการรักษา ควรรับประทานยาโฟซิโนพริลให้ตรงเวลาเสมอ แต่หากลืมรับประทานยาสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// โฟซิโนพริลมีผลไม่พึงประสงค์อย่างไร? ///// 
ยาโฟซิโนพริลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น  มีอาการไอซึ่งเป็นอาการข้างเคียงที่เด่นของยากลุ่มนี้ เกิดความดันโลหิตต่ำ วิงเวียน ปวดศีรษะ เจ็บหน้าอก มีระดับเกลือโพแทสเซียมในร่างกายสูงผิดปกติ ง่วงนอน อ่อนแรง หัวใจเต้นผิดปกติ ปวดกล้ามเนื้อ คลื่นไส้ อาเจียน ท้องเสีย อาจเกิดภาวะผนังลำไส้เล็กบวม และสมรรถนะทางเพศถดถอย 
*อาการของผู้ที่ได้รับยาเกินขนาด: จะพบภาวะความดันโลหิตต่ำอย่างรุนแรง มีภาวะไตวาย เกิดสมดุลของเกลือแร่ในร่างกายเปลี่ยนแปลง หากพบอาการเหล่านี้ต้องรีบนำตัวผู้ป่วยส่งโรงพยาบาลโดยเร็ว การรักษาเบื้องต้นแพทย์อาจให้การรักษาเช่น ให้น้ำเกลือทางหลอดเลือดดำ และอาจมีการใช้ยา Naloxone ร่วมกับยาถ่านกัมมันต์ ทั้งนี้ขึ้นกับดุลพินิจของแพทย์ผู้รักษา 
 ///// มีข้อควรระวังการใช้โฟซิโนพริลอย่างไร? ///// 
มีข้อควรระวังการใช้ยาโฟซิโนพริลเช่น 
- ห้ามใช้กับผู้ที่แพ้ยานี้หรือแพ้ยาในกลุ่ม ACE inhibitor 
- ห้ามใช้ยานี้กับผู้ป่วยขณะที่มีภาวะช็อกอันมีสาเหตุมาจากหัวใจทำงานผิดปกติ (Cardio genic shock) 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- ห้ามปรับขนาดรับประทานยานี้ด้วยตนเอง 
- ระวังการใช้ยานี้กับผู้ป่วยด้วยโรคหลอดเลือด โรคลิ้นหัวใจ และผู้ป่วยโรคไต 
- ระหว่างการใช้ยานี้ต้องหมั่นตรวจสอบความดันโลหิตตามคำแนะนำของแพทย์ว่าเป็นปกติอย่างสม่ำเสมอหรือไม่ 
- แพทย์จะแนะนำให้ผู้ป่วยตรวจเลือดดูระดับอิเล็กโทรไลต์ (Electrolyte, เกลือแร่) ในกระแสเลือดเพื่อการควบคุมให้เป็นปกติอยู่เสมอ 
- แพทย์จะแนะนำการตรวจเลือดดูความปกติของเม็ดเลือดและการทำงานของไตว่ายังเป็นปกติดีอยู่หรือไม่ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโฟซิโนพริลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โฟซิโนพริลมีปฏิกิริยาระหว่างยากับยาตัวอื่นอย่างไร? ///// 
ยาโฟซิโนพริลมีปฏิกิริยาระหว่างยากับยาตัวอื่นเช่น 
- การใช้ยาโฟซิโนพริลร่วมกับยา Hydrochlorothiazide อาจทำให้เกิดภาวะความดันโลหิตต่ำตามมา หากต้องการใช้ยาร่วมกันแพทย์จะปรับขนาดรับประทานให้เหมาะสมกับผู้ป่วยเป็นรายบุคคลไป 
- การใช้ยาโฟซิโนพริลร่วมกับยา Spironolactone สามารถทำให้ระดับของเกลือโพแทสเซียมในกระแสเลือดเพิ่มสูงขึ้นจนเป็นผลเสียกับไต กระตุ้นให้เกิดภาวะหัวใจล้มเหลว กรณีที่จำเป็นต้องใช้ยาร่วมกันแพทย์จะปรับขนาดรับประทานที่เหมาะสมกับผู้ป่วยเป็นกรณีๆไป 
- การใช้ยาโฟซิโนพริลร่วมกับยารักษาโรคความดันโลหิตสูง (Olmesartan, Losartan) จะเพิ่มความเสี่ยงของภาวะความดันโลหิตต่ำ ก่อให้เกิดความเสียหายกับไต และทำให้มีภาวะเกลือโพแทสเซียมในกระแสเลือดสูงขึ้นจนส่งผลให้เกิดอาการกล้ามเนื้อเป็นอัมพาต หัวใจเต้นผิดจังหวะ จนถึงหัวใจหยุดเต้น เพื่อมิให้เกิดภาวะดังกล่าวจึงควรหลีกเลี่ยงการใช้ยาร่วมกัน 
- การใช้ยาโฟซิโนพริลร่วมกับยา Alprazolam อาจทำให้เกิดภาวะความดันโลหิตต่ำตามมา รวมถึงมีอาการวิงเวียน ปวดศีรษะ เป็นลม อัตราการเต้นของหัวใจผิดปกติ เพื่อป้องกันการเกิดอาการเหล่านี้ควรหลีกเลี่ยงการใช้ยาร่วมกัน 
 ///// ควรเก็บรักษาโฟซิโนพริลอย่างไร? ///// 
ควรเก็บยาโฟซิโนพริลในช่วงอุณหภูมิ 20 - 25 องศาเซลเซียส (Celsius) ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โฟซิโนพริลมีชื่ออื่นอีกไหม? ผลิตจากบริษัทอะไรบ้าง? ///// 
ยาโฟซิโนพริลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Fosinopril  [2015,Sept5] 
http://www.drugs.com/cdi/fosinopril.html [2015,Sept5] 
http://www.mims.com/THAILAND/Home/GatewaySubscription/?generic=Fosinopril  [2015,Sept5] 
http://www.mims.com/India/drug/info/fosinopril/?type=full&amp;mtype=generic#Dosage  [2015,Sept5] 
http://www.drugs.com/drug-interactions/fosinopril.html  [2015,Sept5] 
http://www.mims.com/India/Drug/search/?q=fosinopril  [2015,Sept5]
