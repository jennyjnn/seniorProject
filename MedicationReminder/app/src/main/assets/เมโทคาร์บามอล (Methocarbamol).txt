เมโทคาร์บามอล (Methocarbamol)
 ///// บทนำ ///// 
ยาเมโทคาร์บามอล(Methocarbamol) เป็นยาที่มีฤทธิ์เป็นยาคลายกล้ามเนื้อ   ทางคลินิกใช้บำบัดรักษาอาการหดเกร็งตัวของกล้ามเนื้อลาย   และวางจำหน่ายภายใต้ยาชื่อการค้าว่า “Robaxin” เป็นครั้งแรก  ยานี้มีฤทธิ์ปิดกั้นการนำกระแสประสาทหรือนำความรู้สึกเจ็บ/ปวดไปยังสมองของผู้ป่วย  การใช้ยานี้ได้สัมฤทธิ์ผลจะต้องอาศัยการพักผ่อนอย่างเพียงพอพร้อมกับทำกายภาพบำบัดอย่างถูกต้องเหมาะสมจึงจะช่วยให้กล้ามเนื้อผ่อนคลายและฟื้นสภาพได้เร็วยิ่งขึ้น  ขนาดรับประทานโดยทั่วไปของยานี้อยู่ที่ 3–6 กรัม/วัน แต่สำหรับการช่วยเหลือบำบัดรักษาอาการกล้ามเนื้อหดเกร็งในผู้ป่วยโรคบาดทะยัก  แพทย์อาจใช้ขนาดยานี้สูงสุดถึง 24 กรัม/วัน 
ในตลาดยา ยังพบว่า ยาเมโทคาร์บามอลสามารถนำไปผสมกับยาAcetaminophen หรือ Paracetamol และจำหน่ายภายใต้ชื่อการค้าว่า “Robaxacet และ Tylenol Body Pain Night”  ขณะที่ “Robax platinum” เป็นชื่อการค้าของยาเมโทคาร์บามอลกับยาIbuprofen และ “Robaxisal” เป็นชื่อการค้าของสูตรผสมระหว่างเมโทคาร์บามอลกับยาAspirin 
รูปแบบเภสัชภัณฑ์ของยาเมโทคาร์บามอล มีทั้งแบบรับประทานและยาฉีด ซึ่งมีวัตถุประสงค์การใช้แตกต่างกัน โดยแบบรับประทานจะใช้คลายกล้ามเนื้อเพื่อระงับอาการปวด ผู้ป่วยสามารถนำกลับมารับประทานที่บ้านได้  แต่รูปแบบยาฉีดมักใช้กับกรณีอาการหดเกร็งตัวของกล้ามเนื้อในผู้ป่วยโรคบาดทะยักซึ่งต้องอาศัยความรวดเร็วเพื่อบำบัดรักษาและช่วยชีวิตผู้ป่วย 
ตัวยาเมโทคาร์บามอลสามารถอยู่ในร่างกายได้ยาวนานประมาณ 1.14–1.24 ชั่วโมงก่อนที่จะถูกตับทำลายโครงสร้างของตัวยาและขับทิ้งไปกับปัสสาวะ 
ข้อจำกัดของยาเมโทคาร์บามอลในการใช้กับผู้ป่วยนั้นมีเงื่อนไขดังต่อไปนี้ เช่น 
- ห้ามใช้ยานี้กับผู้ป่วยโรคกล้ามเนื้ออ่อนแรง  ผู้ป่วยในภาวะโคม่า  ผู้ป่วยโรคไต  
ผู้ที่มีบาดแผลที่สมอง  ผู้ป่วยโรคลมชักหรือมีประวัติเป็นลมชัก 
- ห้ามใช้กับผู้ที่แพ้ยาชนิดนี้ 
- ยาเมโทคาร์บามอลสามารถรบกวน สมาธิ  ความคิดของผู้ป่วย  ขณะได้รับยานี้   จึงควรเลี่ยงการขับขี่ยวดยานพาหนะใดๆ และ/หรือการทำงานกับเครื่องจักร ด้วยจะส่งผลให้เกิดอุบัติเหตุได้ง่าย 
- ห้ามรับประทานยานี้พร้อมสุรา  ด้วยจะเกิดอาการวิงเวียนมากขึ้น 
- หลีกเลี่ยงการใช้ยานี้กับสตรีมีครรภ์/ตั้งครรภ์ และสตรีในภาวะให้นมบุตร 
- ห้ามใช้ยาชนิดอื่นร่วมกับยาเมโทคาร์บามอลโดยไม่มีคำสั่งจากแพทย์ ทั้งนี้เพื่อหลีกเลี่ยงภาวะยาตีกัน/ปฏิกิริยาระหว่างยา 
ในประเทศไทยโดยคณะกรรมการอาหารและยา ได้กำหนดให้ยาเมโทคาร์บามอลเป็นยาอันตรายที่ต้องใช้ภายใต้การดูแลของแพทย์   ทั้งนี้เราสามารถพบเห็นการใช้ยาเมโทคาร์บามอลได้ตามสถานพยาบาลทั้งของรัฐ-เอกชน และมีจำหน่ายตามร้านขายยาทั่วไป 
 
 ///// เมโทคาร์บามอลมีสรรพคุณ(คุณสมบัติ)อย่างไร? ///// 
ยาเมโทคาร์บามอล มีสรรพคุณ/ข้อบ่งใช้ เช่น 
- เป็นยาคลายกล้ามเนื้อ บรรเทาอาการปวดจากการหดเกร็งของกล้ามเนื้อลาย 
- รักษาการอักเสบที่ข้อไหล่ และและกระดูกสันหลังอักเสบ 
- บำบัดการเป็นตะคริว 
 
 ///// เมโทคาร์บามอลมีกลไกการออกฤทธิ์อย่างไร? ///// 
กลไกการออกฤทธิ์ของยาเมโทคาร์บามอล ยังไม่เป็นที่ทราบแน่ชัด แต่ทางคลินิกได้มีข้อสรุปว่า ยาเมโทคาร์บามอลจะออกฤทธิ์กดการทำงานของสมอง โดยปิดกั้นการรับสัญญาณความรู้สึกที่ส่งมายังสมอง แต่มิได้ออกฤทธิ์ต่อกล้ามเนื้อลายโดยตรง 
 
 ///// เมโทคาร์บามอลมีรูปแบบการจัดจำหน่ายอย่างไร? ///// 
เมโทคาร์บามอลมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Methocarbamol  500 และ 750 มิลลิกรัม/เม็ด 
- ยาฉีดที่ประกอบด้วย Methocarbamol 100 มิลลิกรัม/มิลลิลิตร และมีขนาดบรรจุ 
  10 มิลลิลิตร/ขวด 
 
 ///// เมโทคาร์บามอลมีขนาดการบริหารยาอย่างไร? ///// 
ยาเมโทคาร์บามอลมีขนาดการบริหารยา/ใช้ยา เช่น 
ก. สำหรับบรรเทาอาการปวดเกร็งกล้ามเนื้อ: 
- ผู้ใหญ่: รับประทานยาครั้งละ 1,500 มิลลิกรัม วันละ 4 ครั้ง เป็นเวลา 2–3 วัน
กรณีมีอาการรุนแรง แพทย์อาจปรับเพิ่มเป็นรับประทานยา 8 กรัม/วัน จากนั้น แพทย์อาจปรับลดขนาดการใช้ยาลงมาเป็น 4,000–4,500 มิลลิกรัม/วัน โดยแบ่งรับประทาน ทุก6-8 ชัวโมง ทั้งนี้ควรรับประทานยานี้พร้อมอาหาร หรือหลังอาหารทันที 
กรณียาฉีด: ฉีดยา 1,000 มิลลิกรัม เข้าหลอดเลือดดำ หรือฉีดทุก 8 ชั่วโมง  แต่ห้ามใช้ยาเกิน 3 กรัม/วัน  กรณีบาดทะยักเท่านั้นที่แพทย์จะใช้ยาฉีดเกิน 3 วันต่อเนื่อง 
- เด็ก: การใช้ยา และขนาดยา ขึ้นกับดุลพินิจของแพทย์ เป็นกรณีๆไป 
ข. สำหรับรักษาอาการโรคบาดทะยัก: 
- ผู้ใหญ่:  ฉีดยาขนาด 1–2 กรัม ในลักษณะแบบ IV/Intravenous tubing
จากนั้นหยดยาเข้าทางหลอดเลือดดำขนาด 1–2 กรัม เพื่อให้ผู้ป่วยได้รับยา 3 กรัมในช่วงเริ่มต้น  การให้ยาลักษณะนี้ แพทย์อาจต้องกระทำทุกๆ 6 ชั่วโมง จนกว่าผู้ป่วยจะสามารถใส่ท่อให้อาหารทางสายยางผ่านทางจมูก(Nasogastric tube)ได้ จึงจะเปลี่ยนการให้ยาเป็นยากิน โดยบดยานี้ที่เป็นเม็ดให้เป็นผงละเอียดแล้วกระจายตัวยาในน้ำหรือในน้ำเกลือแล้วส่งผ่านยาเข้าทางท่อให้อาหาร 
- เด็ก: เริ่มต้นฉีดยาเข้าทางหลอดเลือดดำครั้งละ 15 มิลลิกรัม/น้ำหนักตัว 1 กิโลกรัม หรือ 500 มิลลิกรัม/พื้นที่ผิวของร่างกาย  1 ตารางเมตร  และอาจต้องฉีดยาให้ผู้ป่วยทุก6 ชั่วโมง  โดยขนาดการให้ยาสูงสุด 1.8 กรัม/พื้นที่ผิวของร่างกาย 1 ตารางเมตร เป็นเวลาต่อเนื่อง3 วัน 
อนึ่ง: 
- ห้ามใช้ยานี้กับผู้ป่วยโรคไต 
- ระวังการใช้ยานี้กับผู้ป่วยโรคลมชัก  ด้วยตัวยาสามารถกระตุ้นอาการลมชักให้กำเริบขึ้นได้ 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิด รวมยาเมโทคาร์บามอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาเมโทคาร์บามอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาเมโทคาร์บามอล สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  
ให้รับประทานยาที่ขนาดปกติ 
 
 ///// เมโทคาร์บามอลมีผลไม่พึงประสงค์อย่างไร? ///// 
ยาเมโทคาร์บามอล สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด:  เช่น ความดันโลหิตต่ำ  และหัวใจเต้นช้า 
- ผลต่อระบบประสาท:   เช่น วิงเวียน    ปวดศีรษะ  ง่วงนอน  เป็นลม  กล้ามเนื้อของร่างกายทำงานไม่ประสานกัน  เกิดอาการชักซึ่งมักเป็นกรณีของการให้ยานี้ทางหลอดเลือด 
- ผลต่อผิวหนัง:  เช่น เกิดลมพิษ  ผื่นคัน  ปวดบริเวณที่ฉีดยา 
- ผลต่อตา:   เช่น ตาพร่า   เยื่อตาอักเสบ  หนังตากระตุก 
- ผลต่อระบบทางเดินหายใจ:  เช่น คัดจมูก  หลอดลมหดเกร็งตัว/หายใจลำบาก 
- ผลต่อระบบทางเดินอาหาร:  เช่น รู้สึกไม่สบายในทางเดินอาหาร  เบื่ออาหาร  ท้องอืด 
- ผลต่อไต:  เช่น ส่วนประกอบของยาเมโทคาร์บามอลชนิดฉีดจะมี PEG 300(Polyethylene glycol 300, สารเพิ่มประสิทธิภาพการคงตัวของยา) สารประกอบชนิดนี้สามารถเพิ่มสภาวะความเป็นกรดของเลือด(เลือดเป็นกรด) และทำให้เกิดการคั่งของสารยูเรียในร่างกายตามมา 
 
 ///// มีข้อควรระวังการใช้เมโทคาร์บามอลอย่างไร? ///// 
มีข้อควรระวังการใช้ยาเมโทคาร์บามอล เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามรับประทานยาอื่นใดร่วมกับยาเมโทคาร์บามอลโดยไม่มีคำสั่งจากแพทย์ ทั้งนี้เพื่อป้องกันภาวะยาตีกัน 
- การใช้ยานี้กับสตรีมีครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- ห้ามรับประทานยานี้นานเกินจากคำสั่งแพทย์ 
- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันที	  แล้วรีบนำผู้ป่วยส่งโรงพยาบาลทันที/ฉุกเฉิน 
- *ผู้ที่ได้รับยานี้เกินขนาด จะมีอาการของสมองที่โดนกดการทำงาน(กดสมอง)  ทำให้เกิดภาวะ คลื่นไส้  ง่วงนอน  ตาพร่า  ความดันโลหิตต่ำ  มีอาการชัก และเกิดอาการโคม่า  กรณีพบเห็นอาการดังกล่าว ต้องรีบนำผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเมโทคาร์บามอลด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เมโทคาร์บามอลมีปฏิกิริยาระหว่างยากับยาตัวอื่นอย่างไร? ///// 
ยาเมโทคาร์บามอลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเมโทคาร์บามอลร่วมกับ ยาPyridostigmine  เพราะอาจทำให้ประสิทธิผลการรักษาของยา Pyridostigmine ด้อยลงไป 
- ห้ามรับประทานยาเมโทคาร์บามอลร่วมกับเครื่องดื่มที่มีแอลกอฮอล์เป็นองค์ประกอบ  เพราะจะทำให้ผู้ป่วยได้รับผลข้างเคียงรุนแรงมากยิ่งขึ้น 
- ห้ามใช้ยาเมโทคาร์บามอลร่วมกับยา  Hydrocodone , Codeine  เพราะจะเพิ่มฤทธิ์กดการทำงานของสมองของยาดังกล่าวที่ใช้ร่วมกันมากขึ้น และตามมาด้วยอาการหายใจขัด  เข้าขั้นโคม่าและเสียชีวิตในที่สุด 
- หลีกเลี่ยงการใช้ยาเมโทคาร์บามอลร่วมกับ ยาTriprolidine  เพราะจะทำให้มีอาการวิงเวียนมากขึ้น  เกิดภาวะง่วงนอน  รู้สึกสับสน  การครองสติทำได้ลำบาก 
 
 ///// ควรเก็บรักษาเมโทคาร์บามอลอย่างไร? ///// 
ควรเก็บยาเมโทคาร์บามอลภายใต้อุณหภูมิ 20-25 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// เมโทคาร์บามอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเมโทคาร์บามอล มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ที่ผสมรวมกับยาแก้ปวดชนิดอื่นๆ เช่น Skelex, Carbacot, Flexinol, Methoprofen, Mylax, Robinaxol, Unifen MR 
 ///// บรรณานุกรม ///// 
https://en.wikipedia.org/wiki/Methocarbamol  [2018,March24] 
http://www.mims.com/thailand/drug/info/methocarbamol/?type=brief&amp;mtype=generic  [2018,March24] 
http://www.mims.com/thailand/drug/info/manobaxine/?type=brief  [2018,March24] 
https://www.drugs.com/dosage/methocarbamol.html  [2018,March24] 
https://www.drugs.com/sfx/methocarbamol-side-effects.html  [2018,March24] 
https://www.accessdata.fda.gov/drugsatfda_docs/label/2004/11790slr046_robaxin_lbl.pdf  [2018,March24] 
http://www.medindia.net/drug-price/methocarbamol-combination.html  [2018,March24]
