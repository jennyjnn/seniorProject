กลูโคซามีน (Glucosamine)
 ///// บทนำ ///// 
สาร/ยากลูโคซามีน(Glucosamine หรือ Glucosamine sulfate หรือ Glucosamine sulphate) เป็นสารชีวโมเลกุลมีโครงสร้างของน้ำตาลและหมู่ของกรดอะมิโนมาประกอบกัน(Amino sugar)  ต่างประเทศจะมีการจำหน่ายกลูโคซามีนในรูปแบบของอาหารเสริม  แต่ในประเทศไทยจะพบเห็นในลักษณะเป็นยาที่ใช้บำรุงไขข้อกระดูก โดยกลูโคซามีนจะช่วยให้เกิดการกระตุ้นการสร้างกระดูกอ่อนที่ทำหน้าที่เป็นเสมือนเบาะรองรับการเสียดสีของกระดูกระหว่างข้อต่อต่างๆ  ทางคลินิกได้นำกลูโคซามีนมาเป็นยารักษาโรคข้ออักเสบ หรือข้อเสื่อม(Osteoarthritis) โดยเฉพาะ ข้อเข่า ข้อสะโพก และข้อกระดูกสันหลัง  ปัจจุบันยังมีงานวิจัยโดยนำกลูโคซามีนมารักษาโรคข้อรูมาตอยด์(Rheumatoid arthritis)  และพบว่ายานี้อาจช่วยลดอาการปวดข้อของโรคข้อรูมาตอยด์ได้ก็จริง แต่ไม่สามารถบำบัดอาการอักเสบหรือภาวะข้อที่มีอาการบวมหรือข้อที่มีอาการปวดมากๆลงได้ 
ยากลูโคซามีนมักถูกนำมาใช้กับผู้ป่วยที่มีอาการข้ออักเสบที่ไม่สามารถใช้ยาแก้ปวดกลุ่มNSAIDsที่อาจจากด้วยผลข้างเคียงของยาหรือโรคประจำตัวบางอย่างของผู้ป่วย จึงทำให้ยากลูโคซามีนเป็นทางเลือกที่ดูจะปลอดภัยกับตัวผู้ป่วยมากกว่า 
รูปแบบเภสัชภัณฑ์ของยากลูโคซามีนที่มีใช้ในประเทศไทย จะเป็นยาชนิดรับประทาน ในแบบยาผงที่ต้องละลายน้ำก่อนรับประทาน และยาแคปซูล  อย่างไรก็ตามมีคำเตือนทางคลินิกที่ให้ระวังการใช้ยากลูโคซามีนกับผู้ป่วยบางกลุ่ม อาทิ ผู้ป่วยโรคเบาหวาน  ผู้ป่วยโรคหืด  ผู้ป่วยโรคมะเร็ง  ผู้ป่วยโรคตับ  ผู้ที่มีระดับไขมันในเลือดสูง  ผู้ที่มีประวัติอาการแพ้อาหารประเภทสัตว์ที่มีเปลือกและกระดอง อย่าง กุ้ง ปู  ตลอดจนกระทั่งผู้ที่กำลังใช้ยาป้องกันการจับตัวของลิ่มเลือด/ยาต้านการแข็งตัวของเลือด   ทั้งนี้เพราะยากลูโคซามีนอาจกระตุ้นให้อาการโรคดังกล่าวมีความรุนแรงขึ้น 
ยากลูโคซามีนสามารถผ่านเข้าน้ำนมมารดาและถูกส่งผ่านไปถึงทารกที่ดื่มนมมารดาได้ จึงถือเป็นข้อห้ามใช้ยากลูโคซามีนกับสตรีในช่วงให้นมบุตร รวมถึงสตรีที่อยู่ในภาวะตั้งครรภ์ 
นอกจากนี้ยังมีข้อควรระวังที่ผู้บริโภค/ผู้ป่วยไม่ควรมองข้ามเรื่องการใช้ยากลูโคซามีน เช่น 
- ไม่ใช้กับผู้แพ้ยานี้ 
- หลีกเลี่ยงการใช้ยากลูโคซามีนที่ ต่างชื่อการค้า หรือ ต่างในรูปแบบเภสัชภัณฑ์ เช่น ใช้ยาทั้งแบบแคปซูลและแบบผงละลายน้ำปะปนกัน เพราะโอกาสเสี่ยงที่จะได้รับปริมาณยาเกินขนาดจะมีสูงมาก จนทำให้เกิดอาการข้างเคียง(ผลข้างเคียง)รุนแรงตามมา เช่น 	  ท้องเสีย  คลื่นไส้  เป็นต้น 
- การใช้ยานี้กับผู้ป่วยโรคเบาหวาน จะส่งผลกระทบต่อระดับน้ำตาลในเลือด  ให้สูงขึ้น ผู้ป่วยเบาหวานที่มีความประสงค์จะใช้ยาชนิดนี้/ยานี้ ควรต้องได้รับการสั่งจ่ายจากแพทย์เท่านั้น ห้ามไปหาซื้อยากลูโคซามีนไม่ว่าจะเป็นแบบอาหารเสริม หรือแบบยามารับประทานเอง 
- กรณีต้องเข้ารับการผ่าตัด ต้องแจ้งให้ศัลยแพทย์ทราบด้วยว่าตนเองมีตัวยา                 กลูโคซามีนรับประทานอยู่ก่อน  เพราะยากลูโคซามีนมีผลต่อการทำงานของเกล็ดเลือดในร่างกาย และอาจเป็นเหตุให้เลือดออกง่ายในระหว่างการผ่าตัด 
- ถึงแม้ในอเมริกาจัดให้กลูโคซามีนเป็นอาหารเสริม การซื้อผลิตภัณฑ์กลูโคซามีนจากต่างประเทศและนำมาฝากให้กับญาติหรือคนรู้จักในประเทศโดยไม่ผ่านการตรวจร่างกายจากแพทย์เสียก่อน  ซึ่งควรหลีกเลี่ยงการใช้ผลิตภัณฑ์อาหารเสริมกลูโคซามีนดังกล่าว  ทั้งนี้เพื่อความปลอดภัยต่อตัวผู้บริโภคเอง 
- การใช้ยาประเภทกลูโคซามีน อาจต้องใช้เวลารับประทานยาต่อเนื่องประมาณ 6-8 สัปดาห์จึงจะเห็นประสิทธิผลการรักษาอย่างชัดเจน  หลังจากนั้นให้หยุดใช้ยานี้ ซึ่งผู้ป่วยหลายรายสามารถหยุดการใช้ได้เป็นแรมเดือน เมื่อมีอาการทางข้อกระดูกกลับมาใหม่ ก็ต้องเข้ามาพบแพทย์เพื่อรับคำแนะนำ และรับยากลูโคซามีนกลับมารับประทานใหม่ตามคำสั่งแพทย์ 
การใช้ยากลูโคซามีนอาจจะไม่สัมฤทธิ์ผลกับผู้ป่วยทุกรายไป  กรณีที่ใช้ยานี้ตามคำสั่งแพทย์ แล้วอาการปวดข้อไม่ดีขึ้นเลย  ผู้ป่วยควรรีบกลับมาพบแพทย์/มาโรงพยาบาลอีกครั้งเพื่อแพทย์ค้นหาสาเหตุและปรับแนวทางการรักษาให้เหมาะสม 
กฎหมายของไทย จัดให้ยากลูโคซามีนเป็นยาอันตรายที่ต้องสั่งจ่ายโดยแพทย์เท่านั้น  และหากมีข้อสงสัยเพิ่มเติม ผู้บริโภคสามารถสอบถามข้อมูลการใช้ยาชนิดนี้ได้จากแพทย์ผู้ที่ให้การตรวจรักษาหรือจากเภสัชกรได้ทั่วไป 
 
 ///// กลูโคซามีนมีสรรพคุณ(คุณสมบัติ)อย่างไร? ///// 
ยากลูโคซามีนมีสรรพคุณ/ข้อบ่งใช้ เช่น 
- ใช้บำบัดอาการโรคข้อเสื่อม(Osteoarthritis) อย่างเช่น ข้อเข่า  ข้อสะโพก  ข้อสันหลัง/ข้อกระดูกสันหลัง 
 
 ///// กลูโคซามีนมีกลไกการออกฤทธิ์อย่างไร? ///// 
ยากลูโคซามีน จะถูกใช้เป็นสารตั้งต้นเพื่อให้ร่างกายสังเคราะห์และเปลี่ยนไปเป็นสารประกอบที่มีชื่อว่า Glycosaminoglycan  ซึ่งถือเป็นองค์ประกอบสำคัญของโครงสร้างกระดูกอ่อน  ด้วยเหตุผลนี้ทำให้ร่างกายของผู้ที่ได้รับยากลูโคซามีนสามารถสร้างกระดูกอ่อนขึ้นมาทดแทนกระดูกอ่อนที่มีสภาพชำรุดเสียหาย  เมื่อสภาพกระดูกอ่อนกลับมาดีเหมือนเดิม มันจะทำหน้าที่คล้ายกับเบาะเพื่อรองรับและป้องกันมิให้กระดูกตรงข้อต่อต่างๆที่มีลักษณะแข็งเกิดการเสียดสีกัน  ส่งผลให้ลดภาวะสึกกร่อนของกระดูกและก่อให้เกิดที่มาของสรรพคุณ 
 
 ///// กลูโคซามีนมีรูปแบบการจัดจำหน่ายอย่างไร? ///// 
ยากลูโคซามีนมีรูปแบบการจัดจำหน่าย เช่น 
- ยาผงชนิดละลายน้ำรับประทาน ที่มีตัวยา Glucosamine sulfate 1,500 มิลลิกรัม/ซอง 
- แคปซูลชนิดรับประทาน ที่มีตัวยา Glucosamine sulfate 250 และ500 มิลลิกรัม/แคปซูล 
 
 ///// กลูโคซามีนมีขนาดรับประทานอย่างไร? ///// 
ยากลูโคซามีนมีขนาดรับประทาน เช่น 
- ผู้ใหญ่อายุตั้งแต่ 18 ปีขึ้นไป: รับประทานยาขนาด 1.5 กรัม ครั้งเดียวต่อวัน หรือจะแบ่งรับประทานก็ได้ ควรรับประทานยาก่อนอาหารเป็นเวลาอย่างน้อย 15 นาที 
- ผู้อายุต่ำกว่า 18 ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในคนวัยนี้   การใช้ยานี้ในคนวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- กรณียาชนิดซอง ละลายยา 1 ซองต่อน้ำ 1 แก้ว แล้วรับประทานวันละ1 ครั้ง 
- กรณียาแคปซูล ให้รับประทานยาครั้งละ 500 มิลลิกรัม วันละ 3 ครั้ง เช้า-กลางวัน-เย็น 
- อาจต้องรับประทานยาเป็นเวลาอย่างต่ำ 6–8 สัปดาห์ อาการปวดข้อจึงจะค่อยๆทุเลาขึ้น 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยากลูโคซามีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยากลูโคซามีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยากลูโคซามีน สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า  ให้รับประทานยาที่ขนาดปกติ 
 
 ///// กลูโคซามีนมีผลไม่พึงประสงค์อย่างไร? ///// 
ยากลูโคซามีนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น  คลื่นไส้อาเจียน  แสบร้อนกลางอก  ปวดท้อง  ท้องเสียหรือท้องผูก  ท้องอืด  เบื่ออาหาร 
- ผลต่อระบบประสาท:  เช่น  ง่วงนอนหรือนอนไม่หลับ  ปวดศีรษะ 
- ผลต่อระบบทางเดินหายใจ :  เช่น อาจทำให้อาการ หอบหืด กำเริบ 
- ผลต่อระบบการเผาผลาญพลังงานของร่างกาย: เช่น  ไขมันในเลือดสูงเพิ่มขึ้น  น้ำตาลในเลือดสูง 
- ผลต่อผิวหนัง: เช่น เกิดผื่นแพ้แสงแดดง่าย  เล็บแข็งขึ้น 
*อนึ่ง กรณีที่ได้รับยากลูโคซามีนเกินขนาด จะพบอาการ ปวดศีรษะ  วิงเวียน  ท้องเสีย  คลื่นไส้อาเจียน   กรณีนี้แพทย์จะรักษาผู้ป่วยตามอาการ/การรักษาประคับประคองตามอาการ 
 
 ///// มีข้อควรระวังการใช้กลูโคซามีนอย่างไร? ///// 
มีข้อควรระวังการใช้ยากลูโคซามีน เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยากับสตรีมีครรภ์/ตั้งครรภ์ และสตรีในช่วงให้นมบุตร 
- การรับประทานยาอื่นใดร่วมกับยากลูโคซามีน ควรปรึกษาแพทย์ก่อนทุกครั้ง
ทั้งนี้เพื่อป้องกันภาวะยาตีกัน(ปฏิกิริยาระหว่างยา) 
- รับประทานยานี้ต่อเนื่องตามคำสั่งแพทย์ 
- กรณีพบอาการแพ้ยา  เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันที แล้วรีบนำผู้ป่วยส่งโรงพยาบาลทันที/ฉุกเฉิน 
- มาพบแพทย์/มาโรงพยาบาลเพื่อรับการตรวจดูการทำงานของกระดูกตามที่แพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยากลูโคซามีนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// กลูโคซามีนมีปฏิกิริยาระหว่างยากับยาตัวอื่นอย่างไร? ///// 
ยากลูโคซามีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยากลูโคซามีนร่วมกับยา Anisindione, Dicumarol, Warfarin, ด้วยจะทำให้มีภาวะเลือดออกง่ายตามมา  หากจำเป็นต้องใช้ยาร่วมกัน  แพทย์จะปรับขนาดการรับประทานให้เหมาะสมเป็นกรณีไป 
 
 ///// ควรเก็บรักษากลูโคซามีนอย่างไร? ///// 
ควรเก็บยากลูโคซามีนภายใต้อุณหภูมิ 30 องศาเซลเซียส(Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 
 ///// กลูโคซามีนมีชื่ออื่นอีกไหม? ผลิตจากบริษัทอะไรบ้าง? ///// 
ยากลูโคซามีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ชื่ออื่นๆของยากลูโคซามีน เช่น 2-Amino-2-Deoxy-Glucose, Amino Monosaccharide, Chitosamine, D-Glucosamine, D-Glucosamine Sulfate, D-Glucosamine Sulphate, G6S, Glucosamine, Glucosamine Potassium Sulfate, Glucosamine Sulfate 2KCl, Glucosamine Sulfate-Potassium Chloride,   Glucosamine Sulphate KCl, Glucosamine-6-Phosphate, GS, Mono-Sulfated Saccharide, Saccharide Mono-Sulfaté, Saccharide Sulfaté, Sulfate de Glucosamine, Sulfate de Glucosamine 2KCl, SG, Sulfated Monosaccharide, Sulfated Saccharide, Sulfato de Glucosamina 
 ///// บรรณานุกรม ///// 
https://www.mayoclinic.org/drugs-supplements-glucosamine/art-20362874[2017,Dec16] 
https://www.mayoclinic.org/drugs-supplements-glucosamine/art-20362874?pg=2[2017,Dec16] 
https://www.drugs.com/breastfeeding/glucosamine.html[2017,Dec16] 
https://www.drugs.com/mtm/glucosamine.html[2017,Dec16] 
https://www.drugs.com/drug-interactions/glucosamine.html[2017,Dec16] 
https://www.drugs.com/sfx/glucosamine-side-effects.html[2017,Dec16] 
https://www.drugbank.ca/drugs/DB01296[2017,Dec16] 
http://www.mims.com/thailand/drug/info/glucosamine/?type=brief&amp;mtype=generic[2017,Dec16] 
https://medlineplus.gov/druginfo/natural/807.html[2017,Dec16]
