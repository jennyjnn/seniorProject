ฟลาโวเซท (Flavoxate)
 ///// บทนำ ///// 
ยาฟลาโวเซท (Flavoxate) เป็นยาในกลุ่ม Antimuscarinic สามารถออกฤทธิ์โดยตรงที่ผนังกล้ามเนื้อเรียบและทำให้เกิดการคลายตัวของกล้ามเนื้อเรียบดังกล่าว ทางคลินิกได้นำมาเป็นยาบรรเทาอาการปวด/ยาแก้ปวดขณะที่มีการขับปัสสาวะหรือบรรเทาอาการถ่ายปัสสาวะลำบาก/ปัสสาวะขัด สามารถพบเห็นบ่อยในท้องตลาดภายใต้ชื่อการค้าว่า “Urispas” 
ยาฟลาโวเซทถูกจัดให้เป็นยาอันตรายและมีข้อจำกัดของการใช้ที่ผู้บริโภคควรทราบเช่น 
- ต้องไม่เคยมีประวัติแพ้ยาฟลาโวเซทมาก่อน 
- ต้องไม่มีภาวะอุดตันของอวัยวะในระบบทางเดินอาหารหรือในระบบทางเดินปัสสาวะ 
- ต้องไม่มีภาวะเลือดออกในกระเพาะอาหารหรือเลือดออกบริเวณทวารหนัก (อ่านเพิ่มเติมในเว็บ haamor.com บทความเรื่อง เลือดออกในทางเดินอาหาร) 
- ต้องไม่เป็นผู้ป่วยด้วยโรคต้อหิน 
- ไม่ใช่สตรีตั้งครรภ์ สตรีที่อยู่ในภาวะให้นมบุตร และเด็กที่อายุต่ำกว่า 12 ปีลงมา 
นอกจากนั้นก่อนการใช้ยาฟลาโวเซท ผู้ป่วยควรผ่านการตรวจร่างกายเพื่อคัดกรองว่าเหมาะสมที่จะได้รับยานี้หรือไม่ การใช้ยานี้จะมีระยะเวลาที่เหมาะสมโดยแพทย์จะเป็นผู้ให้คำแนะนำเอง ผู้ป่วยต้องไม่ปรับขนาดรับประทานด้วยตนเอง 
ยาฟลาโวเซทยังก่อให้เกิดอาการข้างเคียง (ผลข้างเคียง) และรบกวนต่อการทำงานของร่างกายได้หลายระบบอวัยวะเช่น ระบบทางเดินอาหาร ระบบประสาท ระบบเลือด ระบบหัวใจและหลอดเลือด การทำงานของไต ผิวหนัง และการมองเห็นภาพ จากข้อจำกัดและผลข้างเคียงที่อาจเกิดขึ้นได้อย่างมากมาย จึงมีข้อจำกัดการใช้ยานี้กับผู้ใหญ่และเด็กที่อายุมากกว่า 12 ปีขึ้นไปเท่านั้น และในระหว่างการรักษาผู้ป่วยจะต้องปฏิบัติตามคำแนะนำของแพทย์อย่างเคร่งครัดเช่น 
- หากเกิดอาการวิงเวียนต้องไม่พยายามไปขับขี่ยวดยานพาหนะใดๆหรือทำงานกับเครื่องจักร ด้วยอาจเกิดอุบัติเหตุได้ง่าย 
- ต้องไม่รับประทานยานี้พร้อมกับเครื่องดื่มที่มีแอลกอฮอล์เจือปนด้วยจะทำให้เกิดภาวะกดการทำงานของระบบประสาทได้มากขึ้นเช่น สับสน กระสับกระส่าย 
- ไม่ควรอยู่ที่ที่มีอุณหภูมิสูงๆด้วยระหว่างการใช้ยานี้ร่างกายจะมีสภาพทนต่ออุณหภูมิสูงๆได้ ไม่ดีเท่าเดิม 
- ยานี้สามารถกระตุ้นให้ตาไวต่อแสงสว่างมากขึ้น กรณีต้องออกในที่แจ้งควรใส่แว่นตาดำ/แว่นตากันแดดเพื่อกรองแสงป้องกัน 
- หากพบอาการแพ้ยานี้ต้องหยุดการใช้ยานี้ทันทีแล้วรีบพาผู้ป่วยมาพบแพทย์/มาโรงพยาบาลทันทีฉุกเฉิน 
- เมื่ออาการทางปัสสาวะเริ่มดีขึ้นแพทย์จะปรับลดขนาดการใช้ยานี้ได้อย่างเหมาะสม แต่ห้ามมิให้ผู้ป่วยปรับขนาดการใช้ยานี้ด้วยตนเอง 
ทั้งนี้ประชาชนสามารถพบเห็นการใช้ยานี้ตามสถานพยาบาลรวมถึงมีจำหน่ายตามร้านขายยาโดยทั่วไป 
 ///// ฟลาโวเซทมีสรรพคุณ (คุณสมบัติ) อย่างไร? ///// 
ยาฟลาโวเซทมีสรรพคุณ/ข้อบ่งใช้เช่น 
- รักษาอาการกลั้นปัสสาวะไม่ได้ (Urinary incontinence) 
- บำบัดอาการปัสสาวะถี่เกินไป (Urinary frequency) 
- บำบัดอาการถ่ายปัสสาวะขัด (Dysuria) 
 ///// ฟลาโวเซทมีกลไกการออกฤทธิ์อย่างไร? ///// 
กลไกการออกฤทธิ์ของยาฟลาโวเซทคือ ตัวยาจะออกฤทธิ์โดยตรงกับผนังกล้ามเนื้อเรียบของอวัยวะระบบต่างๆที่รวมถึงระบบทางเดินปัสสาวะ ทำให้เกิดอาการคลายตัวของกล้ามเนื้อดังกล่าว ผู้ป่วยจะรู้สึกถึงภาวะระงับอาการปวดหลังใช้ยานี้ จึงมีผลให้เกิดฤทธิ์การรักษาตามสรรพคุณ 
 ///// ฟลาโวเซทมีรูปแบบการจัดจำหน่ายอย่างไร? ///// 
ยาฟลาโวเซทมีรูปแบบการจัดจำหน่ายเป็นยาเม็ดชนิดรับประทาน ขนาด 100 และ 200 มิลลิกรัม/เม็ด 
 ///// ฟลาโวเซทมีขนาดรับประทานอย่างไร? ///// 
ยาฟลาโวเซทมีขนาดรับประทานเช่น 
- ผู้ใหญ่และเด็กอายุตั้งแต่ 12 ปีขึ้นไป: รับประทานยาครั้งละ 100 - 200 มิลลิกรัมวันละ 3 ครั้ง เมื่ออาการดีขึ้นแพทย์จะค่อยๆปรับลดขนาดรับประทานลงมา 
- เด็กอายุต่ำกว่า 12 ปี: ขนาดการใช้ยานี้กับเด็กที่อายุต่ำกว่า 12 ปีลงมายังไม่มีข้อมูลทางคลินิกมาสนับสนุนในการใช้ยานี้กับผู้ป่วยกลุ่มนี้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาฟลาโวเซท ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาฟลาโวเซทอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟลาโวเซทสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาฟลาโวเซทตรงเวลา 
 ///// ฟลาโวเซทมีผลไม่พึงประสงค์อย่างไร? ///// 
ยาฟลาโวเซทสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบการทำงานของอวัยวะต่างๆของร่างกายได้ดังนี้เช่น 
- ผลต่อการทำงานของหัวใจ: ส่งผลให้เกิดภาวะหัวใจเต้นเร็ว ชีพจร/หัวใจเต้นผิดจังหวะ 
- ผลต่อระบบทางเดินอาหาร: มีอาการคลื่นไส้ อาเจียน และปากแห้ง 
- ผลต่อระบบการมองเห็น/ผลต่อตา: มีภาวะตาพร่า ความดันในลูกตาสูงขึ้น 
- ผลต่อระบบประสาท: เกิดอาการวิงเวียน ปวดศีรษะ รู้สึกสับสน ง่วงนอน กระสับกระส่าย ซึ่งอาการเหล่านี้จะพบมากหากใช้ยากับผู้ป่วยสูงอายุ 
- ผลต่อระบบการทำงานของไต: อาจมีอาการปัสสาวะไม่ออกหรือปัสสาวะขัด 
- ผลต่อระบบเลือด: อาจทำให้เกิดภาวะ Leukopenia/เม็ดเลือดขาวต่ำ 
 ///// มีข้อควรระวังการใช้ฟลาโวเซทอย่างไร? ///// 
มีข้อควรระวังการใช้ยาฟลาโวเซทเช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีตั้งครรภ์ สตรีที่อยู่ในภาวะให้นมบุตร และเด็กที่มีอายุต่ำกว่า 12 ปี 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม 
- ห้ามรับประทานยานี้พร้อมเครื่องดื่มที่มีแอลกอฮอล์เป็นส่วนประกอบ 
- อาการข้างเคียงของยานี้บางอย่างที่อาการไม่รุนแรงไม่จำเป็นต้องใช้ยาอื่นรักษา ด้วยร่างกายจะคอยปรับสภาพจนกระทั่งอาการข้างเคียงเหล่านั้นหายไป 
- หยุดการใช้ยานี้ทันทีเมื่อมีอาการแพ้ยานี้และต้องนำตัวผู้ป่วยมาพบแพทย์/มาโรงพยาบาลโดยเร็วทันที/ฉุกเฉิน 
- มาพบแพทย์ตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟลาโวเซทด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟลาโวเซทมีปฏิกิริยาระหว่างยากับยาตัวอื่นอย่างไร? ///// 
ยาฟลาโวเซทมีปฏิกิริยาระหว่างยากับยาตัวอื่นเช่น 
- การใช้ยาฟลาโวเซทร่วมกับยา Propoxyphene อาจก่อให้เกิดอาการข้างเคียงบางอย่างเพิ่ม ขึ้นเช่น วิงเวียน ง่วงนอน รู้สึกสับสน และขาดสมาธิ เพื่อป้องกันมิให้เกิดอาการเหล่านี้ควรหลีกเลี่ยงการใช้ยาร่วมกัน 
- การใช้ฟลาโวเซทร่วมกับยา Potassium chloride อาจก่อให้เกิดอาการระคายเคืองต่อกระเพาะอาหารและลำไส้เล็กส่วนต้นหรือก่อให้เกิดแผลและมีเลือดออกในบริเวณอวัยวะดังกล่าว หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ฟลาโวเซทร่วมกับยา Zonisamide อาจทำให้อุณหภูมิในร่างกายเพิ่มสูงขึ้นเกิดภาวะลดการหลั่งเหงื่อสุ่มเสี่ยงกับการเกิดภาวะเป็นลมแดด (Heat stroke) กรณีที่จำเป็นต้องใช้ยาร่วมกัน แพทย์จะปรับขนาดการรับประทานให้เหมาะสมเป็นรายบุคคลไป 
- การใช้ฟลาโวเซทร่วมกับยา Sodium oxybate อาจเพิ่มอาการข้างเคียงต่างๆติดตามมาเช่น ง่วงนอน วิงเวียน รู้สึกสับสน ซึมเศร้า ความดันโลหิตต่ำ การทรงตัวของร่างกายไม่เป็นปกติ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาฟลาโวเซทอย่างไร? ///// 
ควรเก็บยาฟลาโวเซทในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ฟลาโวเซทมีชื่ออื่นอีกไหม? ผลิตจากบริษัทอะไรบ้าง? ///// 
ยาฟลาโวเซทที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Muscarinic_antagonist  [2016,Feb13] 
http://www.drugs.com/pro/flavoxate.html  [2016,Feb13] 
https://en.wikipedia.org/wiki/Flavoxate  [2016,Feb13] 
http://www.mims.com/Thailand/drug/search?q=flavoxate [2016,Feb13] 
http://www.drugs.com/drug-interactions/flavoxate-index.html?filter=3&amp;generic_only=  [2016,Feb13]
