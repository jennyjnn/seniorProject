ยาอะนูซอล (Anusol suppositories)
 ///// ทั่วไป ///// 
ยาอะนูซอล (Anusol) ถูกผลิตออกมาด้วยวัตถุประสงค์ช่วยรักษาบรรเทาอาการปวดจากริดสี ดวงทวาร ซึ่งอาจมีอาการคันและแสบในบริเวณช่องทวารหนักร่วมด้วย อีกทั้งช่วยบรรเทาอาการปวดริดสีดวงทวารในขณะขับถ่ายอีกด้วย ตัวยาที่เป็นส่วนประกอบสำคัญของยาอะนูซอลจะประกอบด้วย 
- ยาแก้แพ้ เพื่อลดอาการระคายเคืองอาการคัน 
- ยาชา เพื่อลดอาการปวดและทำให้ไม่รู้สึกปวดในขณะขับถ่าย 
- ยาที่ช่วยให้เส้นเลือดหดตัว เพื่อลดภาวะเลือดออกจากริดสีดวงทวาร 
- ยาปฏิชีวนะ เพื่อช่วยยับยั้งการเจริญเติบโตของแบคทีเรียบริเวณที่เป็นริดสีดวงทวาร 
- ยากลุ่มสเตียรอยด์ เพื่อช่วยลดอาการอักเสบของริดสีดวง 
******อนึ่ง ในบทความนี้ ไม่ขอกล่าวถึงสูตรตำรับยาที่มีส่วนผสมของยาสเตียรอยด์ 
โดยตัวยาสำคัญและสารออกฤทธิ์ที่พบเห็นได้ในยาอะนูซอล ได้แก่ Peru balsum, Resorcinol, Benzyl benzoate, Bismuth oxide, Bismuth subgallate, และ Zinc oxide ทั้งนี้ ปกติลักษณะของยาอะนูซอล จะมีรูปร่างเป็นแท่งตรง เนื้อยาคล้ายขี้ผึ้ง สามารถหลอมละลายได้ถ้าอยู่ในอุณหภูมิห้องโดยเฉพาะเมืองร้อนอย่างประเทศไทยเรา ดังนั้นจึงมักเห็นการเก็บยาเหน็บเหล่านี้อยู่ในตู้เย็น 
การใช้ยาอะนูซอลนี้ต้องสอดใส่ยาเข้าที่รูทวารหนัก ห้ามเผลอรับประทานโดยเด็ดขาด เพราะเป็นยาใช้ภายนอกและออกฤทธิ์เฉพาะที่ ปกติยาเหน็บกลุ่มนี้จะถูกนำมารักษาริดสีดวงทวารทั้งแบบภายนอกและแบบภายใน อย่างไรก็ตามไม่ควรใช้ยาเหน็บทวารแก้ริดสีดวงทวารในกรณีที่มีเลือดออกบริเวณที่เป็นริดสีดวงฯ หรือกรณีที่แผลริดสีดวงฯมีอาการติดเชื้อ 
ก่อนจะเลือกใช้ยารักษาริดสีดวงทวารที่ปลอดภัยและเหมาะสมกับตนเอง ควรขอคำแนะนำจากแพทย์เพื่อตรวจดูอาการความรุนแรงของริดสีดวงฯ หลายกรณีต้องใช้ทั้งยารับประทานร่วมกับยา เหน็บหรือยาทาภายนอกควบคู่กันไป 
 ///// ยาอะนูซอลมีสรรพคุณ (คุณสมบัติ) อย่างไร? ///// 
สรรพคุณของยาอะนูซอล คือ รักษาและบรรเทาอาการอักเสบ ปวด แสบ คัน จากบริเวณริด สีดวงทวาร ไม่ใช่เป็นการรักษาตัวโรคริดสีดวงทวาร (อ่านเพิ่มเติม เรื่องการรักษาริดสีดวงทวารในเว็บ haamor.com บทความเรื่อง ริดสีดวงทวาร) 
 ///// ยาอะนูซอลมีกลไกการออกฤทธิ์อย่างไร? ///// 
ตัวอย่างการออกฤทธิ์ของตัวยาที่เป็นส่วนประกอบของยาอะนูซอลมีดังนี้ 
- Bismuth oxide, Bismuth subgallate และ Zince oxide มีฤทธิ์ระงับการเจริญเติบโตของเชื้อแบคทีเรียอย่างอ่อนๆ อีกทั้งมีฤทธิ์สมานแผลจึงส่งผลให้อาการริดสีดวงทวารดีขึ้น 
- Peru balsum เชื่อกันว่าสารชนิดนี้ช่วยทำให้เซลล์ผิวหนังมีการเจริญเติบโตดีขึ้นและส่งผลให้แผลบริเวณที่เป็นริดสีดวงสมานตัวได้เร็ว 
- Benzyl benzoate มีฤทธิ์ระงับการเจริญเติบโตของเชื้อแบคทีเรีย อีกทั้งช่วยรักษาและ ชะลออายุของผลิตภัณฑ์ยา 
- Resorcinol มีฤทธิ์ในการยับยั้งและฆ่าเชื้อแบคทีเรีย 
*อนึ่ง จากการออกฤทธิ์ของยาดังกล่าวข้างต้น จึงส่งผลให้รักษาและบรรเทาอาการริดสีดวงทวารให้ดีขึ้น 
 ///// ยาอะนูซอลมีรูปแบบการจัดจำหน่ายอย่างไร? ///// 
ยาอะนูซอลมีรูปแบบการจัดจำหน่าย โดยมีลักษณะคล้ายขี้ผึ้งแข็ง รูปร่างเป็นแท่งปลายด้านหนึ่งแหลมแต่มนเรียว เหมาะกับการสอดใส่ในรูทวารหนัก 
 ///// ยาอะนูซอลมีวิธีการใช้อย่างไร? ///// 
วิธีการใช้ยาอะนูซอล ได้แก่ 
ก. ผู้ใหญ่: เหน็บทวารหนัก 1 แท่งก่อนนอนเป็นระยะเวลา 1 - 2 สัปดาห์ โดยมีวิธีง่ายๆดังนี้ 
- ล้างมือให้สะอาด ตะแคงตัวนอนในท่าที่ถนัด 
- นำแท่งยาออกจากบรรจุภัณฑ์ (ซึ่งควรเก็บไว้ในตู้เย็น) 
- จับแท่งยาให้ถนัดแล้วค่อยสอดยาเข้าทางรูทวารหนักจนหมด นอนในท่าเดิมระยะเวลาประ มาณ 15 นาทีเป็นอย่างต่ำเพื่อให้ยาหลอมเหลวและซึมซับเข้าริดสีดวง 
- นอนหลับพักผ่อนตามปกติ หากมีความจำเป็นต้องลุกขึ้นมาขับถ่ายอุจจาระปัสสาวะในตอนกลางคืนผู้ป่วยสามารถทำได้โดยไม่ต้องกลั้นอุจจาระปัสสาวะจนถึงเวลาเช้า 
ข. เด็ก: การใช้ยานี้ในเด็ก ต้องเป็นคำแนะนำจากแพทย์เท่านั้น 
***** หมายเหตุ: 
- ระยะเวลาในการใช้ยานี้ ขึ้นอยู่กับดุลยพินิจของแพทย์ผู้รักษา ผู้ป่วยไม่ควรเปลี่ยนหรือหยุดใช้ยาด้วยตนเอง 
- ยังไม่มีข้อห้ามชัดเจนการใช้ยาอะนูซอลในหญิงตั้งครรภ์ แต่ตัวยาบางตัวในยานี้อาจดูดซึมเข้าสู่ร่างกายได้ ดังนั้นหญิงตั้งครรภ์จึงควรปรึกษาแพทย์ก่อนการใช้ยานี้เสมอ และควรใช้ต่อเมื่อจำ เป็นจริงๆเท่านั้น 
- ยาบางตัวในยาอะนูซอลอาจถูกดูดซึมเข้าสู่ร่างกายและผ่านออกทางน้ำนมได้ ดังนั้น หญิงให้นมบุตรจึงควรปรึกษาแพทย์ก่อนการใช้ยานี้เสมอ และควรใช้ต่อเมื่อจำเป็นจริงๆเท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาอะนูซอล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาต่างๆ หรือแพ้ยาเหน็บทวารชนิดใดหรือไม่ 
- อยู่ในภาวะท้องเสีย หรือมีเลือดออกทางทวารหนัก (อุจจาระเป็นเลือด) หรือไม่ 
 ///// ยาอะนูซอลมีผลไม่พึงประสงค์อย่างไร? ///// 
ผู้ป่วยสามารถพบผลไม่พึงประสงค์ (ผลข้างเคียง) จากยาอะนูซอล เช่น มีอาการระคายเคืองบริเวณก้นจากสารเคมีที่เป็นส่วนประกอบของยาเหน็บ หรืออาจมีอาการแสบในบริเวณที่เหน็บยา 
 ///// มีข้อควรระวังการใช้ยาอะนูซอลอย่างไร? ///// 
มีข้อควรระวังการใช้ยาอะนูซอล ดังนี้ 
- ห้ามเผลอรับประทานยาอะนูซอล 
- ไม่สมควรใช้ยาอะนูซอลกับผู้ที่กำลังมีอาการเลือดออกที่ช่องทวารหนัก หรือผู้ที่อยู่ในภาวะท้องเสียและยังไม่หยุดขับถ่าย 
- การสอดยาเหน็บควรสอดเข้ารูทวารหนักจนมิด ไม่ให้มีส่วนของแท่งยาโผล่ยื่นออกมาด้วย  จะเป็นเหตุให้แท่งยาหลุดออกมาได้ 
- หากการสอดยาเหน็บเข้ารูทวารหนักทำไม่ได้หรือยากและไม่สะดวกต่อการใช้ ควรขอคำ	 แนะนำจากแพทย์เพื่อเปลี่ยนรูปแบบของการใช้ยาเป็นลักษณะอื่น เช่น ยาครีม ยาขี้ผึ้งชนิดป้ายแทน 
- ระวังการใช้ยาเหน็บทวารชนิดที่มีส่วนผสมของ ‘สเตียรอยด์’ กับภาวะริดสีดวงทวารที่มีการติดเชื้ออย่างรุนแรงอยู่แล้ว ด้วยอาจทำให้อาการของโรคและการติดเชื้อกำเริบมากยิ่งขึ้น 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวม ยาอะนูซอลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิด ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาอะนูซอลมีปฏิกิริยาระหว่างยากับยาตัวอื่นอย่างไร? ///// 
โดยปกติ ไม่พบว่ายาอะนูซอลมีปฏิกิริยาระหว่างยากับยาชนิดรับประทานหรือยาฉีดชนิดใดๆ แต่ถ้าหากมีอาการผิดปกติหลังใช้ยาอะนูซอลร่วมกับยาใดๆก็ตาม ให้รีบไปพบแพทย์/ไปโรงพยา บาลเพื่อขอคำปรึกษาจากแพทย์หรือได้รับการรักษาทันที 
 ///// ควรเก็บรักษายาอะนูซอลอย่างไร? ///// 
ควรเก็บยาอะนูซอลภายในตู้เย็นที่มีอุณหภูมิระหว่าง 2 - 8 องศาเซลเซียส (เพื่อป้องกันการ ละลายของยาจนใช้สอดเหน็บทวารไม่ได้) ห้ามเก็บในช่องแช่แข็ง เก็บยาในหีบห่อบรรจุเดิมในที่ปลอดภัย ไม่เก็บยาในห้องน้ำ เก็บยาให้พ้นมือเด็กและสัตว์เลี้ยง และหลีกเลี่ยงการนำยาออกมาผึ่งนอกตู้เย็นนานเกินไป ด้วยจะทำให้ยาเหน็บอ่อนตัวจนไม่สามารถเหน็บทวารหนักได้ 
 ///// ยาอะนูซอลมีชื่ออื่นอีกไหม? ผลิตจากบริษัทอะไรบ้าง? ///// 
ยาอะนูซอลในประเทศไทย มียาชื่อการค้าที่ผลิตจากเพียงบริษัทเดียว คือ 
 ///// บรรณานุกรม ///// 
1. http://www.drugs.com/mtm/anusol-suppositories-rectal.html [2014,June24]
	2. http://www.progressivehealth.com/hemorrhoid-suppositories.htm [2014,June24]
	3. http://www.netdoctor.co.uk/digestive-health/medicines/anusol.html [2014,June24]
	4. http://www.doctoralia.co.uk/medication/anusol-8066 [2014,June24]
	5. http://www.medicines.ie/medicine/7263/SPC/Anusol+HC+Suppositories/ [2014,June24]
	6. http://en.wikipedia.org/wiki/Resorcinol#Medical [2014,June24]
