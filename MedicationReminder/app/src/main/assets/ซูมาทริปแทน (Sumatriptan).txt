ซูมาทริปแทน (Sumatriptan)
 ///// บทนำ ///// 
ยาซูมาทริปแทน (Sumatriptan) จัดเป็นสารสังเคราะห์ที่มีโครงสร้างประเภททริปแทน (Triptan) ทางคลินิกนำมาใช้บำบัดอาการปวดศีรษะไมเกรน ชื่อการค้ารู้จักกันดีคือ Imitrex และ Imigran โดยมีรูปแบบยาแผนปัจจุบันเป็นยาเม็ดชนิดรับประทาน ยาฉีดใต้ผิวหนัง และยาพ่นจมูก         ยาซูมาทริปแทนในรูปแบบของยาฉีดจะออกฤทธิ์บำบัดอาการปวดไมเกรนได้ดีกว่าชนิดรับประทานและชนิดพ่น 
ด้วยกลไกการออกฤทธิ์ของยานี้ที่ทำให้หลอดเลือดหดตัว จึงมีข้อพึงระวังของการเกิดภาวะ       หัวใจล้มเหลว กล้ามเนื้อหัวใจขาดเลือด หัวใจเต้นเร็วผิดปกติ และเกิดภาวะหัวใจเต้นผิดจังหวะติด ตามมา 
มีการศึกษาการกระจายตัวของยาซูมาทริปแทนในร่างกายของคนเราพบว่า การดูดซึมของยา       จากระบบทางเดินอาหารมีเพียงประมาณ 14% ดูดซึมจากโพรงจมูกประมาณ 16% การดูดซึมจาก    การฉีดเข้าใต้ผิวหนังมีถึงประมาณ 96% ที่นับว่าเป็นปริมาณมากที่สุด เมื่อตัวยาเข้าสู่กระแสเลือดจะเข้าจับกับพลาสมาโปรตีนประมาณ 14 - 21% ยาซูมาทริปแทนสามารถซึมเข้าน้ำนมของมารดาได้   จึงไม่เหมาะกับสตรีที่เลี้ยงลูกด้วยนมบุตร ตัวยาส่วนใหญ่จะถูกกำจัดออกจากร่างกายโดยผ่านไปกับปัสสาวะ 
การใช้ยาซูมาทริปแทนในรูปแบบต่างๆจะมีระยะเวลาการออกฤทธิ์โดยสรุปดังนี้ 
- การได้รับยาจากการรับประทาน ตัวยาจะเริ่มออกฤทธิ์ภายในประมาณ 30 นาทีหลังรับประทาน 
- การฉีดยาเข้าใต้ผิวหนัง ตัวยาจะเริ่มออกฤทธิ์ภายในประมาณ 10 - 15 นาที 
- หากพ่นยาเข้าทางจมูก ตัวยาจะเริ่มออกฤทธิ์ภายใน 15 นาที 
ทั้งนี้ ไม่ว่าจะเป็นการใช้ยานี้ในลักษณะใดก็ตามควรต้องให้แพทย์เป็นผู้แนะนำ ด้วยสภาพร่างกายของผู้ป่วยมีความแตกต่างกันทั้งทางอายุ เพศ โรคประจำตัวของแต่ละบุคคล หรือมีการรับประทานยาชนิดอื่นร่วมอยู่ด้วย 
ปัจจุบันยาซูมาทริปแทนมีการพัฒนาจากยาเดี่ยวมาเป็นยาผสมร่วมกับยา Naproxen ทำให้การรักษาได้ผลดีมากขึ้น มากไปกว่านั้นยังมียาซูมาทริปแทนชนิดพลาสเตอร์ปิดผิวหนังที่ปลดปล่อยตัว             ยาเข้าสู่ผิวหนังโดยใช้อุปกรณ์ไมโครชิพ (Microchip) ช่วยกระตุ้นให้เกิดแรงดันไฟฟ้าระดับต่ำๆเพื่อขับเคลื่อนตัวยาและปลดปล่อยตัวยาเข้าสู่ผิวหนังภายใน 30 นาที 
อนึ่ง ก่อนการสั่งจ่ายยานี้ให้กับผู้ป่วยไม่ว่าจะเป็นแบบยารับประทาน ยาฉีด ยาพ่นจมูก ฯลฯ แพทย์มักสอบถามข้อมูล/ประวัติทางการแพทย์ของผู้ป่วยในเบื้องต้นเช่น 
- มีประวัติหรือเป็นโรคหัวใจประเภทกล้ามเนื้อหัวใจขาดเลือด หัวใจเต้นผิดจังหวะ หรือหัวใจล้มเหลว หรือไม่ 
- เคยมีอาการโรคหลอดเลือดสมองตีบหรือไม่ 
- ลักษณะการเกิดไมเกรนของผู้ป่วยเป็นอย่างไรโดยให้ผู้ป่วยเป็นผู้อธิบาย 
- ปัจจุบันรับประทานยาอะไรอยู่บ้าง แพ้ยาอะไรหรือเปล่า 
- หากเป็นสตรีอยู่ในภาวะตั้งครรภ์หรือเลี้ยงลูกด้วยน้ำนมมารดาหรือไม่ 
- มีสภาวะของไต ตับ เป็นปกติดีหรือไม่ 
หากการตรวจคัดกรองอาการของผู้ป่วยผ่านไปได้ด้วยดีและแพทย์พร้อมที่จะสั่งยานี้ให้ผู้ป่วย แพทย์มักจะกำชับการใช้ยานี้ดังนี้ 
- สามารถรับประทานเป็นครั้งที่ 2 หลังจากการรับประทานครั้งแรกแล้วอาการไม่ดีขึ้นโดยต้องเว้นระยะเวลาห่างกันประมาณ 1 ชั่วโมงเป็นอย่างต่ำ 
- ยาซูมาทริปแทนใช้บำบัดอาการของโรคไมเกรน ดังนั้นหากพบว่าจะเกิดไมเกรนควรรีบใช้ยา         นี้ตามคำแนะนำของแพทย์โดยเร็วและถูกต้อง 
- เฉพาะยาฉีดกรณีฉีดไปแล้ว 1 เข็มแล้วอาการไม่ดีขึ้น แพทย์จะไม่สั่งจ่ายการฉีดยาเข็มที่สอง แต่จะปรับการรักษาใหม่ 
- หากมีอาการแพ้ยาจะต้องมาพบแพทย์/มาโรงพยาบาลโดยทันที/ฉุกเฉิน 
- ผู้ป่วยอาจมีอาการข้างเคียง (ผลข้างเคียง) หรือไม่พบอาการข้างเคียงใดๆเลยก็ได้ทั้งนี้ขึ้นอยู่กับเฉพาะบุคคล อาการข้างเคียงบางอย่างที่ไม่รุนแรงอาจไม่จำเป็นต้องใช้ยาอื่นเข้ามาช่วยบำบัด ทั้งนี้ขึ้นกับอาการและดุลพินิจของแพทย์ผู้รักษา 
- การรับประทานยานี้เกินขนาดอันเนื่องมาจากหลงลืมจนเกิดข้อผิดพลาด ให้รีบนำผู้ป่วยมาพบแพทย์/มาโรงพยาบาลโดยเร็ว/ฉุกเฉิน 
- อย่าปรับขนาดรับประทานยานี้หรือแบ่งยานี้ให้ผู้อื่นรับประทานเป็นอันขาด 
อย่างไรก็ตาม กรณีที่มีข้อสงสัย สามารถซักถามข้อมูลเพิ่มเติมจากแพทย์ผู้รักษาหรือสามารถขอข้อมูลเพิ่มเติมจากเภสัชกรตามสถานพยาบาลหรือเภสัชใกล้บ้านได้โดยทั่วไป 
 ///// ซูมาทริปแทนมีสรรพคุณ (คุณสมบัติ) อย่างไร? ///// 
ยาซูมาทริปแทนมีสรรพคุณ/ข้อบ่งใช้เช่น 
- รักษาและบรรเทาอาการปวดศีรษะไมเกรน 
- รักษาอาการไมเกรนของสตรีที่อยู่ในช่วงมีประจำเดือน 
 ///// ซูมาทริปแทนมีกลไกการออกฤทธิ์อย่างไร? ///// 
ยาซูมาทริปแทนมีกลไกการออกฤทธิ์โดยตัวยาเข้าจับกับตัวรับ (Receptor) ที่มีชื่อว่า 5-HT1B (5-hydroxytryptamine receptor 1B) และ 5-HT1D receptor (5-hydroxytryptamine receptor 1D) ซึ่งอยู่ในบริเวณหลอดเลือดของสมอง ทำให้เกิดการหดตัวของหลอดเลือดจนก่อให้เกิดฤทธิ์ลดการปวดศีรษะไมเกรนตามสรรพคุณ 
 ///// ซูมาทริปแทนมีรูปแบบการจัดจำหน่ายอย่างไร? ///// 
ในประเทศไทยยาซูมาทริปแทนมีรูปแบบการจัดจำหน่ายดังนี้ 
- ยาเม็ดชนิดรับประทาน ขนาด 25, 50 และ 100 มิลลิกรัม/เม็ด 
- ยาฉีด ขนาดความแรง 6 มิลลิกรัม/1 กล่องบรรจุ 
- ยาพ่นจมูก ขนาดความแรง 5 และ 20 มิลลิกรัม 
 ///// ซูมาทริปแทนมีขนาดรับประทานอย่างไร? ///// 
ยาซูมาทริปแทนมีขนาดรับประทาน เช่น 
- ผู้ใหญ่ที่อายุตั้งแต่ 18 ปีขึ้นไป: รับประทานครั้งละ 50 - 100 มิลลิกรัม เมื่ออาการดีขึ้นแต่รู้สึกเหมือนจะกลับมาเป็นไมเกรนอีกครั้งให้รับประทานยามื้อถัดไปโดยเว้นระยะเวลาห่างจากมื้อแรกประ มาณ 24 ชั่วโมง หากอาการไม่ดีขึ้นห้ามรับประทานยาเพิ่มหรือรับประทานติดต่อในเวลาที่ใกล้เคียงกัน ควรต้องปฏิบัติตามคำแนะนำของแพทย์ที่แจ้งไว้ก่อนการใช้ยา สามารถรับประทานยานี้ก่อนหรือพร้อมอาหารก็ได้ 
- เด็กและผู้ที่อายุต่ำกว่า 18 ปี: ยังไม่มีข้อมูลทางการศึกษาที่แน่ชัดในผลข้างเคียงของยานี้ในคนกลุ่มนี้ การใช้ยานี้ในคนกลุ่มนี้จึงอยู่ในดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาซูมาทริปแทน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาซูมาทริปแทนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาและ/หรือกับอาหารเสริมที่รับประทานอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// ซูมาทริปแทนมีผลไม่พึงประสงค์อย่างไร? ///// 
ยาซูมาทริปแทนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่างๆ ดังนี้เช่น มีอาการตัวร้อน ความดันโลหิตสูง หน้าแดง วิงเวียน รู้สึกอ่อนเพลีย ไม่มีแรง คลื่นไส้ อา เจียน และตาพร่า 
 ///// มีข้อควรระวังการใช้ซูมาทริปแทนอย่างไร? ///// 
มีข้อควรระวังการใช้ยาซูมาทริปแทนเช่น 
- ห้ามใช้ยานี้กับผู้ป่วยโรคกล้ามเนื้อหัวใจขาดเลือด ผู้ป่วยโรคความดันโลหิตสูง ผู้ป่วยโรคหลอดเลือดสมอง ผู้ป่วยโรคตับระยะรุนแรง 
- ห้ามใช้ยานี้กับเด็กและผู้ที่อายุต่ำกว่า 18 ปี 
- หลีกเลี่ยงการใช้ยานี้กับสตรีตั้งครรภ์ สตรีที่อยู่ในภาวะให้นมบุตร 
- ระหว่างการใช้ยานี้อาจพบอาการวิงเวียน ง่วงนอน จึงควรหลีกเลี่ยงการขับขี่ยวดยานพาหนะ และการทำงานกับเครื่องจักร 
- ระวังการเกิดความดันโลหิตสูง ภาวะกล้ามเนื้อหัวใจขาดเลือด ในระหว่างการใช้ยานี้ 
- ระวังการใช้ยานี้กับผู้สูงอายุด้วยอาจกระตุ้นการเกิดโรคหัวใจ โรคความดันโลหิตสูง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาซูมาทริปแทนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ซูมาทริปแทนมีปฏิกิริยาระหว่างยากับยาตัวอื่นอย่างไร? ///// 
ยาซูมาทริปแทนมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาซูมาทริปแทนร่วมกับยากลุ่มทริปแทน (Triptan) ตัวอื่นด้วยจะทำให้อาการข้างเคียงต่างๆเพิ่มมากขึ้นหรืออาจถึงขั้นเป็นพิษต่อร่างกาย 
- การใช้ยาซูมาทริปแทนร่วมกับยาประเภท Ergot alkaloid (สารพิษที่ได้จากเชื้อรากลุ่มที่มีชื่อว่า Ergot) เช่น Ergotamine อาจทำให้หลอดเลือดดำเกร็งตัวได้ยาวนานจนอาจเกิดอันตรายต่อผู้     ป่วยได้ เพื่อหลีกเลี่ยงอาการดังกล่าวจึงไม่ควรใช้ยาร่วมกัน 
- หลีกเลี่ยงการใช้ยาซูมาทริปแทนร่วมกับยากลุ่ม Selective serotonin reuptake inhibitors (SSRIs) และ Serotonin norepinephrine reuptake inhibitors (SNRIs) ด้วยอาจเกิดความเสี่ยงของภาวะ Serotonin syndrome ติดตามมา 
- หลีกเลี่ยงการใช้ยาซูมาทริปแทนร่วมกับยากลุ่ม MAOIs ด้วยจะทำให้เกิดความเสี่ยงที่ผู้ป่วย  จะได้รับผลข้างเคียงของยาซูมาทริปแทนเพิ่มมากขึ้นติดตามมา 
 ///// ควรเก็บรักษาซูมาทริปแทนอย่างไร? ///// 
ควรเก็บยาซูมาทริปแทนในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง 
 ///// ซูมาทริปแทนมีชื่ออื่นอีกไหม? ผลิตจากบริษัทอะไรบ้าง? ///// 
ยาซูมาทริปแทนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Sumatriptan#Adverse_effects  [2015,Aug1] 
http://www.mims.com/Thailand/drug/search/?q=sumatriptan  [2015,Aug1] 
http://mims.com/THAILAND/Home/GatewaySubscription/?generic=Sumatriptan  [2015,Aug1] 
http://www.mims.com/Thailand/drug/info/Imigran/?type=brief  [2015,Aug1] 
http://www.rxlist.com/imitrex-drug/side-effects-interactions.html  [2015,Aug1] 
https://www.medicines.org.uk/emc/medicine/23027  [2015,Aug1] 
http://www.drugs.com/imprints/imitrex-100-709.html  [2015,Aug1] 
http://www.drugs.com/uk/sumatriptan-6mg-injection-leaflet.html  [2015,Aug1]
