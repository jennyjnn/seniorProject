ฟลูเพนทิซอล (Flupenthixol)
 ///// บทนำ ///// 
ยาฟลูเพนทิซอล (Flupenthixol หรือ Flupentixol หรือ Flupenthixol decanoate) เป็นหนึ่งในกลุ่มยาไทโอแซนทีน (Thioxanthene) ทางคลินิกรู้จักยานี้เป็นครั้งแรกเมื่อปี ค.ศ. 1965 (พ.ศ.2508) โดยนำมาเป็นยารักษาโรคทางจิตเวชรวมทั้งมีใช้ในประเทศไทยด้วย สูตรตำรับยามักจะผสมยา Melitracen (ยารักษาทางจิตเวชในกลุ่มยา TCA) ร่วมด้วย 
ตัวยาฟลูเพนทิซอลสามารถอยู่ในร่างกายได้นานถึงประมาณ 35 ชั่วโมงจึงเป็นเหตุผลทางคลินิกที่สามารถให้ยากับผู้ป่วยเพียง 2 - 3 ครั้งต่อสัปดาห์ โดยต้องใช้ในรูปแบบยาฉีดซึ่งเหมาะกับ ผู้ป่วยที่ไม่ชอบรับประทานยา การใช้ยาฟลูเพนทิซอลในขนาดต่ำจะช่วยลดอาการซึมเศร้าได้เป็นอย่างดี กลไกการออกฤทธิ์ของยานี้จะเป็นเรื่องการปรับสมดุลของสารสื่อประสาทในสมองจนทำให้อาการของผู้ป่วยดีขึ้นเป็นลำดับ 
รูปแบบยาแผนปัจจุบันของยาฟลูเพนทิซอลจะมีทั้งยารับประทานและยาฉีด แต่ในประเทศไทยอาจพบเห็นเฉพาะยาชนิดรับประทานเท่านั้น 
ข้อจำกัดในการใช้ยาฟลูเพนทิซอลที่ผู้บริโภคควรทราบได้แก่ 
- ห้าม/หลีกเลี่ยงการใช้ฟลูเพนทิซอลกับผู้ที่มีประวัติแพ้ยานี้และแพ้ยาในกลุ่มไทโอแซนทีน 
- เลี่ยงการใช้ยานี้กับผู้ที่มีภาวะง่วงนอนอย่างมาก หรือผู้ที่มีปัญหาเกี่ยวกับการไหลเวียนเลือด 
- ห้ามใช้ยานี้กับผู้ที่อยู่ในภาวะซึมเศร้าระดับรุนแรงซึ่งอาจถึงขั้นต้องเข้ารับการรักษาในโรงพยาบาล หรือทางตรงกันข้ามห้ามใช้ยากับผู้ป่วยที่อยู่ในภาวะคุ้มคลั่ง 
- ต้องเพิ่มความระมัดระวังหากจำเป็นต้องใช้ยานี้กับผู้ป่วยที่มีโรคประจำตัวบางอย่างเช่น โรคหัวใจ โรคหืด โรคหลอดลมอักเสบ โรคตับ โรคไต โรคต่อมไทรอยด์ โรคต่อมลูกหมากโต โรคพาร์กินสัน โรคกล้ามเนื้ออ่อนแรง โรคต้อหิน โรคเบาหวาน และผู้ที่มีปัญหาเรื่องการจับตัว/การทำงานของเกล็ดเลือด 
- ยานี้ไม่เหมาะที่จะใช้กับเด็กด้วยยังไม่มีการศึกษาถึงความปลอดภัยในการใช้ยากับผู้ป่วยกลุ่มนี้ 
สำหรับประเทศไทยโดยคณะกรรมการอาหารและยาได้กำหนดให้ยานี้อยู่ในบัญชียาหลักแห่งชาติและยังระบุให้สูตรตำรับของยาฟลูเพนทิซอลที่ผสมร่วมกับยา Melitracen เป็นทั้งยาอันตรายและยาควบคุมพิเศษ และสามารถพบเห็นการใช้ฟลูเพนทิซอลในคลินิกทางจิตเวชโดยการใช้ยาจะต้องอยู่ภายใต้การควบคุมของแพทย์ผู้รักษาแต่เพียงผู้เดียว 
 ///// ฟลูเพนทิซอลมีสรรพคุณ (คุณสมบัติ) อย่างไร? ///// 
ยาฟลูเพนทิซอลมีสรรพคุณ/ข้อบ่งใช้เพื่อรักษาภาวะซึมเศร้า 
 ///// ฟลูเพนทิซอลมีกลไกการออกฤทธิ์อย่างไร? ///// 
ยาฟลูเพนทิซอลมีกลไกการออกฤทธิ์ต่อตัวรับ (Receptor) ของสารสื่อประสาทในสมองเช่น Dopamine (D1 และ D2) receptor, Alpha-adrenergic receptor และก่อให้เกิดการปรับสมดุลของสารสื่อประสาทในสมองได้อย่างเหมาะสมทำให้อาการซึมเศร้าทุเลาลงจนเป็นที่มาของสรรพคุณ 
 ///// ฟลูเพนทิซอลมีรูปแบบการจัดจำหน่ายอย่างไร? ///// 
ยาฟลูเพนทิซอลมีรูปแบบการจัดจำหน่ายเช่น 
- ยาเม็ดชนิดรับประทานขนาด 0.5 และ 1 มิลลิกรัม/เม็ด 
- ยาฉีดขนาด 20 และ 100 มิลลิกรัม/ขวด 
 ///// ฟลูเพนทิซอลมีขนาดรับประทานอย่างไร? ///// 
ในบทความนี้ขอยกตัวอย่างเฉพาะขนาดรับประทานของยาฟลูเพนทิซอลดังนี้เช่น 
- ผู้ใหญ่: เริ่มต้นรับประทาน 1 มิลลิกรัมวันละครั้งในตอนเช้าก่อนหรือหลังอาหารก็ได้ จากนั้นอีกประมาณ 1 สัปดาห์แพทย์อาจปรับเพิ่มขนาดรับประทานเป็น 2 มิลลิกรัมวันละครั้ง ขนาดรับประ ทานสูงสุดไม่เกิน 3 มิลลิกรัม/วัน 
- ผู้สูงอายุ: เริ่มต้นรับประทาน 0.5 มิลลิกรัมวันละครั้งในตอนเช้าก่อนหรือหลังอาหารก็ได้ จาก นั้นอีกประมาณ 1 สัปดาห์แพทย์อาจปรับเพิ่มขนาดรับประทานเป็น 1 มิลลิกรัมวันละครั้ง ขนาดรับประ ทานสูงสุดไม่เกิน 1.5 มิลลิกรัม/วัน 
- เด็ก: ยังไม่มีข้อมูลทางคลินิกที่ชัดเจนในการใช้ยานี้กับผู้ป่วยเด็ก การใช้ยานี้ในผู้ป่วยเด็กจึงอยู่ในดุลพินิจของแพทย์ผู้รักษาเป็นกรณีไป 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฟลูเพนทิซอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาฟลูเพนทิซอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟลูเพนทิซอลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาฟลูเพนทิซอลตรงเวลา การลืมรับประทานยานี้บ่อยหลายครั้งหรือหยุดการใช้ยานี้เองสามารถก่อให้เกิดผลเสียต่างๆต่อการรักษาตามมาเช่น ทำให้อาการทางจิตแย่ลง 
 ///// ฟลูเพนทิซอลมีผลไม่พึงประสงค์อย่างไร? ///// 
ยาฟลูเพนทิซอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบกล้ามเนื้อ: เช่น สูญเสียการทรงตัว กล้ามเนื้อหดเกร็งตัว/เป็นตะคริว และ/หรือไม่สามารถควบคุมการทำงานของกล้ามเนื้อแขน-ขาได้ 
- ผลต่อการทำงานของหัวใจ: เช่น เกิดภาวะหัวใจเต้นช้าหรือเต้นผิดปกติ ค่าการตรวจคลื่นไฟฟ้าหัวใจ/ECG เปลี่ยนไป ความดันโลหิตต่ำ 
- ผลต่อผิวหนัง: เช่น พบอาการผื่นคันตามผิวหนัง การหลั่งเหงื่อ/เหงื่อออกเพิ่มมากขึ้น 
- ผลต่อระบบเลือด: เช่น เกล็ดเลือดต่ำ 
- ผลต่อระบบการมองเห็น: เช่น ตาพร่า 
- ผลต่อระบบทางเดินอาหาร: เช่น ปากแห้ง อาเจียน ปวดท้อง ตรวจเลือดพบเอนไซม์การทำงานของตับผิดปกติ 
- ผลต่อระบบเผาผลาญพลังงานของร่างกาย: เช่น ระดับน้ำตาลในเลือดอาจสูงหรือต่ำ มีภาวะเต้านมโตทั้งในบุรุษและในสตรี อุณหภูมิร่างกายสูงขึ้น น้ำหนักตัวเพิ่ม 
- ผลต่อระบบสืบพันธุ์: เช่น ทำให้สมรรถนะทางเพศของบุรุษถดถอย (นกเขาไม่ขัน) ประจำเดือนมาผิดปกติ 
- ผลต่อระบบประสาท: เช่น นอนไม่หลับหรือง่วงนอนผิดปกติ วิงเวียน ปวดศีรษะ พูดไม่ชัด ตัวสั่น ซึมเศร้า วิตกกังวล รู้สึกร้อนวูบวาบ 
*กรณีได้รับยานี้เกินขนาด: สามารถพบอาการหายใจลำบาก วิงเวียน และง่วงนอนอย่างรุนแรง รูม่านตาหดเล็ก อ่อนแรงและอ่อนเพลียอย่างมาก หากพบอาการเหล่านี้ควรรีบนำตัวผู้ป่วยมาพบแพทย์/มาโรงพยาบาลโดยเร็วทันที/ฉุกเฉิน 
 ///// มีข้อควรระวังการใช้ฟลูเพนทิซอลอย่างไร? ///// 
มีข้อควรระวังการใช้ยาฟลูเพนทิซอลเช่น 
- ห้ามใช้กับผู้ที่แพ้ยานี้หรือแพ้ยาในกลุ่มไทโอแซนทีน 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- หยุดการใช้ยานี้ทันทีหากพบอาการแพ้ยานี้หลังการรับประทานเช่น ตัวบวม มีผื่นคันขึ้นเต็มตัว อึดอัด/หายใจไม่ออก/หายใจลำบาก 
- ห้ามปรับขนาดรับประทานด้วยตนเองควรรับประทานยานี้ตรงตามคำสั่งแพทย์ 
- ห้ามหยุดรับประทานยานี้โดยมิได้ปรึกษาแพทย์ด้วยอาจทำให้อาการป่วยรุนแรงขึ้น 
- ยานี้อาจทำให้สมรรถภาพทางเพศลดลง 
- หากใช้ยานี้ไปตามระยะเวลาที่เหมาะสมแล้ว (เช่นประมาณ 2 - 3 สัปดาห์) อาการยังไม่ดีขึ้น ควรพาผู้ป่วยกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- ระหว่างการใช้ยานี้หากมีอาการวิงเวียนควรหลีกเลี่ยงการขับขี่ยวดยานพาหนะหรือการทำงานที่ต้องควบคุมเครื่องจักรเพราะอาจเกิดอุบัติเหตุได้ง่าย 
- ปฏิบัติตัวตามคำสั่งแพทย์อย่างเคร่งครัดและมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟลูเพนทิซอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ฟลูเพนทิซอลมีปฏิกิริยาระหว่างยากับยาตัวอื่นอย่างไร? ///// 
ยาฟลูเพนทิซอลมีปฏิกิริยาระหว่างยากับยาตัวอื่นเช่น 
- ห้ามใช้ฟลูเพนทิซอลร่วมกับการดื่มเครื่องดื่มที่มีแอลกอฮอล์เป็นส่วนประกอบด้วยจะก่อให้เกิดการกดการทำงานของสมองส่งผลให้เกิดอาการง่วงนอนและวิงเวียนอย่างรุนแรง 
- การใช้ยาฟลูเพนทิซอลร่วมกับยาบางกลุ่มอาจทำให้ผู้ป่วยได้รับผลข้างเคียงจากยาเหล่านั้น หรือมีอาการข้างเคียงจากฟลูเพนทิซอลมากยิ่งขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน ยากลุ่มดังกล่าวเช่นยา Almotriptan, Amisulpride (ยารักษาทางจิตเวช), Amitriptyline, Baclofen 
- การใช้ยาฟลูเพนทิซอลร่วมกับยา Azelastine อาจก่อให้เกิดภาวะกดการทำงานของระบบประสาทส่วนกลาง/สมองมากยิ่งขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาฟลูเพนทิซอลอย่างไร? ///// 
ควรเก็บยาฟลูเพนทิซอลในอุณหภูมิห้องที่เย็น ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ฟลูเพนทิซอลมีชื่ออื่นอีกไหม? ผลิตจากบริษัทอะไรบ้าง? ///// 
ยาฟลูเพนทิซอลที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Thioxanthene  [2016,May7] 
http://www.drugbank.ca/drugs/DB00875  [2016,May7] 
https://en.wikipedia.org/wiki/Flupentixol  [2016,May7] 
http://www.drugs.com/uk/pdf/leaflet/656856.pdf   [2016,May7]
