ดิฟเฟอริน (Differin) หรือ อะแดพาลีน(Adapalene)
 ///// บทนำ ///// 
ยาดิฟเฟอริน(Differin)เป็นยาชื่อการค้าของยาทารักษาสิวอุดตัน(Comedone) โดยมีตัวยาสำคัญหรือ ยาชื่อสามัญ  คือ อะแดพาลีน/Adapalene ซึ่งจัดเป็นสารประกอบประเภทเรตินอยด์ รุ่นที่3 (Third generation retinoids/สารเคมีที่จัดอยู่ในกลุ่มวิตามิน เอ)  โดยถูกพัฒนาและรับรองการใช้เป็นยานี้เมื่อปี ค.ศ.1996 (พ.ศ.2539) 
กลไกการออกฤทธิ์ของยาดิฟเฟอริน  คือ ยับยั้งการพัฒนาและการเพิ่มจำนวนอย่างรวดเร็วของเซลล์ผิวหนัง  ยานี้มีผลทำให้ผิวหนังลอก และยังลดการอักเสบของผิวหนังอีกด้วย  รูปแบบของผลิตภัณฑ์ของยานี้ จะเป็นยาทาผิวภายนอกชนิดครีม และชนิดเจล ที่มีความเข้มข้น 0.1% และ 0.3%  ในประเทศไทยจะพบเห็นแต่ชนิดความเข้มข้น 0.1% เท่านั้น 
ตัวยาดิฟเฟอริน จะถูกดูดซึมทางผิวหนังเข้าสู่ร่างกายได้ต่ำ  และในบางสูตรตำรับยานี้ได้เพิ่มตัวยา Benzoyl peroxide ลงไปด้วยเพื่อเพิ่มประสิทธิภาพของการรักษา   ขณะที่ใช้ยานี้ต้องระวังมิให้ยาเข้าตา  เข้าปาก  เข้าจมูก  กรณีอวัยวะดังกล่าวมีการสัมผัสยานี้ ต้องรีบล้างออกด้วยน้ำสะอาดโดยเร็ว  ทั้งนี้ ยังต้องหลีกเลี่ยงการทายานี้ในบริเวณผิวหนังที่มีแผล เช่น แผลเปิด หรือบริเวณที่เป็นแผลไหม้ 
อีกประการสำคัญ ไม่ควรใช้ยาดิฟเฟอริน ร่วมกับยาทาผิวหนัง หรือเครื่องสำอางอื่นๆที่อาจเป็นเหตุให้เกิดการระคายเคืองต่อผิวหนัง อย่างเช่น  สบู่ชนิดที่เป็นกรด   ผลิตภัณฑ์ทำความสะอาดผิวหนัง  ยาย้อมผม  แชมพูบางกลุ่ม เช่น แชมพูที่กำจัดรังแค  สารเคมีที่ใช้กำจัดขนของผิวหนัง  ผลิตภัณฑ์ที่มีแอลกอฮอล์เป็นส่วนประกอบ  ซึ่งการจะใช้ผลิตภัณฑ์ยา และเครื่องสำอางใดๆ ร่วมกับยาดิฟเฟอริน จะต้องเป็นไปตามคำสั่งของแพทย์ผู้รักษาเท่านั้น 
นอกจากนี้ แพทย์มักจะแนะนำให้ผู้บริโภค/ผู้ป่วย หลีกเลี่ยงการออกแดด/ผิวหนังถูกแสงแดดโดยตรง  ด้วยสารสำคัญในผลิตภัณฑ์ยาดิฟเฟอริน จะกระตุ้นให้ผิวหนังมีความไวหรือแพ้ต่อแสงแดดได้ง่าย   การออกแดดทุกครั้งควรมีร่มหรือผ้าคลุมที่ปกปิดผิวหนังได้มิดชิด หรือใช้ซันสกรีน/ครีมกันแดด(Sunscreen) ขนาด SPF 15 เป็นอย่างต่ำ ทากันผิวหนังก่อนออกแดดทุกครั้ง 
ยาดิฟเฟอรินนี้ ไม่เหมาะกับเด็กที่อายุต่ำกว่า 12 ปีลงมา    โดยทั่วไปความถี่ของการทายานี้เพียงวันละครั้งก่อนนอน  โดยก่อนและหลังทายานี้ ควรต้องล้างมือทำความสะอาดทุกครั้ง  และอาจต้องทายานี้ต่อเนื่องหลายสัปดาห์กว่าจะเห็นประสิทธิผลของการรักษา  แต่หากอาการไม่ดีขึ้นภายใน 8 – 12 สัปดาห์ หรือพบว่าผิวหนังเกิดอาการแพ้ยานี้ (เช่น บวม แดง  คันมาก  ขึ้นผื่น)ต้องรีบกลับมาพบแพทย์/มาโรงพยาบาล เพื่อแพทย์พิจารณาให้การรักษาและปรับแนวทางการใช้ยานี้ 
การทายาดิฟเฟอริน เป็นปริมาณมากเกินไป หรือทายานอกเหนือเกินคำสั่งแพทย์ ยังอาจส่งผลให้เกิดอาการแดง และระคายเคืองของผิวหนัง   และการใช้ยานี้ในช่วง 4 สัปดาห์แรก อาจพบว่า ผิวหนังแห้ง-แดง  มีสะเก็ด  ผู้ป่วยบางรายอาจพบอาการแสบคันร่วมด้วย ซึ่งหากอาการเหล่านี้เป็นมาก หรืออาการต่างๆเลวลง ควรรีบมาโรงพยาบาล ไม่ต้องรอจนถึงวันแพทย์นัด 
คณะกรรมการอาหารและยาของไทย ได้ระบุให้สูตรตำรับยาดิฟเฟอริน  อยู่ในหมวดยาอันตราย  และบางสูตรตำรับยานี้ถูกระบุให้เป็นยาควบคุมพิเศษที่ต้องมีคำสั่งจ่ายยาโดยแพทย์เท่านั้น ไม่สามารถหาซื้อได้เองจากร้านขายยาทั่วไป 
 ///// ดิฟเฟอรินมีสรรพคุณ(คุณสมบัติ)อย่างไร? ///// 
ยาดิฟเฟอรินมีสรรพคุณ/ข้อบ่งใช้เพื่อ  รักษาสิวอุดตัน 
 ///// ดิฟเฟอรินมีกลไกการออกฤทธิ์อย่างไร? ///// 
กลไกการออกฤทธิ์ของยาดิฟเฟอรินคือ ตัวยาสำคัญอย่าง อะแดพาลีน จะเข้าจับกับตัวรับ(Receptor)ของผิวหนังที่มีชื่อว่า Retinoic acid nuclear receptors ส่งผลให้ลดการแบ่งตัวของเซลล์ผิวหนังชั้นนอก   ยานี้ยังมีผลทำให้ผิวหนังชั้นนอกลอกได้เร็วขึ้น  จากกลไกเหล่านี้ จึงก่อให้เกิดฤทธิ์ของการรักษาตามสรรพคุณ 
 ///// ดิฟเฟอรินมีรูปแบบการจัดจำหน่ายอย่างไร? ///// 
ยาดิฟเฟอรินมีรูปแบบการจัดจำหน่าย เช่น 
- ยาครีมทาผิวภายนอก ขนาดความเข้มข้น 0.1% 
- ยาเจลทาผิวภายนอก ขนาดความเข้มข้น 0.1% 
- ยาเจลที่ผสมร่วมกับยาอื่น เช่น 	Adapalene 1 มิลลิกรัม + Benzoyl peroxide 25 มิลลิกรัม/กรัม 
 ///// ดิฟเฟอรินมีขนาดการบริหารยาอย่างไร? ///// 
ยาดิฟเฟอรินมีขนาดการบริหารยา/ใช้ยา เช่น 
- ผู้ใหญ่และเด็กอายุตั้งแต่ 12 ปีขึ้นไป:	ทายาในบริเวณที่เป็นสิว วันละครั้งก่อนนอน โดยการใช้ยานี้ ต้องเป็นไปตามคำสั่งแพทย์ผู้รักษาเท่านั้น 
- เด็กอายุต่ำกว่า 12 ปี:  ยังไม่มีข้อมูลทางคลินิกที่แน่ชัดในด้านความปลอดภัยของยานี้ในการใช้กับเด็กวัยนี้   การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
*อนึ่ง: 
- ห้ามใช้ยานี้ในบริเวณผิวหนังที่มี แผล  หรือมีรอยไหม้จากสาเหตุต่างๆ เช่น จากแสงแดด 
- ผู้ที่ใช้ยานี้ควรต้องหลีกเลี่ยงการสัมผัสกับแสงแดดโดยตรง 
- ห้ามนำยาชนิดอื่นมาทาร่วมกันกับยานี้ นอกจากมีคำสั่งจากแพทย์ผู้รักษา 
- ในช่วงสัปดาห์แรกที่ทายานี้ อาจยังคงพบเห็นสิวบนผิวหนัง  เมื่อเข้าสัปดาห์ที่ 	2 – 4 อาจพบว่า ผิวแห้ง  แสบ  คัน  โดยร่างกายจะค่อยๆปรับตัว และทำให้อาการเหล่านี้ดีขึ้นเอง แต่ถ้าอาการดังกล่าวรุนแรง หรืออาการเลวลง ต้องรีบไปโรงพยาบาล ไม่ต้องรอจนถึงวันนัด 
*****หมายเหตุ:  ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาดิฟเฟอริน   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาหรืออาหารเสริมอะไรอยู่ เพราะยาดิฟเฟอริน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาดิฟเฟอริน สามารถทายาเมื่อนึกขึ้นได้  ถ้าเวลาใกล้เคียงกับการทายาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// ดิฟเฟอรินมีผลไม่พึงประสงค์อย่างไร? ///// 
ยาดิฟเฟอรินสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ดังนี้ เช่น  เกิดผื่นคัน แสบในบริเวณผิวหนังที่ทายา  หากออกแดดขณะใช้ยานี้อาจทำให้เกิดผิวเป็นรอยไหม้ได้  กรณีที่เกิดผิวหนังอักเสบมากหลังใช้ยานี้ หรือหลังออกแดด ควรให้ผู้ป่วยกลับมาปรึกษาแพทย์/มาโรงพยาบาล ไม่ต้องรอถึงวันแพทย์นัด 
 ///// มีข้อควรระวังการใช้ดิฟเฟอรินอย่างไร? ///// 
มีข้อควรระวังการใช้ยาดิฟเฟอริน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้ร่วมกับผลิตภัณฑ์ทาผิวหนังที่มีส่วนประกอบของ Alpha hydroxyl acid (AHA) หรือ Glycolic acid 
- ห้ามปรับขนาดการใช้ยานี้ หรือใช้ยานี้นานเกินจากคำสั่งแพทย์ 
- ห้ามรับประทานยานี้  ห้ามยานี้ เข้าตา  เข้าจมูก  เข้าปาก ด้วยเป็นยานี้เป็นยาที่ใช้ทาผิวหนังภายนอกเท่านั้น 
- ยานี้ต้องใช้เวลาเป็นสัปดาห์ขึ้นไปจึงจะเห็นประสิทธิผล 
- หากมีอาการแพ้ยานี้ เช่น  อึดอัดหายใจไม่ออก/หายใจลำบาก  มีผื่นคัน  ตัวบวม  ให้หยุดการใช้ยานี้ทันที แล้วรีบมาพบแพทย์/มาโรงพยาบาลทันที/ฉุกเฉิน 
- หลีกเลี่ยงการออกแดดขณะใช้ยานี้ 
- ปฏิบัติตัวตามคำสั่งแพทย์อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาดิฟเฟอรินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ดิฟเฟอรินมีปฏิกิริยาระหว่างยากับยาตัวอื่นอย่างไร? ///// 
ยาดิฟเฟอรินมีปฏิกิริยาระหว่างยากับยาตัวอื่น  เช่น 
- การใช้ยาดิฟเฟอรินร่วมกับยา Isotretinoin  อาจทำให้ผิวหนังเกิดการระคายเคืองมากขึ้น  เพื่อเป็นการป้องกันมิให้เกิดอาการดังกล่าว  ควรหลีกเลี่ยงการใช้ยาร่วมกัน 
 ///// ควรเก็บรักษาดิฟเฟอรินอย่างไร? ///// 
ควรเก็บยาดิฟเฟอรินในช่วงอุณหภูมิ 20 – 25 องศาเซลเซียส(Celsius)   
ไม่เก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง  เก็บยาในภาชนะที่ปิดมิดชิด  พ้นแสงแดด   ความร้อนและความชื้น และไม่เก็บยาในห้องน้ำหรือในรถยนต์ 
 ///// ดิฟเฟอรินมีชื่ออื่นอีกไหม? ผลิตจากบริษัทอะไรบ้าง? ///// 
ยาดิฟเฟอริน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นในต่างประเทศของยานี้  เช่น  Clindap-T, Adapalene and benzoyl peroxide, Difra gel, Faceclin A 
 ///// บรรณานุกรม ///// 
https://en.wikipedia.org/wiki/Adapalene [2016,July23] 
https://www.drugs.com/mtm/adapalene-topical.html  [2016,July23] 
http://www.mims.com/thailand/drug/info/adapalene/?type=brief&amp;mtype=generic  [2016,July23] 
https://www.drugs.com/dosage/differin.html  [2016,July23] 
https://www.drugs.com/drug-interactions/claravis-with-differin-1403-829-103-33.html  [2016,July23]
