อะลูมิเนียม คลอโรไฮเดรต (Aluminium Chlorohydrate)
 ///// บทนำ ///// 
สาร/ยาอะลูมิเนียม คลอโรไฮเดรต(Aluminium Chlorohydrate) เป็นสารประกอบประเภทเกลืออนินทรีย์  ประโยชน์ที่นำมาใช้ในวงการอุตสาหกรรม คือ ใช้ในกระบวนการบำบัดน้ำเสียเพื่อกำจัดตะกอนที่ปนในน้ำ   สำหรับประโยชน์ทางคลินิก คือ ใช้ดับกลิ่นตัว  ใช้ช่วยลดภาวะเหงื่อออกมาก(ยา/สารระงับเหงื่อ) และช่วยฝาดสมานผิวหนัง/เพิ่มการสมานตัวของผิวหนังเมื่อเกิดแผลหรือการอักเสบ รูปแบบผลิตภัณฑ์ของสาร/ยานี้ที่พบเห็นทางการแพทย์ จะเป็นรูปแบบเครื่องสำอางที่ใช้ทาเฉพาะที่ โดยมีความเข้มข้นไม่เกิน 25% 
อะลูมิเนียม คลอโรไฮเดรต มีกลไกการออกฤทธิ์ที่ง่ายๆ คือ จะปกคลุมผิวหนังบริเวณ                    ต่อมเหงื่อ เป็นเหตุทำให้เหงื่อไม่สามารถเล็ดลอดออกมาได้ 
ข้อควรระวังประการหนึ่งของการใช้ อะลูมิเนียม คลอโรไฮเดรต คือ ตัวยาอาจมีการดูดซึมเข้าสู่ผิวหนัง และเคยมีผู้ทำการวิจัยพบว่า สารประกอบ/ตัวยานี้ อาจเป็นต้นเหตุให้เสี่ยงต่ออาการอัลไซเมอร์ได้ แต่ก็ยังไม่มีข้อสรุปอย่างเป็นทางการประกาศยืนยันออกมา 
ปัจจุบัน มีการใช้อะลูมิเนียม คลอโรไฮเดรต ผสมกับสารชนิดอื่น อย่างเช่น                         น้ำมัน โจโจบา (Jojoba oil)  โดยผลิตเป็นเครื่องสำอางช่วยลดอาการระคายเคืองทางผิวหนังอันเนื่องจากเหตุผิวหนังแช่น้ำมากเกินไป หรือผิวหนังสัมผัสกับสารชะล้างอย่างสบู่ หรือสัมผัสเคมีภัณฑ์ต่างๆมากเกินไป   ผลิตภัณฑ์เหล่านี้ ถึงแม้จะไม่ใช่ผลิตภัณฑ์ยาแผนปัจจุบันอย่างแท้จริงเพราะจัดอยู่ในกลุ่มเครื่องสำอาง   แต่ก็ควรต้องเลือกใช้อย่างสมเหตุสมผล  ผู้บริโภคควรอ่านคู่มือหรือเอกสารกำกับยา/เอกสารกำกับผลิตภัณฑ์ที่แนบมากับตัวผลิตภัณฑ์อย่างละเอียด  หรือ ขอคำแนะนำการใช้ผลิตภัณฑ์เหล่านี้จากผู้เชี่ยวชาญด้านเครื่องสำอาง  ผู้บริโภคจึงควรใช้หลักการง่ายๆว่า เครื่องสำอางที่ดีที่สุดสำหรับเรา ต้องไม่ก่อให้เกิดอาการแพ้ หรืออาการระคายเคืองต่อผิวหนัง และต้องสามารถให้ผลตอบสนองต่อความต้องการของผู้บริโภคได้เป็นอย่างดี และปลอดภัย 
 
 
 ///// อะลูมิเนียม คลอโรไฮเดรตมีสรรพคุณ(คุณสมบัติ)อย่างไร? ///// 
อะลูมิเนียม คลอโรไฮเดรตมีสรรพคุณ/ข้อบ่งใช้เพื่อ 
- ลดการหลั่งเหงื่อ(สารระงับเหงื่อ) 
- ช่วยระงับกลิ่น/ลดกลิ่นตัวในบริเวณผิวหนังที่ใช้ผลิตภัณฑ์ 
 ///// อะลูมิเนียม คลอโรไฮเดรตมีกลไกการออกฤทธิ์อย่างไร? ///// 
กลไกการออกฤทธิ์ของอะลูมิเนียม คลอโรไฮเดรตคือ ตัวยาจะเข้าปกคลุมชั้นผิวหนัง  จนปิดทางออกของเหงื่อที่เป็นสาเหตุของกลิ่นอับ/กลิ่นตัว   และหากใช้ร่วมกับสารออกฤทธิ์อื่นอย่างเช่น น้ำมัน (Oil) ที่ใช้บำรุงผิวหนัง ก็จะสนับสนุนช่วยดูแลผิวพรรณตามวัตถุประสงค์ของตัวผลิตภัณฑ์นั้นๆ 
 ///// อะลูมิเนียม คลอโรไฮเดรตมีรูปแบบการจัดจำหน่ายอย่างไร? ///// 
อะลูมิเนียม คลอโรไฮเดรตมีรูปแบบการจัดจำหน่ายเป็น เครื่องสำอางประเภทครีมขนาดบรรจุ 50 มิลลิลิตร 
 
 ///// อะลูมิเนียม คลอโรไฮเดรตมีวิธีการใช้อย่างไร? ///// 
การใช้อะลูมิเนียม คลอโรไฮเดรตในลักษณะเครื่องสำอาง  ให้ใช้ทาผิวหนัง                                     ตามความต้องการ หรือใช้ผลิตภัณฑ์ตามขั้นตอนที่ระบุในเอกสารกำกับยา/กำกับ ผลิตภัณฑ์ 
 ///// อะลูมิเนียม คลอโรไฮเดรตมีผลไม่พึงประสงค์อย่างไร? ///// 
ผลิตภัณฑ์ประเภททาผิวหนัง เพื่อใช้เป็น สารระงับเหงื่อ ลดอาการระคายเคืองของผิวหนัง   ระงับกลิ่นกาย ที่มีส่วนผสมของอะลูมิเนียม คลอโรไฮเดรต  เมื่อใช้ในปริมาณทั่วไปตามที่ระบุในเอกสารกำกับผลิตภัณฑ์ มักไม่ค่อยพบเห็น ผลไม่พึงประสงค์ /อาการข้างเคียง(ผลข้างเคียง)แต่อย่างใด ยกเว้นในผู้บริโภคส่วนน้อยที่ผิวหนังไว/ตอบสนองต่อสารนี้มากกว่าคนทั่วไป ที่อาจเกิดอาการบริเวณผิวหนังที่สัมผัสสารนี้ได้ เช่น  ระคายเคือง  คัน  เป็นสิว   ผิวแห้ง  หรือเกิดผื่นแพ้สัมผัส 
ส่วนการใช้สารนี้เป็นปริมาณมากและนานต่อเนื่องจนเกิดอาการสะสมในร่างกายมาก ก็อาจส่งผลกระทบ(ผลข้างเคียง)ต่อการทำงานของไต/ไตอักเสบ  และอาจเป็นปัจจัยเสี่ยงเกิดโรคอัลไซเมอร์ได้ดังได้กล่าวในบทนำ 
 ///// มีข้อควรระวังการใช้อะลูมิเนียม คลอโรไฮเดรตอย่างไร? ///// 
มีข้อควรระวังการใช้อะลูมิเนียม คลอโรไฮเดรต เช่น 
 
- ห้ามใช้กับผู้ที่มีอาการแพ้ อะลูมิเนียม คลอโรไฮเดรต 
- ห้ามใช้กับ  เด็ก  สตรีตั้งครรภ์  สตรีที่อยู่ในภาวะให้นมบุตร โดยไม่มีคำสั่งจากแพทย์ 
- ห้ามรับประทาน และไม่ควรใช้กับผิวหนังที่ใกล้กับตา 
- หยุดใช้ผลิตภัณฑ์นี้ทันที  หากพบมีอาการแพ้ยา/แพ้สารนี้เกิดขึ้น อย่างเช่น  พบผื่นคัน  อึดอัดหายใจไม่ออก/หายใจลำบาก   ใบหน้า – ลิ้น – คอบวม  แล้วรีบมาโรงพยาบาลทันที/ฉุกเฉิน 
- สอบถามและศึกษารายละเอียดของ ขนาด  วิธีใช้  ความถี่ หรือระยะเวลาที่ควรใช้ผลิตภัณฑ์นี้ ให้เข้าใจอย่างถูกต้องจากเภสัชกรผู้จำหน่าย 
- ผลิตภัณฑ์อะลูมิเนียม คลอโรไฮเดรต สามารถตอบสนองความต้องการเฉพาะบุคคล  การแนะนำผู้อื่นหรือการบอกต่อควรต้องใช้ความระมัดระวัง ด้วยผลิตภัณฑ์	  ชนิดเดียวกัน สามารถก่อให้เกิดอาการข้างเคียง(ผลข้างเคียง)ตามมาได้แตกต่างกันในแต่ละผู้บริโภค  เช่น เกิดอาการ ระคายเคือง หรือทำให้ผิวแห้ง ในผิวหนังที่สัมผัสสารนี้ เป็นต้น 
- ห้ามใช้ผลิตภัณฑ์ที่หมดอายุ 
- ห้ามเก็บผลิตภัณฑ์ที่หมดอายุ 
***** อนึ่ง:  ทุกคนต้องตระหนักถึงความปลอดภัยจากการใช้ ”ยา”  ที่รวมถึง ยาแผนปัจจุบันทุกชนิด  ยาแผนโบราญทุกชนิด  อาหารเสริม  เครื่องสำอาง และสมุนไพรต่างๆเสมอ   เพราะ ยามีทั้งให้คุณและให้โทษ    ดังนั้นเมื่อมีการใช้ยาทุกชนิด ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง  ข้อปฏิบัติพื้นฐานในการใช้ยาทุกชนิด)  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะลูมิเนียม คลอโรไฮเดรตมีปฏิกิริยาระหว่างยากับยาตัวอื่นอย่างไร? ///// 
เนื่องจากอะลูมิเนียม คลอโรไฮเดรต เป็นผลิตภัณฑ์ที่ใช้เฉพาะที่ภายนอก จึงยังไม่มีรายงาน พบปฏิกิริยาระหว่างยากับยารับประทานชนิดใดๆ 
 
 ///// ควรเก็บรักษาอะลูมิเนียม คลอโรไฮเดรตอย่างไร? ///// 
สามารถเก็บผลิตภัณฑ์อะลูมิเนียม คลอโรไฮเดรตในอุณหภูมิห้องที่เย็น  หรือเก็บตามคำแนะนำในคู่มือการใช้ผลิตภัณฑ์/เอกสารกำกับยา  เก็บผลิตภัณฑ์ในภาชนะที่ปิดมิดชิด พ้นแสงสว่าง/แสงแดด  ความร้อนและความชื้น เก็บผลิตภัณฑ์ให้พ้นมือเด็กและสัตว์เลี้ยง และไม่เก็บผลิตภัณฑ์ในห้องน้ำหรือในรถยนต์ 
 ///// อะลูมิเนียม คลอโรไฮเดรตมีชื่ออื่นอีกไหม? ผลิตจากบริษัทอะไรบ้าง? ///// 
อะลูมิเนียม คลอโรไฮเดรตที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ชื่อการค้าของผลิตภัณฑ์นี้ที่จำหน่ายในต่างประเทศ เช่น  Aldry,  Hansaplast Footcare 
 ///// บรรณานุกรม ///// 
https://en.wikipedia.org/wiki/Aluminium_chlorohydrate [2016,Oct29] 
https://www.truthinaging.com/review/what-is-it-aluminum-in-deodorant-and-is-it-dangerous [2016,Oct29] 
http://www.mims.com/thailand/drug/info/nutraplus%20protect%20hand%20cream/?type=brief [2016,Oct29] 
http://www.tomsofmaine.com/ingredients/overlay/aluminum-chlorohydrate [2016,Oct29] 
http://www.livestrong.com/article/201752-the-effects-of-aluminum-on-the-skin/  [2016,Oct29]
