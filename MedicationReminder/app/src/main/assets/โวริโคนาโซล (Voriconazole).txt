โวริโคนาโซล (Voriconazole)
 ///// บทนำ ///// 
ยาโวริโคนาโซล (Voriconazole) เป็นยาต้านเชื้อรากลุ่มไตรเอโซล (Triazoles, ยากลุ่มหนึ่งในยาต้านเชื้อรากลุ่มเอโซล/Azole) วงการแพทย์นำยานี้มารักษาอาการติดเชื้อราในระยะลุก ลามซึ่งมักเกิดกับผู้ป่วยที่มีภูมิคุ้มกันต้านทานโรคบกพร่อง รูปแบบยาแผนปัจจุบันของยานี้จะเป็น ยาฉีดและยารับประทาน 
จากสูตรโครงสร้างทางเคมีทำให้ยาโวริโคนาโซลถูกดูดซึมจากระบบทางเดินอาหารได้ถึงประมาณ 96% และเมื่อยาเข้าสู่กระแสเลือด ตัวยาจะเข้าจับกับพลาสมาโปรตีนได้ประมาณ 58% ตับจะคอยเปลี่ยนโครงสร้างและทำลายยาอย่างต่อเนื่องก่อนที่จะขับยาทิ้งโดยผ่านไปกับปัสสาวะ 
คณะกรรมการอาหารและยาของไทยได้บรรจุโวริโคนาโซลลงในบัญชียาหลักแห่งชาติ และระบุวัตถุประสงค์ของการใช้ยาเพื่อรักษาอาการติดเชื้อราชนิดแอสเปอจิรัส (Aspergillus) ในระยะลุกลาม (Invasive aspergillosis) 
ยาโวริโคนาโซลจัดอยู่ในหมวดของยาควบคุมพิเศษ การใช้ยาจึงต้องมีใบสั่งจากแพทย์เท่านั้น และห้ามผู้ป่วยปรับเพิ่มหรือลดขนาดรับประทานด้วยตนเองโดยเด็ดขาด 
 ///// โวริโคนาโซลมีสรรพคุณ (คุณสมบัติ) อย่างไร? ///// 
ยาโวริโคนาโซลมีสรรพคุณดังนี้ 
- รักษาการติดเชื้อราชนิดแอสเปอจิรัสระยะลุกลาม (Invasive aspergillosis) 
- รักษาการติดเชื้อราชนิดแคนดิดา (Candidiasis) เช่น เชื้อราช่องปาก 
- รักษาอาการ Scedosporiosis (การติดเชื้อราชนิด Scedosporium) และ Fusariosis (การติดเชื้อราชนิด Fusarium) 
 ///// โวริโคนาโซลมีกลไกการออกฤทธิ์อย่างไร? ///// 
ยาโวริโคนาโซลจะออกฤทธิ์อย่างกว้างขวางในการต่อต้านเชื้อราชนิดต่างๆที่ทำให้เกิดโรค เช่น เชื้อรา Candida, Aspergillus, Scedosporium และ Fusarium โดยตัวยาจะเข้ายับยั้งการสังเคราะห์สาร Ergosterol ซึ่งเป็นสารสำคัญของผนังเซลล์ในตัวเชื้อราจึงทำให้เซลล์เกิดการรั่วซึมจนส่งผลให้เชื้อราหยุดการเจริญเติบโตและตายลงในที่สุด 
 ///// โวริโคนาโซลมีรูปแบบการจัดจำหน่ายอย่างไร? ///// 
ยาโวริโคนาโซลมีรูปแบบการจัดจำหน่ายดังนี้เช่น 
- ยาน้ำแขวนตะกอน ขนาด 40 มิลลิกรัม/มิลลิลิตร 
- ยาเม็ดชนิดรับประทาน ขนาด 50 และ 200 มิลลิกรัม/เม็ด 
- ยาฉีด ขนาดความแรง 200 มิลลิกรัม/ขวด 
 ///// โวริโคนาโซลมีขนาดรับประทานอย่างไร? ///// 
ยาโวริโคนาโซลมีขนาดรับประทานดังนี้เช่น 
- ผู้ใหญ่ที่มีน้ำหนัก 40 กิโลกรัมขึ้นไป: รับประทานวันแรก 400 มิลลิกรัมทุกๆ 12 ชั่วโมง วันถัดไปรับประทาน 200 มิลลิกรัมทุกๆ 12 ชั่วโมง หากจำเป็นแพทย์จะปรับขนาดรับประทานเป็น 300 มิลลิกรัมทุกๆ 12 ชั่วโมง 
- ผู้ใหญ่ที่มีน้ำหนักน้อยกว่า 40 กิโลกรัมลงมา: รับประทานวันแรก 200 มิลลิกรัมทุกๆ 12 ชั่วโมง วันถัดไปรับประทาน 100 มิลลิกรัมทุกๆ 12 ชั่วโมง หากจำเป็นแพทย์จะปรับขนาดรับประทานเป็น 150 มิลลิกรัมทุกๆ 12 ชั่วโมง 
- เด็กอายุต่ำกว่า 12 ปีลงไปจนถึง 2 ปี: รับประทาน 200 มิลลิกรัมทุกๆ 12 ชั่วโมง 
- เด็กอายุต่ำกว่า 2 ปี: ยังไม่มีข้อมูลที่แน่ชัดในด้านขนาดยา ผล และผลข้างเคียงจากยาในเด็กกลุ่มนี้ การใช้ยานี้ในเด็กกลุ่มนี้จึงอยู่ในดุลพินิจของแพทย์ 
*****หมายเหตุ: 
- ทั้งผู้ใหญ่และเด็กควรรับประทานยาโวริโคนาโซลในช่วงท้องว่าง สามารถรับประทานก่อนอาหาร 1 ชั่วโมงหรือหลังอาหาร 2 ชั่วโมง การรับประทานยาควรรับประทานตามคำสั่งแพทย์อย่างเคร่งครัด ห้ามปรับขนาดรับประทานด้วยตนเอง 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโวริโคนาโซล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาโวริโคนาโซลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโวริโคนาโซลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า แต่การลืมรับประทานยานี้บ่อยๆหลายครั้ง นอกจากจะทำให้อาการโรคไม่ดีขึ้นแล้ว ในบางกรณียังอาจส่งผลให้เกิดการลุก ลามของโรคมากยิ่งขึ้น 
 ///// โวริโคนาโซลมีผลไม่พึงประสงค์อย่างไร? ///// 
ยาโวริโคนาโซลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น พบอาการตาพร่า มีไข้ หนาวสั่น ปวดศีรษะ ปวดท้อง ปวดหลัง เจ็บหน้าอก ใบหน้า มือ - เท้าบวม มีอาการคล้ายเป็นไข้หวัดใหญ่ ความดันโลหิตต่ำ คลื่นไส้ อาเจียน ท้องเสีย มีภาวะดีซ่าน กระเพาะอาหารอักเสบ ลำไส้อักเสบ ระดับเกลือโพแทสเซียมในเลือดต่ำ มีภาวะน้ำตาลในเลือดต่ำ วิงเวียน เกิดประสาทหลอน สับสน ซึมเศร้า วิตกกังวล เกิดภาวะสั่น ความรู้สึกสัมผัสเพี้ยน มีภาวะไซนัสอักเสบ มีผื่นคัน แพ้แสงแดด ผิวหนังอักเสบ ไตวายเฉียบพลัน มีเลือดปนมากับปัสสาวะ/ปัสสาวะเป็นเลือด ค่าครีเอตินีน (Creatinine/ค่าการทำงานของไต) ในเลือดเพิ่มสูง ผู้ป่วยบางรายอาจมีอาการ Stevens-Johnson syndrome 
 ///// มีข้อควรระวังการใช้โวริโคนาโซลอย่างไร? ///// 
มีข้อควรระวังการใช้ยาโวริโคนาโซลดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีที่อยู่ในภาวะให้นมบุตร 
- หลีกเลี่ยงการใช้ยานี้กับสตรีตั้งครรภ์ 
- ระหว่างการใช้ยานี้ให้เฝ้าระวังเรื่องการทำงานของตับ - ไต 
- หากใช้ยานี้มากกว่า 28 วันขึ้นไปควรต้องเฝ้าระวังเรื่องการมองเห็นภาพของผู้ป่วย 
- ควบคุมและเฝ้าระวังการทำงานของตับอ่อน เมื่อใช้ยานี้กับผู้ป่วยที่มีภาวะเสี่ยงเป็นโรคตับอ่อนอักเสบชนิดเฉียบพลันเช่น ผู้ป่วยเอชไอวีที่ได้รับยาต้านไวรัส 
- ระหว่างการใช้ยานี้ควรหลีกเลี่ยงการสัมผัสแสงแดดหรือตากแดดโดยตรง ด้วยอาจกระตุ้นให้เกิดการแพ้แสงของผิวหนังได้ 
- ต้องควบคุมระดับสารเกลือแร่ต่างๆในเลือดให้เป็นปกติก่อนการใช้ยานี้ 
- ระวังเรื่องการขับรถหรือการควบคุมเครื่องจักรด้วยยานี้สามารถส่งผลและรบกวนการมองเห็นภาพ/ตาพร่าได้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโวริโคนาโซลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โวริโคนาโซลมีปฏิกิริยาระหว่างยากับยาตัวอื่นอย่างไร? ///// 
ยาโวริโคนาโซลมีปฏิกิริยาระหว่างยากับยาตัวอื่นดังนี้เช่น 
- การใช้ยาโวริโคนาโซลร่วมกับยากลุ่มสแตติน (Statin) สามารถเพิ่มความเสี่ยงของการเกิดภาวะกล้ามเนื้อลายสลายตัว (Rhabdomyolysis, กล้ามเนื้อลายอักเสบรุนแรง) ควรหลีกเลี่ยงการใช้ยาทั้ง 2 ตัวร่วมกัน 
- การใช้ยาโวริโคนาโซลร่วมกับยา Methadone สามารถเพิ่มความเสี่ยงที่จะได้รับพิษของโวริโคนาโซลมากยิ่งขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาโวริโคนาโซลร่วมกับยาต้านไวรัสเช่น Efavirenz จะทำให้ระดับความเข้มข้นของโวริโคนาโซลในกระแสเลือดลดลง และส่งผลให้ความเข้มข้นของ Efavirenz ในกระแสเลือดสูงขึ้น หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาโวริโคนาโซลร่วมกับยา Fentanyl จะทำให้ความเข้มข้นของยา Fentanyl ในกระแสเลือดเพิ่มมากขึ้น หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- หลีกเลี่ยงการใช้ยาโวริโคนาโซลร่วมกับยา Clopidogrel ด้วยโวริโคนาโซลจะทำให้ฤทธิ์การป้องกันหัวใจวายของ Clopidogrel ลดต่ำลง 
 ///// ควรเก็บรักษาโวริโคนาโซลอย่างไร? ///// 
ควรเก็บยาโวริโคนาโซลในช่วงอุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โวริโคนาโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาโวริโคนาโซลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Antifungal_medication#Adverse_effects [2015,March7]
	2 http://drug.fda.moph.go.th:81/nlem.in.th/medicine/essential/list/94#item-10249 [2015,March7]
	3 https://www.mims.com/Thailand/drug/info/VFEND/?type=full#Indications [2015,March7]
	4 http://www.mims.com/USA/drug/info/voriconazole/?type=full&amp;mtype=generic#Dosage [2015,March7]
	5 http://www.nlm.nih.gov/medlineplus/druginfo/meds/a605022.html#how [2015,March7]
	6 http://www.drugs.com/drug-interactions/abstral-with-voriconazole-1074-15009-2309-0.html [2015,March7]
	7 http://www.drugs.com/drug-interactions/clopidogrel-with-voriconazole-705-0-2309-0.html [2015,March7]
	8 http://www.medicinenet.com/voriconazole-oral/page5.htm#Overdose [2015,March7]
	9 http://www.accessdata.fda.gov/drugsatfda_docs/label/2010/021266s032lbl.pdf [2015,March7]
