ฟลูวาสแตติน (Fluvastatin)
 ///// บทนำ ///// 
ยาฟลูวาสแตติน (Fluvastatin) เป็นยาในกลุ่มสแตติน (Statin) ที่ใช้ลดไขมันในเลือด โดยยาจะไปชะลอการสร้างไขมันแอลดีแอลคลอเรสเตอรอล (LDL cholesterol) และไขมันไตรกลีเซอไรด์ (Triglyceride) ยาฟลูวาสแตตินสามารถใช้ได้กับผู้ใหญ่และเด็กที่มีอายุตั้งแต่ 10 ปีขึ้นไป ยานี้จะช่วยป้องกันโรคหัวใจ ลดภาวะ/โรคหลอดเลือดแดงแข็งซึ่งจะทำให้เกิดอาการหัวใจวายติดตามมา 
ผลข้างเคียงที่โดดเด่นของยานี้ได้แก่ ทำให้การทำงานของตับผิดปกติและอาจกระตุ้นให้เกิดการทำลายของกล้ามเนื้อ (กล้ามเนื้อลายสลาย) ในผู้ป่วยบางราย ยานี้ไม่เหมาะที่จะใช้กับผู้ป่วยด้วยโรคตับและโรคไต 
ก่อนการใช้ยานี้ แพทย์มักจะแนะนำให้ผู้ป่วยระวังเรื่องอาหารที่บริโภคในแต่ละมื้อและแนะนำมีการออกกำลังกายที่เหมาะสมเข้ามาช่วย หากพบว่าการลดไขมันยังไม่ดีพอจากการปฏิบัติตนดังกล่าว แพทย์จึงจะเริ่มพิจารณาการใช้ยานี้ร่วมด้วย รูปแบบของยาแผนปัจจุบันของยานี้จะพบเห็นเป็นยารับประทาน 
หลังจากที่ยานี้เข้าสู่กระแสเลือด ตัวยาจะเข้ารวมกับพลาสมาโปรตีนมากกว่า 98% ตับจะคอยเปลี่ยนโครงสร้างทางเคมีของยานี้อย่างสม่ำเสมอ ร่างกายต้องใช้เวลาอย่างน้อย 1 - 3 ชั่วโมงเพื่อการกำจัดยาปริมาณ 50% ออกจากกระแสเลือดโดยผ่านทิ้งไปกับอุจจาระและส่วนน้อยที่ขับออกทางปัสสาวะ 
คณะกรรมการอาหารและยาของไทยได้ระบุให้ยาฟลูวาสแตตินเป็นยาอันตราย อนึ่งยังมีข้อมูลที่ผู้บริโภคควรทราบก่อนการใช้ยานี้ได้แก่ 
- เคยแพ้ยานี้หรือไม่ 
- มีโรคประจำตัวอื่นใดอีกบ้างเช่น โรคเบาหวาน โรคไต โรคตับ โรคต่อมไทรอยด์ 
- หากเป็นสตรีอยู่ในภาวะตั้งครรภ์หรืออยู่ในภาวะให้นมบุตรหรือไม่ 
- มีการใช้ยาดังต่อไปนี้หรือไม่เช่น Erythromycin, Fluconazole, Gemfibrozil, Fenofibric acid (ยาลดไขมัน), Niacin ด้วยยาเหล่านี้อาจก่อให้เกิดความเสี่ยงและเป็นปัญหาต่อระบบกล้ามเนื้อ 
- ผู้ป่วยดื่มสุราหรือไม่ 
นอกจากนั้นระหว่างที่มีการใช้ยานี้แพทย์แพทย์จะกำกับผลกระทบ (ผลข้างเคียง) ที่อาจเกิดขึ้นกับผู้ป่วยทั้งนี้เพื่อความเข้าใจและเพื่อผู้ป่วยสามารถปรับตัวได้ดียิ่งขึ้น และต้องหยุดการใช้ยานี้ทันทีหากพบอาการต่อไปนี้ 
- มีอาการชักหลังใช้ยานี้ 
- สมดุลของเกลือแร่ผิดปกติซึ่งจะทราบได้จากการตรวจเลือด 
- เกิดความดันโลหิตสูง 
- มีภาวะติดเชื้ออย่างรุนแรง 
ดังนั้นเพื่อความปลอดภัยในการใช้ยาฟลูวาสแตติน ผู้ป่วยจะต้องปฏิบัติตามคำแนะนำและรับประทานยาตามคำสั่งแพทย์ผู้รักษาอย่างเคร่งครัด ต้องไม่ปรับเปลี่ยนแนวทางของการรักษาด้วยตนเอง 
 ///// ฟลูวาสแตตินมีสรรพคุณ (คุณสมบัติ) อย่างไร? ///// 
ยาฟลูวาสแตตินมีสรรพคุณ/ข้อบ่งใช้ดังนี้เช่น 
- รักษาภาวะ/โรคไขมันในเลือดสูงเช่น มีไขมันแอลดีแอลคลอเรสเตอรอล (LDL cholesterol)และไตรกลีเซอไรด์ (Triglyceride) สูง 
- ใช้เป็นยาป้องกันโรคหลอดเลือดหัวใจและโรคหลอดเลือดสมองที่มีสาเหตุจากไขมันในเลือดสูง 
- ช่วยเพิ่มระดับไขมันดีหรือเฮชดีแอล (HDL cholesterol) 
 ///// ฟลูวาสแตตินมีกลไกการออกฤทธิ์อย่างไร? ///// 
กลไกการออกฤทธิ์ของยาฟลูวาสแตตินคือ ตัวยาจะเข้าไปยับยั้งเอนไซม์ที่มีชื่อเรียกว่า HMG- CoA reductase ((3-hydroxy-3-methyl-glutaryl-CoA reductase เอนไซม์ที่ทำงานเกี่ยวข้องกับการสร้างไขมันคอเลสเตอรอล) ในตับ ทำให้เกิดการชะลอการสร้างคอเลสเตอรอล ด้วยกลไกดังกล่าวจึงทำให้ระดับไขมันในเลือดลดลง 
 ///// ฟลูวาสแตตินมีรูปแบบการจัดจำหน่ายอย่างไร? ///// 
ยาฟลูวาสแตตินมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 80 มิลลิกรัม/เม็ด 
- ยาแคปซูล ขนาด 20 และ 40 มิลลิกรัม/แคปซูล 
 ///// ฟลูวาสแตตินมีขนาดรับประทานอย่างไร? ///// 
ยาฟลูวาสแตตินมีขนาดรับประทานเช่น 
- ผู้ใหญ่: รับประทาน 20 - 40 มิลลิกรัมวันละครั้งก่อนนอน 
- เด็กอายุ 10 - 16 ปี: รับประทานเริ่มต้นที่ 20 มิลลิกรัมวันละครั้งก่อนนอน หากจำเป็นแพทย์อาจปรับขนาดรับประทานเป็นครั้งละ 20 มิลลิกรัมเช้า-เย็น 
- เด็กอายุต่ำกว่า 10 ปี: ยังไม่มีข้อมูลแน่ชัดถึงผลข้างเคียงของยานี้ในเด็กกลุ่มวัยนี้ การใช้ยานี้ในเด็กกลุ่มวัยนี้จึงอยู่ในดุลพินิจของแพทย์ผู้รักษา 
* อนึ่ง: แพทย์อาจปรับขนาดรับประทานเป็นครั้งละ 20 มิลลิกรัมเช้า-เย็นเป็นกรณีไปขึ้นกับการตอบ สนองของระดับไขมันในเลือดของผู้ป่วยต่อการใช้ยานี้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาฟลูวาสแตติน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาฟลูวาสแตตินอาจส่งผลให้อา การของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
เพื่อประสิทธิผลของการรักษา ควรรับประทานยาฟลูวาสแตตินตรงเวลา แต่หากลืมรับประทานยาฟลูวาสแตตินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
 ///// ฟลูวาสแตตินมีผลไม่พึงประสงค์อย่างไร? ///// 
ยาฟลูวาสแตตินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการหนาวสั่น เบื่ออาหาร มีไข้ ตับอักเสบ กล้ามเนื้อลายสลาย ท้องเสีย อาหารไม่ย่อย คลื่นไส้ ปวดข้อ ปวดหลัง เจ็บคอ นอนไม่หลับ ผื่นคัน มีภาวะกล้ามเนื้ออ่อนแรง ปัสสาวะเป็นสีคล้ำ ไอ เป็นต้น 
 ///// มีข้อควรระวังการใช้ฟลูวาสแตตินอย่างไร? ///// 
มีข้อควรระวังการใช้ยาฟลูวาสแตตินเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคตับ โรคกล้ามเนื้ออ่อนแรง 
- ห้ามใช้ยานี้กับเด็กที่อายุต่ำกว่า 10 ปี สตรีตั้งครรภ์ และสตรีที่อยู่ในภาวะให้นมบุตร 
- ห้ามปรับขนาดรับประทานด้วยตนเอง 
- ระวังการใช้ยานี้กับผู้ป่วยด้วยโรคไทรอยด์ฮอร์โมนต่ำ ผู้ป่วยโรคไต และโรคพิษสุราเรื้อรัง 
- หากมีภาวะตับอักเสบเกิดขึ้นต้องหยุดการใช้ยานี้ทันที 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมฟลูวาสแตตินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟลูวาสแตตินมีปฏิกิริยาระหว่างยากับยาตัวอื่นอย่างไร? ///// 
ยาฟลูวาสแตตินมีปฏิกิริยาระหว่างยากับยาตัวอื่นเช่น 
- การใช้ยาฟลูวาสแตตินร่วมกับยา Clofibrate อาจทำให้ผู้ป่วยได้รับผลข้างเคียงจากยาฟลูวาสแตตินมากขึ้นจึงเป็นข้อควรหลีกเลี่ยงที่จะใช้ยาร่วมกัน 
- การใช้ยาฟลูวาสแตตินร่วมกับยา Rifampicin, Erythromycin สามารถทำให้ระดับยาฟลูวาสแตตินในกระแสเลือดสูงขึ้นจนผู้ป่วยอาจได้รับผลข้างเคียงจากยาฟลูวาสแตตินได้ หากต้องใช้ยาร่วมกันแพทย์จะปรับขนาดรับประทานเป็นกรณีๆไป 
- การใช้ยาฟลูวาสแตตินร่วมกับยา Cimetidine, Ranitidine หรือ Omeprazole สามารถทำให้ระดับยาฟลูวาสแตตินในกระแสเลือดเพิ่มขึ้นจนอาจก่อให้เกิดความเสี่ยงกับผู้ป่วยที่จะได้รับผลข้าง เคียงของยาฟลูวาสแตตินติดตามมา หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาฟลูวาสแตตินอย่างไร? ///// 
สามารถเก็บยาฟลูวาสแตตินภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ฟลูวาสแตตินมีชื่ออื่นอีกไหม? ผลิตจากบริษัทอะไรบ้าง? ///// 
ยาฟลูวาสแตตินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Statin  [2015,Sept12] 
http://www.drugs.com/dosage/fluvastatin.html#Usual_Adult_Dose_for_Hyperlipidemia  [2015,Sept12] 
http://www.mims.com/Thailand/drug/info/lescol-lescol%20xl/?type=full#Indications  [2015,Sept12] 
http://www.mayoclinic.org/drugs-supplements/fluvastatin-oral-route/before-using/drg-20069021  [2015,Sept12] 
http://www.drugs.com/drug-interactions/fluvastatin-index.html?filter=3&amp;generic_only=  [2015,Sept12]
