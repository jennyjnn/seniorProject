แท็กเซน (Taxane)
 ///// บทนำ ///// 
ยาแท็กเซน(Taxane) เป็นสารประกอบประเภทไดเทอพีน(Diterpenes) ที่สกัดได้จากพืชสกุลแท็กซัส(Taxus, ไม้พุ่มชนิดหนึ่ง) ในต่างประเทศสกัดยากลุ่มแท็กเซนจากเปลือกของต้นยู(Bark from the pacific yew, ไทยเรียก ทุเรียนเทศ หรือทุเรียนน้ำ)  ทางคลินิกนำมาใช้เป็นยาเคมีบำบัด(Chemotherapy) เพื่อรักษาโรคมะเร็งหลายชนิด  การสร้างสูตรตำรับยากลุ่มแท็กเซนจะมีความยุ่งยากพอสมควรด้วยตัวยาไม่สามารถละลายน้ำได้นักวิทยาศาสตร์มีความจำเป็นต้องใช้ตัวทำละลาย(Solvent) ที่เหมาะสมและก่อให้เกิดพิษกับผู้ป่วยน้อยที่สุด  กลุ่มยาแท็กเซนได้รับการพัฒนามาเป็นเวลายาวนานมากกว่า 60 ปี 
องค์การอนามัยโลก ได้รับรองให้เป็นยาจำเป็นขั้นพื้นฐานในการรักษาโรคมะเร็ง  เราสามารถพบเห็นการใช้ยากลุ่มนี้ในหลายประเทศทั่วโลกรวมถึงประเทศไทยด้วย 
 
 ///// กลุ่มยาแท็กเซนมีตัวยาอะไรบ้าง? ///// 
ปัจจุบันนักวิทยาศาสตร์ได้พัฒนายากลุ่มนี้และนำมาใช้ทางคลินิก 3 รายการ ดังนี้ 
1.	พาคลิแทคเซล(Paclitaxel)  เป็นยาประเภทแอลคาลอยด์ที่สกัดจากเปลือกของต้นยู   ทางคลินิกนำมาใช้รักษาโรคมะเร็งต่างๆ เช่น    มะเร็งรังไข่   มะเร็งเต้านม   มะเร็งปอด  มะเร็งคาโปซิซาร์โคมา   มะเร็งตับ   มะเร็งปากมดลูก  แพทย์อาจใช้ยา Cisplatin, Carboplatin, หรือTrastuzumab ร่วมในการรักษาด้วย 
รูปแบบเภสัชภัณฑ์ของยาพาคลิแทคเซลเป็นยาฉีด  ผู้ป่วยจะต้องมารับยาทุก 3 สัปดาห์หรือเป็นไปตามคำสั่งแพทย์ 
ยาพาคลิแทคเซลจัดเป็นยาควบคุมพิเศษ และมีใช้ในไทยภายใต้ชื่อการค้าต่างๆ เช่น Intaxel, Paclitero, Paxoll  และ  Sindaxel 
2.	โดซีแทคเซล(Docetaxel) มีโครงสร้างคล้ายกับ ยาPaclitaxel  ทางคลินิกนำมาใช้รักษามะเร็งหลายชนิด เช่น  มะเร็งเต้านม  มะเร็งกระเพาะอาหาร   มะเร็งต่อมลูกหมาก	และมะเร็งปอดชนิดเซลล์ตัวโต    แพทย์อาจใช้ยา  Cisplatin, Cyclophosphamide,  Fluorouracil, หรือTrastuzumab ร่วมในการรักษา 
รูปแบบเภสัชภัณฑ์ยานี้เป็นแบบยาฉีด	ผู้ป่วยต้องมารับการให้ยาทุกๆ 3 สัปดาห์จนกระทั่งครบเทอมการรักษา หรือเป็นไปตาม	คำสั่งแพทย์ 
ยาโดซีแทคเซลจัดเป็นยาควบคุมพิเศษ และมีใช้ในไทยภายใต้ชื่อการค้าว่า  Daxotel ,Docegrix , Oncotaxel และ Taxotere 
3.	คาบาซิแทคเซล(Cabazitaxel) ทางคลินิกนำมาใช้รักษามะเร็งเช่นกัน เช่นมะเร็งต่อมลูกหมากระยะที่ดื้อต่อการรักษาด้วยการควบคุมฮอร์โมน(Castrate resistant metastatic prostate cancer) ขณะได้รับยานี้แพทย์มีความจำเป็นต้องใช้ยาAntihistamine, Corticosteroid,  H2 antagonist ร่วมในการรักษาเพื่อป้องกันมิให้ผู้ป่วยแพ้ยาชนิดนี้  รูปแบบเภสัชภัณฑ์	เป็นแบบยาฉีด ผู้ป่วยจะต้องมารับการให้ยาทุกๆ 3 สัปดาห์หรือเป็นไปตามคำสั่งแพทย์ 
ยาคาบาซิแทคเซลจัดเป็นยาควบคุมพิเศษ และมีจำหน่ายในไทยภายใต้ชื่อการค้าว่าJevtana 
 
 ///// แท็กเซนมีกลไกการออกฤทธิ์อย่างไร? ///// 
ยาแท็กเซน มีกลไกการออกฤทธิ์โดย ตัวยาจะออกฤทธิ์ยับยั้งการสร้างไมโครทิวบูล(Antimicrotubule agents)ซึ่งมีหน้าที่สำคัญต่อการแบ่งตัวของเซลล์มะเร็ง  การยับยั้งไมโครทิวบูล ส่งผลให้เซลล์มะเร็งหยุดการแบ่งตัว ไม่สามารถขยายขนาด  ลดการลุกลามไปยังอวัยวะต่างๆ  และตายลงในที่สุด 
 
 ///// แท็กเซนมีรูปแบบการจัดจำหน่ายอย่างไร? ///// 
แท็กเซนมีรูปแบบการจัดจำหน่ายเป็นยาฉีดแบบสารละลายปราศจากเชื้อ ที่ประกอบด้วยตัวยาและขนาดความแรงดังนี้ 
- Docetaxel: 20 มิลลิกรัม/มิลลิลิตร,  80 มิลลิกรัม/4 มิลลิลิตร 
- Paclitaxel:  100 มิลลิกรัม/17 มิลลิลิตร,  260 มิลลิกรัม/43.4 มิลลิลิตร, 
30 มิลลิกรัม/5 มิลลิลิตร, 300 มิลลิกรัม/50 มิลลิลิตร 
- Cabazitaxel : 60 มิลลิกรัม/ขวด(vial) 
 
 ///// แท็กเซนมีขนาดการบริหารยาอย่างไร? ///// 
การใช้ยา/การบริหารยาแท็กเซนกับผู้ป่วยมะเร็ง จะต้องเป็นไปตามคำสั่งแพทย์เท่านั้น  ปัจจัยที่แพทย์นำมาใช้คำนวณขนาดการใช้ยานี้ ได้แก่ น้ำหนักของร่างกาย หรือพื้นที่ผิวร่างกายผู้ป่วย รวมถึงอายุ และประวัติการเจ็บป่วย หรือโรคประจำตัวต่างๆ   ทั่วไป แพทย์จะให้ยาแท็กเซนโดยฉีดเข้าหลอดเลือดดำ  แต่ยากลุ่มนี้สามารถก่อให้เกิดอาการระคายเคืองและอักเสบ หากฉีดยาออกนอกเส้นเลือด/หลอดเลือด จะทำให้เกิดความเสียหาย/การตายของเนื้อเยื่อรอบข้างตามมา  บุคลากรทางการแพทย์ที่จะฉีดยาแท็กเซน จะต้องได้รับการฝึกปฏิบัติมาเป็นอย่างดี 
กรณีที่ผู้ป่วยรู้สึกเจ็บปวดหรือสังเกตเห็นผื่นบวมแดงบริเวณฉีดยา  ต้องหยุดการให้ยาแล้วรีบ แจ้งแพทย์/พยาบาลทันที 
นอกจากนี้ แพทย์อาจให้ยาCorticosteroid ชนิดรับประทานเพื่อป้องกันอาการบวมน้ำ หรืออาการแพ้ต่างๆ ที่อาจเกิดขึ้นหลังจากได้รับยาแท็กเซน และยังมียาบำบัดรักษามะเร็งชนิดอื่นๆที่แพทย์อาจจะนำมาใช้สนับสนุนยาแท็กเซนในการรักษาโรคมะเร็งแต่ละประเภท เช่นยา  Doxorubicin , Cyclophosphamide , Anthracycline, Trastuzumab , Cisplatin , Carboplatin,  และ 5-fluorouracil 
อย่างไรก็ตาม ระหว่างที่ได้รับยาแท็กเซน แล้วพบอาการดังต่อไปนี้ ต้องรีบนำผู้ป่วยกลับมาพบแพทย์/มาโรงพยาบาลโดยเร็ว เช่น 
- มีอาการคล้ายกับภาวะติดเชื้อ เช่น ไข้สูง ตั้งแต่38 องศาเซลเซียส(Celsius)ขึ้นไป 
- อึดอัด/ หายใจไม่ออก/ หายใจลำบาก  มีอาการเจ็บหน้าอกเกิดขึ้น 
- คลื่นไส้ทุกครั้งที่มีการรับประทานอาหาร 
- อาเจียน 4-5 ครั้งต่อวัน 
- ท้องเสีย 4-6 ครั้ง ภายใน 24 ชั่วโมง 
- อุจจาระมีสีคล้ำ/ อุจจาระเป็นเลือด 
- มีเลือดปนมากับปัสสาวะ/ปัสสาวะเป็นเลือด 
- เกิดแผลในช่องปากและช่องคอ 
- มีภาวะเลือดออกง่ายตามร่างกาย 
- มีอาการอ่อนเพลียอย่างรุนแรง 
- เกิดอาการ ตัวเหลืองตาเหลือง 
- บวมตามเท้า ข้อเท้า หรือมีน้ำหนักตัวเพิ่มขึ้นอย่างรวดเร็ว 
 
 ///// ดูแลตนเองอย่างไรขณะได้รับแท็กเซน? ///// 
ควรดูแลตนเองขณะได้รับยาแท็กเซน ที่สำคัญ คือ 
- เพื่อช่วยป้องกันการเกิดแผลในช่องปาก ให้ใช้แปรงสีฟันที่มีขนแปรงนุ่มและกลั้วคอวันละ 3 ครั้งด้วยน้ำเกลือที่ผสมเอง โดยใช้เกลือแกงครึ่ง-หนึ่งช้อนชาผสมกับน้ำ 240 ซีซี 
- ดื่มน้ำอย่างน้อย 2-3 ลิตรต่อวัน หรือเป็นไปตามคำแนะนำของ แพทย์/พยาบาล/เภสัชกร 
- ล้างมือบ่อยๆเพื่อป้องกันการติดเชื้อโรค โดยเฉพาะก่อนกินอาหารและหลังเข้าห้องน้ำ 
- หากมีอาการคลื่นไส้เมื่อจะรับประทานอาหาร ให้ใช้เฉพาะยาบรรเทาอาการคลื่นไส้/ ยาแก้คลื่นไส้ตามที่แพทย์สั่งจ่ายเท่านั้น ห้ามซื้อยาอื่นใดมาใช้ด้วยตนเอง และ ผู้ป่วยสามารถปรับการรับประทานอาหารเป็นมื้อเล็กๆ แต่บ่อยครั้งขึ้น เพื่อช่วยลดอาการคลื่นไส้ดังกล่าว 
- หลีกเลี่ยงการอยู่ในที่มีผู้คนแออัดเพื่อป้องกันการติดเชื้อโรคต่างๆ 
- หลีกเลี่ยงการเล่นกีฬาหรือทำกิจกรรมหนักที่อาจทำให้เกิดการบาดเจ็บหรือเป็น
แผลเลือดออกเพราะเลือดจะออกมาก และหยุดยาก 
- ยาแท็กเซนสามารถทำให้ผิวหนังไวต่อแสงแดด  เมื่อต้องอยู่ในที่โล่งแจ้ง	
จึงควรสวมเสื้อผ้าป้องกันแสงแดดให้มิดชิด หรือทาผิวด้วยครีมกันแดดที่มีค่าSPF 15 หรือสูงกว่า 
- ห้ามดื่มเครื่องดื่มที่มีแอลกอฮอล์เป็นส่วนประกอบ 
- พักผ่อนให้เต็มที่ และรับประทานอาหารให้ถูกสัดส่วนตามที่แพทย์/พยาบาลแนะนำ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาแท็กเซน  ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ เช่น โรคความดันโลหิตสูง   โรคความดันโลหิตต่ำ  โรคตับ  มีภาวะเลือดออกง่าย รวมทั้งกำลังกินยา/ใช้ยาอะไรอยู่ เพราะยาแท็กเซนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
เพื่อประสิทธิผลของการรักษา ควรมารับการให้ยาแท็กเซนตรงตามเวลาที่แพทย์นัดหมาย 
กรณีหากลืมมารับการฉีดยา ต้องรีบแจ้งให้แพทย์/พยาบาล/บุคคลากรทางการแพทย์ที่ดูแลรักษาผู้ป่วยทราบ และรีบทำการนัดหมายการให้ยาครั้งต่อไปโดยเร็ว 
 
 ///// แท็กเซนมีผลไม่พึงประสงค์อย่างไร? ///// 
ยาแท็กเซนเป็นยาเคมีบำบัดที่มีประสิทธิภาพในการฆ่าเซลล์มะเร็งชนิดมีการแบ่งตัวได้อย่างรวดเร็ว  แต่ยากลุ่มนี้ไม่ใช่ยารักษาตรงเป้าจึงทำให้เกิดผลกระทบ(ผลข้างเคียง)ต่อเซลล์ปกติชนิดสามารถแบ่งตัวได้อย่างรวดเร็วเช่นเดียวกัน และเป็นเหตุให้ยาแท็กเซนก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินหายใจ: เช่น ไอ  น้ำมูกไหล  เกิดภาวะปอดบวม  มีพังผืดในปอด  หายใจขัด 
- ผลต่อตับ: เช่น ตับทำงานผิดปกติ/เอนไซม์การทำงานของตับในเลือดสูง  ค่าบิลิรูบินเพิ่มขึ้น 
- ผลต่อระบบทางเดินอาหาร: เช่น กระเพาะอาหารอักเสบ   คลื่นไส้อาเจียน  ท้องเสียหรือท้องผูก  เป็นตะคริวที่ท้อง  ปากแห้ง   ตับอ่อนอักเสบ  เลือดออกในทางเดินอาหาร  มีภาวะลำไส้ใหญ่อักเสบชนิดที่เรียกว่า Pseudomembranous colitis 
- ผลต่อระบบหัวใจและหลอดเลือด: เช่น ความดันโลหิตต่ำหรือสูง  หัวใจขาดเลือด
หัวใจเต้นเต้นเร็ว    หัวใจเต้นผิดจังหวะ   คลื่นไฟฟ้าหัวใจผิดปกติ 
- ผลต่อผิวหนัง: เช่น  ผมร่วง  มีผื่นคัน  ผิวคล้ำ   Stevens-Johnson syndrome 
- ผลต่อระบบภูมิคุ้มกันต้านทานโรค: เช่น  มีภาวะติดเชื้อช่องปาก  ติดเชื้อที่ทางเดินปัสสาวะ/โรคติดเชื้อทางเดินปัสสาวะ    โรคติดเชื้อทางเดินหายใจ   ติดเชื้อในกระแสเลือด 
- ผลต่อตา: เช่น น้ำตาไหล   ตาแดง   ตาพร่า 
- ผลต่อไต: เช่น เป็นพิษกับไต/ไตอักเสบ 
- ผลต่อระบบกระดูกและกล้ามเนื้อ: เช่น ปวดกล้ามเนื้อ  ปวดหลัง  ปวดข้อ 
- ผลต่อการเกิดมะเร็งชนิดอื่น: เช่น อาจทำให้เกิดมะเร็งเม็ดเลือดขาวชนิด Acute myeloid leukemia 
- ผลต่อสภาพจิตใจ: เช่น นอนไม่หลับ   รู้สึกสับสน 
- ผลต่อระบบการเผาผลาญพลังงานของร่างกาย: เช่น น้ำหนักตัวเพิ่มขึ้น 
- ผลต่อระบบต่อมไร้ท่อ: เช่น  ประจำเดือนขาดในสตรี 
- ผลต่อระบบเลือด: เช่น กดไขกระดูก  โลหิตจาง  มีภาวะเลือดออกง่าย  เม็ดเลือดขาวชนิดนิวโทรฟิลต่ำ 
- ผลต่อระบบประสาท: เช่น  วิงเวียน  ปวดศีรษะ  ง่วงนอน  เกิดพิษต่อระบบประสาท                          มีความรู้สึกสัมผัสเพี้ยน  ชัก 
อนึ่ง อาการข้างเคียงดังกล่าว อาจเกิดขึ้นหรือไม่นั้น ขึ้นอยู่กับการตอบสนองของร่างกายของแต่ละบุคคล 
 
 ///// มีข้อควรระวังการใช้แท็กเซนอย่างไร? ///// 
มีข้อควรระวังการใช้ยาแท็กเซน เช่น 
- ห้ามใช้กับผู้ที่มีประวัติแพ้ยากลุ่มนี้ 
- กลุ่มยาแท็กเซนสามารถกดการสร้าง เม็ดเลือดขาว  เม็ดเลือดแดง เกล็ดเลือด  ของไขกระดูกได้ชั่วคราว ทำให้เกิดความเสี่ยงต่อการติดเชื้อ  เกิดภาวะโลหิตจาง  มีเลือดออกง่ายเพิ่มขึ้น  ควรหลีกเลี่ยงการอยู่ในที่มีผู้คนแออัดเพื่อป้องกันการติดเชื้อรวมถึงการทำกิจกรรมต่างๆที่เสี่ยงต่อการบาดเจ็บ 
- อาจทำให้มีอาการปวดข้อและปวดกล้ามเนื้อ  ทั่วไปมักเกิดขึ้นชั่วคราว 2-3 วันหลังจากได้รับยาแท็กเซน  อาการเหล่านี้มักจะหายได้เองภายในไม่กี่วัน 
- เกิดอาการทางระบบประสาทส่วนปลาย เช่น ชามือและเท้า ซึ่งอาการจะค่อยๆทุเลาลงภายในเวลาต่อมา 
- มีอาการผมร่วง ซึ่งเราจะพบเห็นได้บ่อยในผู้ป่วยที่ได้รับยาเคมีบำบัดทุกชนิดรวมยาแท็กเซน การงอกของเส้นผมจะกลับมาเป็นปกติหลังจากหยุดใช้ยานี้ 
- มีอาการคลื่นไส้อาเจียน  ท้องเดิน/ท้องเสีย  เกิดแผลในช่องปาก   ทั่วไปจะไม่ค่อยรุนแรงเท่าใดนัก และสามารถหายได้เอง 
- ระวังอาการบวมน้ำของร่างกายเมื่อได้รับยาแท็กเซน  แพทย์จำเป็นต้องให้ผู้ป่วยรับประทานยาCorticosteroid ป้องกันล่วงหน้า 3 วัน หากยังพบอาการบวมน้ำอยู่อีกแพทย์จะสั่งระงับการใช้ยาแท็กเซนทันที 
- ยาแท็กเซนสามารถทำให้เกิดพิษต่อการทำงานของตับได้เหมือนกับยารักษามะเร็งหลายตัว  แพทย์จำเป็นต้องตรวจการทำงานของตับเป็นระยะๆตลอดการรักษาด้วยยากลุ่มนี้ 
- อาจเกิดความดันโลหิตต่ำในช่วง 3 ชั่วโมงแรกหลังจากได้รับยาแท็กเซน	  	
โดยเฉพาะอย่างยิ่งขณะได้รับยายี้ชนิดพาคลิแทคเซลเข้าทางหลอดเลือด  ผู้ป่วย	 	
จะต้องนอนพักเพื่อดูอาการจนกระทั่งความดันโลหิตกลับมาเป็นปกติเสียก่อน แพทย์จึงอนุญาตให้กลับบ้านได้ 
- มีอาการหมองคล้ำของผิวหนังบริเวณทำรังสีรักษาร่วมกับการใช้ตัวยาแท็กเซน  อาการนี้จะค่อยๆทุเลาลงเมื่อหยุดใช้ยานี้ 
- ห้ามใช้กับสตรีมีครรภ์  สตรีในภาวะให้นมบุตร  และเด็ก 
- ห้ามใช้ยานี้กับผู้ป่วยโรคตับระยะรุนแรง 
- ห้ามใช้ยานี้กับผู้ที่มีระดับเม็ดเลือดขาวชนิดนิวโทรฟิลต่ำกว่า 1,500 เซลล์/ลบ.มม. 
- ขณะที่ได้รับยากลุ่มนี้/ยานี้ ห้ามรับการฉีดวัคซีนใดๆ นอกจากจะมีคำสั่งแพทย์เท่านั้น 
- ปฏิบัติตัวตามคำแนะนำของ แพทย์/พยาบาล/เภสัชกร อย่างเคร่งครัด  มาพบแพทย์/มาโรงพยาบาลเพื่อการตรวจร่างกาย  ตรวจภาวะแทรกซ้อนต่างๆ และรับการฉีดยานี้ตามที่แพทย์นัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่งทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด(รวมยาแท็กเซนด้วย) ยาแผนโบราณ    อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.comบทความเรื่องข้อปฏิบัติพื้นฐานในการใช้ยาทุกชนิด)รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// แท็กเซนมีปฏิกิริยาระหว่างยากับยาตัวอื่นอย่างไร? ///// 
ยาแท็กเซนมีปฏิกิริยาระหว่างยากับยาตัวอื่น เช่น 
- ห้ามใช้ยาPaclitaxel /Docetaxel/Cabazitaxel ร่วมกับ ยาAdalimumab เพราะเสี่ยงต่อการติดเชื้อโรคต่างๆได้ง่ายขึ้น 
- ห้ามใช้ยาPaclitaxel/Docetaxel/Cabazitaxel ร่วมกับยาClozapine  เพราะทำให้เกิดภาวะกดไขกระดูกและจนอาจเป็นเหตุให้มีระดับเม็ดเลือดชนิดต่างๆต่ำลงมาก 
- ระวังการใช้ยาPaclitaxel/Docetaxel ร่วมกับยา Amprenavir , Telaprevir  ด้วยจะทำให้ระดับยาPaclitaxel/Docetaxel ในเลือดเพิ่มมากขึ้น จนเป็นเหตุให้เกิดอาการข้างเคียงต่างๆตามมาสูงขึ้นจากยา Paclitaxel/Docetaxel เช่น คลื่นไส้อาเจียน  ตัวบวม  ท้องเสีย  ปวดปลายประสาท  กรณีที่จำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
- ห้ามใช้ยาแท็กเซนร่วมกับวัคซีนใดๆนอกจากจะมีคำสั่งแพทย์  ด้วยอาจทำให้ร่างกายผู้ป่วยติดเชื้อจากตัววัคซีนเสียเอง 
 
 ///// ควรเก็บรักษาแท็กเซนอย่างไร? ///// 
ควรเก็บรักษายาแท็กเซน ดังนี้ เช่น 
- เก็บยาภายใต้อุณหภูมิ 25 องศาเซลเซียส หรือเก็บตามคำแนะนำของเอกสารกำกับยา 
- ห้ามเก็บในช่องแช่แข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาในห้องน้ำหรือในรถยนต์ 
- ไม่เก็บยาที่หมดอายุแล้ว 
- ห้ามทิ้งยาลงในแม่น้ำลำคลองหรือในแหล่งน้ำตามธรรมชาติ 
 
 ///// บรรณานุกรม ///// 
https://en.wikipedia.org/wiki/Taxane[2018,Sept8] 
http://chemocare.com/chemotherapy/drug-info/docetaxel.aspx [2018,Sept8] 
http://www.mims.com/thailand/drug/info/taxotere [2018,Sept8] 
https://en.wikipedia.org/wiki/Docetaxel[2018,Sept8] 
https://www.drugs.com/sfx/taxotere-side-effects.html [2018,Sept8] 
https://www.drugs.com/drug-interactions/docetaxel,taxotere-index.html?filter=3&amp;generic_only= [2018,Sept8] 
https://www.accessdata.fda.gov/drugsatfda_docs/label/2011/020262s049lbl.pdf [2018,Sept8] 
http://chemocare.com/chemotherapy/drug-info/Paclitaxel.aspx [2018,Sept8] 
https://en.wikipedia.org/wiki/Paclitaxel[2018,Sept8] 
https://www.mims.com/thailand/drug/info/paclitaxel/?type=brief&amp;mtype=generic [2018,Sept8] 
https://www.drugs.com/sfx/paclitaxel-side-effects.html [2018,Sept8] 
https://www.drugs.com/drug-interactions/paclitaxel-index.html?filter=3&amp;generic_only= [2018,Sept8] 
https://www.drugs.com/drug-interactions/cabazitaxel-index.html?filter=3&amp;generic_only= [2018,Sept8] 
http://www.mims.com/thailand/drug/info/jevtana [2018,Sept8]
