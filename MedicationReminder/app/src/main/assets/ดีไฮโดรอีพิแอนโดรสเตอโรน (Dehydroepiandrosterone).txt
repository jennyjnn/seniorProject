ดีไฮโดรอีพิแอนโดรสเตอโรน (Dehydroepiandrosterone)
 ///// บทนำ ///// 
ยาดีไฮโดรอีพิแอนโดรสเตอโรน(Dehydroepiandrosterone เขียนย่อว่า DHEA/ดีเอชอีเอ) หรือในชื่ออื่นว่า แอนโดรสตีโนโลน(Androstenolone) เป็นสเตียรอยด์ฮอร์โมนที่มีมากที่สุดในร่างกายของมนุษย์  ถูกสร้างจากต่อมหมวกไต(Adrenal glands),  จากอวัยวะเพศอย่าง อัณฑะ, รังไข่, ตลอดจนกระทั่งสมอง  ถึงแม้DHEA สามารถแสดงฤทธิ์หรือมีอิทธิพลต่อร่างกายได้เพียงเล็กน้อยก็จริง แต่DHEAจะถูกใช้เป็นสารตั้งต้นในการสังเคราะห์ฮอร์โมนเพศชาย(Androgen)และฮอร์โมนเพศหญิง(Estrogen)  ฮอร์โมนเพศเหล่านี้ล้วนมีอิทธิพลต่อกลไกการพัฒนาสรีระทางร่างกายของมนุษย์  ช่วยกระตุ้นระบบการเผาผลาญพลังงาน(Metabolism)ต่างๆของร่างกาย  ตลอดจนกระทั่งมีผลต่ออารมณ์และความรู้สึกได้อย่างมากมาย  ทั้งนี้ ไขมันคอเลสเตอรอล (Cholesteral)ที่ร่างกายสังเคราะห์ขึ้นเอง หรือที่ได้จากการรับประทานอาหารเข้าไป จะถูกใช้เป็นสารตั้งต้นเพื่อสังเคราะห์ฮอร์โมนDHEA อีกทีหนึ่ง  เมื่อใดที่DHEA ถูกใช้ไปเป็นปริมาณมากและมีระดับลดต่ำลง  จะเกิดกลไกไปกระตุ้นสมองส่วน               ไฮโปธาลามัสให้หลั่งฮอร์โมนที่มีชื่อว่า Corticotropin-releasing hormone(CRH)ซึ่ง CRHนี้จะถูกลำเลียงไปกระตุ้นต่อมใต้สมองส่วนหน้า(Anterior pituitary gland) ให้หลั่งฮอร์โมนอีกหนึ่งชนิดคือ Adrenocorticotropic hormone (ACTH)เข้าสู่กระแสเลือด  ด้วยกลไกนี้จึงก่อให้เกิดการสั่งการหรือกระตุ้นให้ต่อมหมวกไตผลิตDHEA ออกมาและถูกนำไปใช้ในกระบวนการชีวะเคมีของร่างกายอย่างต่อเนื่อง 
 
 ///// หากมีฮอร์โมนดีไฮโดรอีพิแอนโดรสเตอโรนมากเกินไปจะเป็นอย่างไร? ///// 
กรณีที่ร่างกายมีการผลิต DHEA มากเกินไป อาจส่งผลกระทบอย่างเด่นชัดโดยเฉพาะในเพศหญิง จะทำให้เกิดถุงน้ำหลายใบอยู่รอบรังไข่หรือที่เรียกว่า Polycystic ovary syndrome(PCOS) และทำให้มีภาวะขนดกตามร่างกาย 
ส่วนในวัยเด็ก ถ้ามีDHEA เป็นปริมาณมาก อาจมีสาเหตุจากต่อมหมวกไตของเด็กทำงานมากเกินไป(Congenital adrenal hyperplasia) กรณีนี้ต้องให้แพทย์ ดำเนินการรักษาก่อนที่จะส่งผลเสียต่อร่างกายตามมา 
ปริมาณ DHEA ที่สูงเกินไป ยังทำให้มีความเสี่ยงต่อการเกิดโรคมะเร็งของต่อมหมวกไต  ตลอดจนมีความสัมพันธ์ถึงภาวะซึมเศร้า,  และการทำงานของหัวใจ และของระบบอวัยวะต่างๆของร่างกาย 
นักกีฬาบางกลุ่มหรือนักเพาะกายที่เคยใช้ DHEA มากระตุ้นการสร้างกล้ามเนื้อและเพิ่มความแข็งแกร่งของร่างกาย  อาจลืมเรื่องผลข้างเคียง(ผลกระทบ)ต่างๆที่จะเกิดตามมาภายหลัง  ซึ่งปัจจุบันนักวิทยาศาสตร์ค้นพบว่า การควบคุมน้ำหนักโดยจำกัดอาหารประเภทไขมัน และหวานจัดประกอบกับการออกกำลังกายอย่างสม่ำเสมอสามารถทำให้ร่างกายสร้าง DHEA ได้ตลอดชีวิต 
 
 ///// หากมีฮอร์โมนดีไฮโดรอีพิแอนโดรสเตอโรนน้อยเกินไปจะเป็นอย่างไร? ///// 
การมีระดับ DHEA น้อยไป มีความเกี่ยวพันทำให้อายุขัยสั้นลง ซึ่งเรื่องนี้จะเกี่ยวพันกับเพศชายเท่านั้น แต่ไม่ได้มีความสัมพันธ์กับเพศหญิงมากเท่าใดนัก  การลดลงของDHEA จะก่อให้เกิดความเสี่ยงต่อการเกิดโรคหัวใจ โดยเฉพาะอย่างยิ่งในผู้ป่วยโรคเบาหวานชนิดที่2 ที่เป็นเพศชาย 
อย่างไรก็ตามยังมีนักวิทยาศาสตร์อีกลุ่มหนึ่ง ต้องการค้นคว้าเพิ่มเติมก่อนจะสรุปว่า การขาดหรือพร่องฮอร์โมน DHEA จะทำให้บุรุษมีอายุสั้นกว่าปกติจริงหรือไม่ 
สำหรับสตรีที่มี DHEA ต่ำกว่าปกติ มักจะแสดงออกมาทางอาการของโรคกระดูกพรุน  ความหนาแน่นของมวลกระดูกต่ำลง และมีอารมณ์ทางเพศถดถอย 
ทั้งนี้แนวทางการรักษาที่แพทย์มักใช้เป็นทางเลือกต้นๆกรณีมี DHEA ในเลือดต่ำ ไม่ใช่การให้ DHEA ในรูปแบบของยาหรืออาหารเสริมกับผู้ป่วย  ทั้งนี้ด้วยเหตุผลจากอาการข้างเคียงของ DHEA ที่อาจก่อให้เกิดอันตรายได้อย่างมากมาย  การบำบัดจะโดย แนะนำเลือกบริโภคอาหารที่เหมาะสมกับวัย  การออกกำลังกาย  การพักผ่อน อย่างเหมาะสม และการบริหารอารมณ์อย่างชาญฉลาด  มักจะถูกหยิบยกขึ้นมาเป็นทางเลือกต้นๆ เพื่อประคับประคองให้ร่างกายคงระดับ DHEA ได้อย่างเหมาะสม 
 
 ///// ผลิตภัณฑ์ของดีไฮโดรอีพิแอนโดรสเตอโรนในรูปแบบของยาแผนปัจจุบันมีอะไรบ้าง? ///// 
ผลิตภัณฑ์ของ DHEA ที่ยังพบเห็นในท้องตลาดในต่างประเทศ ซึ่งจะเป็นลักษณะยาลดการเจ็บปวดช่องคลอดขณะร่วมเพศ โดยใช้ชื่อการค้าว่า “Intrarosa”  ตัวยาสำคัญ คือ DHEA ซึ่งบนฉลากอาจระบุอีกชื่อ คือ Prasterone ซึ่งเป็นตัวเดียวกับ DHEA นั่นเอง  รูปลักษณะของผลิตภัณฑ์เป็นแท่งไขมันสีขาวรูปร่างคล้ายลูกกระสุน ซึ่งมี DHEA บรรจุอยู่ 6.5 มิลลิกรัม/แท่ง 
อาจสรุปการใช้งานและข้อควรระวังปลีกย่อยของ Intrarosa ได้ดังนี้ 
1. ข้อบ่งใช้: ลดภาวะเจ็บช่องคลอดขณะมีเพศสัมพันธ์ กลุ่มเป้าหมายของการใช้ยานี้ ได้แก่ สตรีวัยหมดประจำเดือน 
2. วิธีการใช้ Intrarosa: เหน็บช่องคลอดวันละ 1 แท่ง ก่อนนอน 
3. ข้อห้ามใช้: 
- ห้ามใช้กับสตรีที่มีเลือดประจำเดือนผิดปกติโดยที่ยังไม่ทราบสาเหตุ 
- ห้ามใช้กับผู้ป่วยมะเร็งเต้านมหรือมีเคยเป็นมะเร็งเต้านม 
- ห้ามใช้ยานี้กับเด็กหญิง 
4. กลไกการออกฤทธิ์:  DHEA ในรูปแบบยาสอด/ยาเหน็บช่องคลอดจะถูกดูดซึมเข้าสู่กระแสเลือด ซึ่งร่างกายจะเปลี่ยน DHEA ไปเป็นฮอร์โมนเอสโตรเจน  ที่ส่งผลทำให้ช่องคลอดมีความยืดหยุ่นและมีความชุ่มชื้นเพิ่มขึ้น  จึงช่วยบรรเทาอาการเจ็บปวดขณะร่วมเพศได้ 
5. ผลข้างเคียง:  มักไม่ค่อยพบเห็นผลข้างเคียงจากการใช้ DHEA ชนิด
สอดช่องคลอด  แต่อาจพบเห็นตกขาวเป็นเมือกสีขาวหรือสีน้ำตาลไหลออกจากช่องคลอดได้บ้าง 
กรณีที่พบเห็นผลข้างเคียงอื่นๆ เช่น ผื่นคัน  ลมพิษ  เจ็บหน้าอก  ต้องหยุดใช้ผลิตภัณฑ์นี้ทันที และรีบมาปรึกษาแพทย์/มาโรงพยาบาลเร็ว 
 
 ///// มีวิธีการง่ายๆอย่างไรบ้างในการเลือกใช้ผลิตภัณฑ์ประเภทฮอร์โมน? ///// 
มีขั้นตอนง่ายๆก่อนการเลือกใช้ฮอร์โมนต่างๆรวมถึง DHEA ดังนี้ 
- ขอคำปรึกษาจากผู้เชี่ยวชาญ เช่น แพทย์  และอาจต้องได้รับการตรวจร่างกายจากแพทย์ก่อนใช้ฮอร์โมนต่างๆทุกชนิด/ประเภท   สารประเภทฮอร์โมนมักจะมีฤทธิ์แรง หากใช้ผิดวิธี ปริมาณเพียงเล็กน้อยก็สามารถกระตุ้นให้เกิดผลกระทบได้อย่างรุนแรง เช่นเกิด โรคมะเร็ง  โรคหัวใจ  โรคหลอดเลือด  โรคผิวหนัง เช่น สิว เป็นต้น 
- ไม่หลงเชื่อคำบอกต่อหรือทดลองใช้โดยไม่มีการปรึกษา แพทย์ เภสัชกร อาจค้นคว้าข้อมูลที่ใช้อ้างอิงทางวิชาการเสียก่อน  ปัจจุบันมีเว็บไซด์ทางสุขภาพหลาย
เว็บไซด์ที่กล่าวถึง ประโยชน์  ข้อดี  ข้อเสีย ของการใช้ฮอร์โมนที่เป็นประโยชน์               ให้เลือกเข้าไปศึกษาได้มากมายหลายเว็บไซด์ 
- การใช้ฮอร์โมนหลายประเภทไม่ได้หมายความว่า ผู้ป่วยจะต้องใช้ไปตลอดชีวิต ฮอร์โมนหลายตัวอาจมีการใช้เป็นระยะๆ หรือต้องพักการใช้เป็นช่วงๆแล้วค่อยกลับมาใช้ใหม่  กรณีที่ต้องได้รับการใช้ยาประเภทฮอร์โมนบำบัดอย่างต่อเนื่อง            ควรต้องเป็นไปตามดุลยพินิจของแพทย์  ผู้บริโภคสามารถสอบถามแพทย์ที่ตรวจรักษาได้โดยตรงว่า  สามารถหยุดใช้หรือต้องใช้ต่อเนื่อง  และผลข้างเคียงที่จะเกิดขึ้นมีอะไรบ้าง  อย่าเกรงใจแพทย์ในเรื่องคำถามสุขภาพซึ่งเป็นหน้าที่               สำคัญของตนเองที่มีส่วนต้องรับผิดชอบ 
 
 ///// บรรณานุกรม ///// 
https://en.wikipedia.org/wiki/Dehydroepiandrosterone  [2018, Jan27] 
http://www.yourhormones.info/hormones/dehydroepiandrosterone/  [2018, Jan27] 
https://www.drugs.com/mtm/prasterone-dehydroepiandrosterone-dhea-vaginal.html [2018, Jan27] 
https://www.drugbank.ca/drugs/DB01708  [2018, Jan27]
