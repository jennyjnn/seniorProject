มอนเทลูคาสท์ (Montelukast)
 ///// บทนำ ///// 
ยามอนเทลูคาสท์ (Montelukast) เป็นยาที่นำมารักษาอาการของโรคหืด รวมถึงอาการแพ้ที่เกิดในระบบทางเดินหายใจ ยามอนเทลูคาสท์เป็นสารประเภท Leukotriene receptor antagonists (สารต้านการอักเสบที่ก่อให้เกิดอาการภูมิแพ้) 
รูปแบบของยาแผนปัจจุบันของยานี้เป็นยาชนิดรับประทานที่สามารถดูดซึมจากระบบทางเดินอาหารของมนุษย์ได้ประมาณ 64% ความเข้มข้นของยาในกระแสเลือดจะขึ้นสูงสุดหลังรับประทานเมื่อเวลาผ่านไปประมาณ 2 - 4 ชั่วโมง และมากกว่า 99% ของปริมาณยาที่อยู่ในกระแสเลือดจะรวมตัวกับพลาสมาโปรตีน โดยตับจะคอยเปลี่ยนแปลงโครงสร้างทางเคมีของยานี้อย่างต่อเนื่องตลอดเวลา ซึ่งร่างกายต้องใช้เวลาประมาณ 2.7 - 5.5 ชั่วโมงเพื่อกำจัดยา 50% ออกจากร่างกายโดยผ่านทิ้งไปกับอุจจาระ 
แพทย์มักจะใช้ยานี้ร่วมกับยาพ่นชนิด Corticosteroids เพื่อเพิ่มประสิทธิภาพของการรักษา สำหรับชื่อทางการค้าที่พบเห็นและเป็นที่รู้จักกันดี คือ “Singulair” 
ประเทศสหรัฐอเมริกาเคยศึกษาและวิจัยถึงผลข้างเคียง/อาการข้างเคียงของยามอนเทลูคาสท์ และพบว่ามีผู้ป่วยบางรายจะเกิดอาการทางจิตโดยมีการเปลี่ยนแปลงทางอารมณ์และมีความคิดอยากฆ่าตัวตายหลังได้รับยานี้ อาการข้างเคียงอื่นๆที่สามารถพบเห็นเป็นส่วนใหญ่เช่น กระวนกระวาย มีอารมณ์ก้าวร้าว ฝันแปลกๆ ประสาทหลอน และซึมเศร้า เป็นต้น 
บริษัทผู้ผลิตยานี้บางรายเคยผสมยามอนเทลูคาสท์ร่วมกับยา Loratadine โดยหวังว่าจะเพิ่มประสิทธิภาพของการรักษา แต่ในที่สุดกลับพบว่าการผสมยาทั้ง 2 ตัวร่วมกันนั้นไม่ได้เพิ่มประสิทธิภาพของการรักษาแต่อย่างใด สูตรตำรับดังกล่าวจึงไม่ค่อยได้รับความนิยมในเวลาต่อมา 
ยังมีข้อดีอีกประการหนึ่งของยามอนเทลูคาสท์คือ สามารถรับประทานเพียงครั้งเดียวต่อวัน สามารถใช้ได้ทั้งกับผู้ใหญ่และเด็ก เมื่อวันที่ 3 สิงหาคม พ.ศ. 2555 ลิขสิทธิ์ของยามอนเทลูคาสท์ได้สิ้นสุดลง และได้เกิดการผลิตตำรับยามอนเทลูคาสท์โดยใช้ชื่อสามัญอีกมากมายออกมา 
คณะกรรมการอาหารและยาของไทยได้บรรจุยามอนเทลูคาสท์ลงในบัญชียาหลักแห่งชาติ และระบุเงื่อนไขของการใช้ดังนี้ 
- หากเป็นยาเม็ดชนิดเคี้ยวรับประทานขนาด 4 มิลลิกรัมสามารถใช้กับเด็กอายุตั้งแต่ 2 - 5 ปี 
- และยาเม็ดชนิดรับประทานขนาด 10 มิลลิกรัมให้ใช้กับผู้ใหญ่ 
โดยการใช้ยาต้องอยู่ภายใต้คำสั่งแพทย์เป็นสำคัญ 
 ///// มอนเทลูคาสท์มีสรรพคุณ (คุณสมบัติ) อย่างไร? ///// 
ยามอนเทลูคาสท์มีสรรพคุณดังนี้ 
- รักษาอาการภูมิแพ้ของระบบทางเดินหายใจ 
- รักษาอาการโรคหืด 
- ป้องกันอาการหดเกร็งของหลอดลมที่ส่งผลให้เกิดอาการโรคหืด 
 ///// มอนเทลูคาสท์มีกลไกการออกฤทธิ์อย่างไร? ///// 
กลไกการออกฤทธิ์ของยามอนเทลูคาสท์คือ ตัวยาจะออกฤทธิ์ที่เป็นลักษณะ Leukotriene receptor antagonist ในบริเวณช่องทางเดินหายใจ/ท่อลมและหลอดลมของมนุษย์ ป้องกันไม่ให้เกิดอาการบวม รวมถึงลดการหดตัวของกล้ามเนื้อเรียบในช่องทางเดินหายใจ อีกทั้งช่วยกระตุ้นการขับเมือกต่างๆที่อุดกั้นทางเดินหายใจให้หลุดออกมาโดยง่าย 
 ///// มอนเทลูคาสท์มีรูปแบบการจัดจำหน่ายอย่างไร? ///// 
ยามอนเทลูคาสท์มีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 10 มิลลิกรัม/เม็ด 
- ยาเม็ดชนิดเคี้ยวรับประทาน ขนาด 4 และ 5 มิลลิกรัม/เม็ด 
- ยาผงชนิดละลายน้ำรับประทาน ขนาด 4 มิลลิกรัม/ซอง 
 ///// มอนเทลูคาสท์มีขนาดรับประทานอย่างไร? ///// 
ยามอนเทลูคาสท์มีขนาดรับประทานสำหรับโรคหืดเรื้อรัง (Chronic asthma) ดังนี้เช่น 
- ผู้ใหญ่: รับประทาน 10 มิลลิกรัมวันละครั้งเวลาเย็น 
- เด็กอายุ 2 - 5 ปี: รับประทาน 4 มิลลิกรัมวันละครั้งเวลาเย็น 
- เด็กอายุ 6 - 14 ปี: รับประทาน 5 มิลลิกรัมวันละครั้งเวลาเย็น 
- เด็กอายุตั้งแต่ 15 ปีขึ้นไป: รับประทาน 10 มิลลิกรัมวันละครั้งเวลาเย็น 
- เด็กอายุต่ำกว่า 2 ปี: ยังไม่มีการศึกษาที่ให้ข้อมูลแน่ชัดในการใช้ยานี้ในเด็กกลุ่มอายุนี้ การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษา 
อนึ่ง: ควรรับประทานยานี้ก่อนอาหารประมาณ 1 ชั่วโมงหรือหลังอาหารประมาณ 2 ชั่วโมง 
***** หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยามอนเทลูคาสท์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยามอนเทลูคาสท์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยามอนเทลูคาสท์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// มอนเทลูคาสท์มีผลไม่พึงประสงค์อย่างไร? ///// 
ยามอนเทลูคาสท์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) อาทิเช่น วิงเวียน อ่อนแรง มีไข้ ท้องอืด ปวดท้อง ผื่นคันตามผิวหนัง ลมพิษ ปวดฟัน กระเพาะอาหาร-ลำไส้อักเสบ อ่อนเพลีย เกิดอาการไอ น้ำมูกคั่ง อารมณ์หงุดหงิดง่าย ก้าวร้าว กระสับกระส่าย ท้องเสีย ฝันแปลกๆ ง่วงนอน ตัวบวม ประสาทหลอน นอนไม่หลับ เป็นตะคริว ความรู้สึกสัมผัสเพี้ยน คลื่นไส้ อาเจียน หัวใจเต้นผิดจังหวะ ตับอ่อนอักเสบ เกิดอาการลมชัก และอาจพบภาวะ Churg-Strauss syndrome (กลุ่มอาการโรคออโตอิมมูนชนิดหนึ่ง) 
สำหรับผู้ที่ได้รับยานี้เกินขนาดจะพบอาการเช่นเดียวกับผลข้างเคียง แต่มีระดับรุนแรงกว่า เช่น ปวดท้อง ปวดศีรษะ อาเจียน มีอาการง่วงนอน ที่มีระดับความรุนแรงปานกลางถึงระดับรุนแรงมาก หากพบอาการดังกล่าวให้รีบนำตัวผู้ป่วยส่งโรงพยาบาลทันที 
 ///// มีข้อควรระวังการใช้มอนเทลูคาสท์อย่างไร? ///// 
มีข้อควรระวังการใช้ยามอนเทลูคาสท์ดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่มีอาการหดเกร็งของหลอดลม (หายใจลำบาก) แบบเฉียบพลัน 
- ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยามอนเทลูคาสท์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// มอนเทลูคาสท์มีปฏิกิริยาระหว่างยากับยาตัวอื่นอย่างไร? ///// 
ยามอนเทลูคาสท์มีปฏิกิริยาระหว่างยากับยาตัวอื่นดังนี้เช่น 
- การใช้ยามอนเทลูคาสท์ร่วมกับยาบางตัวเช่น Rifampicin, Phenobarbital และ Phenyltoin อาจทำให้ยามอนเทลูคาสท์ในร่างกายถูกตับเปลี่ยนแปลงโครงสร้างทางเคมีได้มากยิ่งขึ้น จนส่งผลต่อการรักษา หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยามอนเทลูคาสท์ร่วมกับยา Prednisone อาจเป็นเหตุให้เกิดอาการบวมตามมือ-เท้า การจะใช้ยาทั้ง 2 ตัวร่วมกันควรต้องเป็นไปตามคำสั่งของแพทย์เท่านั้น 
- การใช้ยามอนเทลูคาสท์ร่วมกับยา Sulfamethoxazole อาจทำให้ระดับยามอนเทลูคาสท์ในร่างกายเพิ่มมากขึ้นจนก่อให้เกิดอาการข้างเคียงติดตามมา หากต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษามอนเทลูคาสท์อย่างไร? ///// 
ควรเก็บยามอนเทลูคาสท์ในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// มอนเทลูคาสท์มีชื่ออื่นอีกไหม? ผลิตจากบริษัทอะไรบ้าง? ///// 
ยามอนเทลูคาสท์ที่จำหน่ายในประเทศไทย มียาชื่อการค้าอื่นๆและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Montelukast [2015,April25]
	2. http://www.mims.com/USA/drug/info/montelukast/ [2015,April25]
	3. http://www.drugs.com/cdi/montelukast.html [2015,April18]
	4. http://www.drugs.com/drug-interactions/montelukast.html [2015,April25]
	5. http://www.drugbank.ca/drugs/DB00471 [2015,April25]
	6. http://www.mims.com/Thailand/drug/search/?q=montelukast [2015,April25]
	7. http://www.mims.com/Thailand/drug/info/Singulair/?type=brief [2015,April25]
