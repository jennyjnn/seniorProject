โดลุทิกราเวียร์ (Dolutegravir)
 ///// บทนำ ///// 
ยาโดลุทิกราเวียร์ (Dolutegravir หรือ Dolutegravir  sodium หรือ Dolutegravir Na ย่อว่า DTG) เป็นยาในกลุ่มอินทีเกรซ อินฮิบิเตอร์ (Integrase inhibitor)ที่ใช้รักษาผู้ป่วยเอชไอวี ได้รับการขึ้นทะเบียนเมื่อปี ค.ศ.2013 (พ.ศ.2556) และองค์การอนามัยโลกยังออกมารับรองถึงประสิทธิผลในการใช้รักษาผู้ที่ติดเชื้อเอชไอวี (HIV) อีกด้วย 
ยาโดลุทิกราเวียร์มีรูปแบบเภสัชภัณฑ์เป็นยารับประทาน  ตัวยาจะมีระยะเวลาอยู่ในร่างกายได้นานประมาณ 14 ชั่วโมงก่อนที่จะถูกขับทิ้งไปกับอุจจาระและปัสสาวะ  สำหรับกลไกการออกฤทธิ์ของยาโดลุทิกราเวียร์ จะแสดงการยับยั้งการจำลองหรือการสร้างเซลล์ไวรัสเอชไอวีตัวใหม่ ทำให้การแพร่กระจายของไวรัสเอชไอวีในร่างกายหยุดหรือช้าลง  ส่งผลลดภาวะติดเชื้อต่างๆของผู้ป่วย และทำให้การดำรงชีวิตของผู้ป่วยยาวนานขึ้น 
*สำหรับผลข้างเคียงสำคัญของยาโดลุทิกราเวียร์ที่ต้องเฝ้าระวัง คือ เรื่องการทำงานของตับ  ผู้ป่วยที่ได้รับยาโดลุทิกราเวียร์จำเป็นต้องได้รับการตรวจสภาพการทำงานของตับเป็นระยะๆ  *กรณีที่มีภาวะตับทำงานผิดปกติ/ตับอักเสบขึ้นมา สามารถสังเกตจากอาการ ตัวเหลืองตาเหลือง  ปัสสาวะมีสีคล้ำ  อุจจาระมีสีซีดจาง  คลื่นไส้  เบื่ออาหารต่อเนื่องเป็นเวลาหลายวัน  มีอาการเจ็บ/ปวดบริเวณใต้ชายโครงขวา(ตำแหน่งที่อยู่ของตับ)  หากพบเห็นเหตุการณ์เหล่านี้ ต้องรีบนำตัวผู้ป่วยมาพบแพทย์/มาโรงพยาบาลทันที 
อีกประการ *กรณีที่แพ้ยาโดลุทิกราเวียร์ มักจะเกิดอาการ  มีไข้  ปวดกล้ามเนื้อ  ปวดข้อ  เกิดแผลในช่องปาก   ผิวหนังลอก  ใบหน้า-ริมฝีปาก-ลิ้นมีอาการบวม  ตาบวมและแดง ตลอดจนหายใจลำบาก  ซึ่งหากพบผู้ป่วยที่ใช้ยานี้แล้วมีอาการดังกล่าว ต้องรีบนำตัวผู้ป่วยมาพบแพทย์/มาโรงพยาบาลทันที/ฉุกเฉิน เช่นกัน 
อาจสรุปข้อควรปฏิบัติ/ข้อควรระวังของผู้ป่วยก่อนได้รับยาโดลุทิกราเวียร์มีดังนี้ 
- ห้ามใช้กับผู้ที่มีประวัติแพ้ยาโดลุทิกราเวียร์มาก่อน 
- เพิ่มความระมัดระวังอย่างมากเมื่อต้องใช้ยาโดลุทิกราเวียร์กับผู้ที่มีประวัติป่วยด้วยโรคไวรัสตับอักเสบ บี หรือ ไวรัสตับตับอักเสบ ซี 
- หลีกเลี่ยง/ห้ามการใช้ยาโดลุทิกราเวียร์กับผู้ที่ใช้ยา Dofetilide, Nevirapine Oxcarbazepine, Phenobarbital, Phenytoin  ทั้งนี้เพื่อเป็นการป้องกันผลข้างเคียงอย่างรุนแรงจากยาทุกตัวดังกล่าวที่อาจเกิดขึ้น 
- ห้ามรับประทานยานี้ร่วมกับ ยาลดกรด  ด้วยจะทำให้การดูดซึมยาโดลุทิกราเวียร์จากระบบทางเดินอาหารลดต่ำลง  กรณีจำเป็นต้องใช้ยาร่วมกัน ควรรับประทานยาโดลุทิกราเวียร์ก่อนยาลดกรดอย่างน้อย 2 ชั่วโมงขึ้นไป หรือรับประทานหลังยาลดกรด ประมาณ 6 ชั่วโมงเป็นอย่างต่ำ 
- ต้องมารับการตรวจเลือดที่โรงพยาบาล เพื่อดูการทำงานของตับตามที่แพทย์นัดหมายทุกครั้ง 
- ยาโดลุทิกราเวียร์ไม่ใช่ยาป้องกันการแพร่ระบาดของเชื้อไวรัสเอชไอวี  จึงห้ามผู้ป่วยบริจาคโลหิตตลอดจนการมีเพศสัมพันธ์ยังต้องใช้ถุงยางอนามัยชายทุกครั้งเพื่อ	  ป้องกันการติดต่อของเอชไอวี 
- กรณีตั้งครรภ์ ต้องแจ้งให้ แพทย์ พยาบาล เภสัชกร ทราบทุกครั้งเมื่อเข้ารับการรักษา เพราะจากการศึกษาพบว่าโดลุทิกราเวียร์สามารถก่อให้เกิดอันตรายกับทารกในครรภ์มารดาได้ 
- เพื่อประสิทธิผลของการรักษา ผู้ป่วยต้องรับประทานยาโดลุทิกราเวียร์   ตรงขนาด ตรงเวลา ตามคำสั่งแพทย์  ข้อดีประการหนึ่งของยานี้คือสามารถรับประทานก่อนหรือหลังอาหารก็ได้ 
- กรณีมีความผิดปกติเกิดขึ้นหลังรับประทานยาโดลุทิกราเวียร์ เช่น มีไข้  ปวดกล้ามเนื้อ  เกิดแผลในช่องปาก  ระคายเคืองตา  หายใจขัด/หายใจลำบาก  ต้องรีบนำตัวผู้ป่วยมาพบแพทย์/มาโรงพยาบาลโดยเร็ว/ทันที ไม่ต้องรอจนถึงวันแพทย์นัด 
- ยาโดลุทิกราเวียร์จะช่วยทำให้ระบบภูมิคุ้มกันต้านทานโรคของร่างกายดีขึ้น  แต่อย่างไรก็ตาม หากพบเห็นผู้ป่วยมีอาการติดเชื้อชนิดใดๆก็ตาม ควรต้องรีบพาผู้ป่วยเข้ามาปรึกษาแพทย์/มาโรงพยาบาลทันที 
ยาโดลุทิกราเวียร์ เป็นยารักษาเอชไอวีที่ได้รับการยอมรับจากประเทศแถบโลกตะวันตก  สหภาพยุโรป และมีจำหน่ายในประเทศไทย ซึ่งมีทั้งสูตรตำรับยาเดี่ยวและสูตรตำรับแบบยาผสม  โดยคณะกรรมการอาหารและยาของบ้านเรากำหนดได้กำหนด ให้ยาโดลุทิกราเวียร์เป็นประเภทยาควบคุมพิเศษ  ก่อนที่ผู้ป่วยเอชไอวีจะได้รับยาชนิดนี้ต้องผ่านการตรวจคัดกรองร่างกายจากแพทย์ทุกครั้ง และต้องใช้ยาตามคำสั่งแพทย์แต่ผู้เดียว 
 
 ///// โดลุทิกราเวียร์มีสรรพคุณ(คุณสมบัติ)อย่างไร? ///// 
ยาโดลุทิกราเวียร์มีสรรพคุณ/ข้อบ่งใช้ เช่น 
- บำบัดรักษาโรคเอชไอวี(HIV) 
 
 ///// โดลุทิกราเวียร์มีกลไกการออกฤทธิ์อย่างไร? ///// 
โดยทั่วไป ไวรัสเอชไอวี จะเข้ารวมตัวกับกลุ่มเซลล์เม็ดเลือดขาว อย่างเช่นชนิด T-Cell  โดยผ่านเข้าทางสาร Glycoproteins ที่อยู่บริเวณผิวของ T-Cell ซึ่งมีชื่อเรียกเฉพาะว่า CD4+ (Cluster of differentiation 4) หลังจากนั้นจะมีกระบวนการจำลองสารพันธุกรรมของไวรัสชนิด RNA ไปเป็น DNA   ซึ่ง DNA นี้จะเข้ารวมตัวกับ DNA ของเม็ดเลือดขาวผู้ป่วย ก่อให้เกิดการกลายพันธุ์และหมดสภาพของเม็ดเลือดขาวในการเป็นภูมิคุ้มกัน/ภูมิคุ้มกันต้านทานโรคของร่างกาย ซึ่งกระบวนการดังกล่าว ไวรัสเอชไอวีจะอาศัยเอนไซม์ที่มีชื่อว่า อินทีเกรซ (Integrase)   ทั้งนี้ ยาโดลุทิกราเวียร์ที่เป็นยาอินทีเกรซ อินฮิบิเตอร์ จะเข้ายับยั้งการทำงานของเอนไซม์อินทีเกรซ ทำให้กระบวนการจำลองไวรัสเอชไอวีสิ้นสุด และไม่สามารถสร้างไวรัสฯรุ่นใหม่ได้  อย่างไรก็ตาม ผู้ป่วยที่ได้รับยาโดลุทิกราเวียร์ จะยังคงมีเชื้อเอชไอวีหลงเหลืออยู่ในร่างกายเสมอ แต่ในปริมาณเชื้อที่ลดลง จนลดอาการโรคหรือไม่ก่ออาการโรค  ดังนั้น เมื่อประมวลผลสรุปในภาพรวม ตัวยาโดลุทิกราเวียร์จึงทำให้ยืดอายุของผู้ป่วยเอชไอวีได้ยาวนานขึ้น 
 
 ///// โดลุทิกราเวียร์มีรูปแบบการจัดจำหน่ายอย่างไร? ///// 
ยาโดลุทิกราเวียร์มีรูปแบบการจัดจำหน่ายในสูตรตำรับทั้งที่เป็นยาเดี่ยว และสูตรผสมร่วมกับยาต้านเอชไอวีตัวอื่น เช่น 
- ยาเม็ดชนิดรับประทาน ที่ประกอบด้วย Dolutegravir ขนาด 50 มิลลิกรัม/เม็ด 
- ยาเม็ดชนิดรับประทาน ที่ประกอบด้วย  Dolutegravir 50 มิลลิกรัม+ Abacavir 600 มิลลิกรัม+ Lamivudine 300 มิลลิกรัม /เม็ด 
 
 ///// โดลุทิกราเวียร์มีขนาดรับประทานอย่างไร? ///// 
ยาโดลุทิกราเวียร์มีขนาดรับประทาน เช่น 
- ผู้ใหญ่และเด็กอายุตั้งแต่ 12 ปีขึ้นไป หรือเด็กที่มีน้ำหนักตัว 40 กิโลกรัมขึ้นไป
รับประทานยาขนาด 50 มิลลิกรัม วันละ1 ครั้ง ก่อนหรือหลังอาหารก็ได้ 
- ห้ามใช้ยานี้กับเด็กที่มีน้ำหนักตัวต่ำกว่า 40 กิโลกรัม หรือเด็กที่มีอายุต่ำกว่า 12 ปีลงมา 
อนึ่ง: 
- ผู้ป่วยต้องรับประทานยานี้ตรงตามขนาด และตรงเวลา ตามคำสั่งแพทย์ 
- แพทย์อาจปรับเพิ่มขนาดยาต้านไวรัสเอชไอวีตัวอื่นให้ผู้ป่วย โดยดูตาม                   ความเหมาะสมเป็นกรณีผู้ป่วยแต่ละราย  ยาต้านไวรัสเอชไอวี ดังกล่าว ได้แก่ยา  Efavirenz,  Fosamprenavir, Ritonavir, และ/หรือ Tipranavir 
- ผู้ป่วยที่มีภาวะโรคตับระดับรุนแรง ห้ามใช้ยาชนิดนี้ 
- ผู้ที่ได้รับยานี้ ต้องมาโรงพยาบาลเพื่อรับการตรวจสภาพตับ ตามที่แพทย์นัดหมายทุกครั้ง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาโดลุทิกราเวียร์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  วัณโรค  โรคเบาหวาน  รวมทั้งกำลังกินยา/ใช้ยาอะไรอยู่ เพราะยาโดลุทิกราเวียร์อาจส่งผลให้อาการของโรคเหล่านั้นรุนแรงขึ้น  หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโดลุทิกราเวียร์ สามารถรับประทานยาทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาที่ขนาดปกติ 
*แต่อย่างไรก็ตาม การหยุดรับประทานยาโดลุทิกราเวียร์เอง จะส่งผลให้ประสิทธิภาพการรักษาเอชไอวีต่ำลง   และกรณีหยุดรับประทานยาโดลุทิกราเวียร์เป็นเวลาหลายวันติดต่อกัน หรือหยุดยานี้บ่อยๆ  ให้ผู้ป่วยรีบเข้ามาปรึกษาแพทย์/มาโรงพยาบาล เพื่อการตรวจร่างกายยืนยันอาการโรค  และเพื่อแพทย์ปรับแนวทางการใช้ยานี้ให้เหมาะสมกับผู้ป่วย 
 
 ///// โดลุทิกราเวียร์มีผลไม่พึงประสงค์อย่างไร? ///// 
ยาโดลุทิกราเวียร์สามารถก่อให้เกิดผลไม่พึงประสงค์จากยา( ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบการเผาผลาญพลังงานของร่างกาย   เช่น  น้ำตาลในเลือดสูง  ไขมันในเลือด เช่น ชนิด LDL สูง  มีภาวะหน้าอก/เต้านมโต 
- ผลต่อระบบภูมิคุ้มกันต้านทานโรค    เช่น  ภูมิคุ้มกันฯทำงานผิดปกติ  เกิดโรคคอพอกแบบมีอาการตาโปน 
- ผลต่อระบบประสาท  เช่น  ปวดศีรษะ   วิงเวียน 
- ผลต่อระบบทางเดินอาหาร  เช่น  ท้องเสีย    อาเจียน  ปวดท้อง  ท้องอืด  คลื่นไส้ 
- ผลต่อสภาพจิตใจ   เช่น  นอนไม่หลับ   ฝันร้าย 
- ผลต่อกล้ามเนื้อ  เช่น   กล้ามเนื้ออักเสบ 
- ผลต่อไต  เช่น  ค่าครีเอตินิน(Creatinine)ในเลือดเพิ่มขึ้น  ไตทำงานผิดปกติ/ไตอักเสบ 
- ผลต่อระบบเลือด  เช่น  อาจทำให้เม็ดเลือดขาวชนิดนิวโทรฟิล(Neutrophil)ต่ำ 
- ผลต่อตับ  เช่น  เอนไซม์การทำงานของตับในเลือดเพิ่มสูงขึ้น  ตับอักเสบ  ค่าบิลิรูบินในเลือดสูง 
 
 ///// มีข้อควรระวังการใช้โดลุทิกราเวียร์อย่างไร? ///// 
มีข้อควรระวังการใช้ยาโดลุทิกราเวียร์ เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์/ตั้งครรภ์  สตรีในภาวะให้นมบุตร  เด็กที่อายุต่ำกว่า 12 ปีลงมา 
- ห้ามปรับขนาดรับประทาน หรือหยุดใช้ยานี้ ด้วยตนเอง 
- ห้ามรับประทานยานี้ร่วมกับเครื่องดื่มที่มีแอลกอฮอล์เป็นองค์ประกอบด้วยจะส่งผลให้เกิดผลข้างเคียงจากยานี้ที่รุนแรง 
- การจะใช้ยาชนิดอื่นๆร่วมกับยาโดลุทิกราเวียร์จะต้องเป็นไปตามคำสั่งของแพทย์เท่านั้น 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโดลุทิกราเวียร์ด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดรวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โดลุทิกราเวียร์มีปฏิกิริยาระหว่างยากับยาตัวอื่นอย่างไร? ///// 
ยาโดลุทิกราเวียร์มีปฏิกิริยาระหว่างยากับยาตัวอื่น เช่น 
- หลีกเลี่ยงการรับประทานยาโดลุทิกราเวียร์ร่วมกับ วิตามินรวม  ด้วยกลุ่มวิตามินรวมมักจะมีส่วนประกอบของ แคลเซียม  ธาตุเหล็ก และแมกนีเซียม  การรับประทานยาร่วมกัน จะทำให้การดูดซึมของยาโดลุทิกราเวียร์จากระบบทางเดินอาหารต่ำลง 
- การใช้ยาโดลุทิกราเวียร์ร่วมกับยา Atazanavir   แพทย์จะปรับขนาดรับประทานให้เหมาะสม  ทั้งนี้เพื่อเป็นการป้องกันผลข้างเคียงจากการใช้ยาร่วมกัน 
- หลีกเลี่ยงการใช้ยาโดลุทิกราเวียร์ร่วมกับยา Varenicline  เพราะยาโดลุทิกราเวียร์สามารถทำให้ร่างกายได้รับอาการข้างเคียงจากยา Varenicline เพิ่มมากขึ้น 
- การใช้ยาโดลุทิกราเวียร์ร่วมกับ ยาMetformin  จะทำให้ระดับยาMetformin 
ในกระแสเลือดเพิ่มสูงขึ้นจนก่อให้เกิดอาการข้างเคียงจากยาMetforminสูงขึ้นตามมา  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
 
 ///// ควรเก็บรักษาโดลุทิกราเวียร์อย่างไร? ///// 
ควรเก็บยาโดลุทิกราเวียร์ภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// โดลุทิกราเวียร์มีชื่ออื่นอีกไหม? ผลิตจากบริษัทอะไรบ้าง? ///// 
ยาโดลุทิกราเวียร์  มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Dolutegravir [2017,Oct28] 
https://aidsinfo.nih.gov/drugs/509/dolutegravir/0/patient [2017,Oct28] 
http://www.mims.com/thailand/drug/info/tivicay/?type=brief [2017,Oct28] 
http://www.mims.com/thailand/drug/info/triumeq/?type=brief [2017,Oct28] 
https://www.drugs.com/cdi/dolutegravir.html [2017,Oct28] 
https://www.drugs.com/sfx/dolutegravir-side-effects.html [2017,Oct28] 
https://www.drugs.com/drug-interactions/dolutegravir-index.html?filter=3&amp;generic_only= [2017,Oct28]
