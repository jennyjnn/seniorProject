ดาซาบูเวียร์ (Dasabuvir)
 ///// บทนำ ///// 
ยาดาซาบูเวียร์(Dasabuvir) เป็นยาที่ได้รับการขึ้นทะเบียนและรับรองการใช้เพื่อรักษา
โรคไวรัสตับอักเสบซี สายพันธุ์ที่ 1   เมื่อปี ค.ศ.2014 (พ.ศ.2557) องค์การอนามัยโลกระบุให้ยาดาซาบูเวียร์อยู่ในบัญชียาจำเป็นขั้นพื้นฐานที่สถานพยาบาลควรมีสำรองไว้ให้บริการกับประชาชน  นอกจากนี้ยังมีการผลักดันให้ประชาชนในพื้นที่ยากจนทั่วโลกเข้าถึงยาชนิดนี้โดยริเริ่มโครงการในปี ค.ศ.2015 (พ.ศ.2558) เพื่อเป็นการเพิ่มประสิทธิภาพในการรักษาโรคนี้  ทางการแพทย์จึงมักใช้ยาดาซาบูเวียร์ร่วมกับตำรับยาที่ใช้รักษา/ยาต้านไวรัสตับอักเสบซีตัวอื่น เช่น Ombitasvir , Paritaprevir, และ Ritonavir 
อย่างไรก็ตาม ข้อควรระวังของการใช้ยาดาซาบูเวียร์ คือ ยาดาซาบูเวียร์อาจทำให้ร่างกายผู้ป่วยมีความไวเกินต่อการเกิดโรคไวรัสตับอักเสบ บีตามมา  แพทย์จึงต้องซักถามผู้ป่วยโดยละเอียดว่า เคยมีประวัติเป็นโรคไวรัสตับอักเสบบีมาก่อนหรือไม่ และจำเป็นต้องทดสอบเลือดของผู้ป่วยว่า มีเชื้อวัสตับอักเสบบี ปะปนอยู่ในร่างกายก่อนสั่งจ่ายยาดาซาบูเวียร์ 
ทางคลินิก  ผู้ป่วยอาจต้องใช้ยาดาซาบูเวียร์เป็นระยะเวลา 12–24 สัปดาห์
รูปแบบเภสัชภัณฑ์ของยาดาซาบูเวียร์เป็นยาแบบรับประทาน  สามารถถูกดูดซึมจากระบบทางเดินอาหารได้ดีเมื่อรับประทานยาพร้อมอาหาร   ตัวยาสามารถคงอยู่ในร่างกายได้ยาวนาน 6 ชั่วโมงโดยประมาณ ก่อนที่จะเสื่อมสลายและถูกกำจัดทิ้งออกจากกระแสเลือด 
อย่างไรก็ตาม มีผู้ป่วยกลุ่มที่ไม่สามารถใช้ยาดาซาบูเวียร์ได้เลย หรือควรหลีกเลี่ยงด้วยจะก่อให้เกิดผลเสีย/ผลข้างเคียงรุนแรงมากกว่าประโยชน์ของการรักษา เช่น 
- ผู้ที่เป็นโรคตับชนิดอื่นๆในระดับที่รุนแรงเกินที่จะเยียวยา 
- ผู้ป่วยที่มีประวัติแพ้ยาชนิดนี้ 
- ผู้ที่ใช้ยาประเภท CYPZC8 inhibitor  ด้วย CYPZC8 มีความสำคัญต่อกระบวนการ	  เปลี่ยนแปลงโครงสร้างของยาดาซาบูเวียร์ 
ทั้งนี้ ในปี ค.ศ.2016 (พ.ศ.2559) ยาดาซาบูเวียร์ถูกจัดให้เป็นยารักษาไวรัสตับอักเสบซีในลำดับต้นๆ  ทำให้ผู้ผลิตจัดจำหน่ายยาดาซาบูเวียร์พร้อมในเม็ดเดียวกับยาOmbitasvir + Paritaprevir  + Ritonavir โดยใช้ยาชื่อการค้าว่า Viekira XR 
 
 ///// ดาซาบูเวียร์มีสรรพคุณ(คุณสมบัติ)อย่างไร? ///// 
ยาดาซาบูเวียร์มีสรรพคุณ/ข้อบ่งใช้ เช่น 
- รักษาไวรัสตับอักเสบซี สายพันธุ์ที่1 แบบเรื้อรัง 
 
 ///// ดาซาบูเวียร์มีกลไกการออกฤทธิ์อย่างไร? ///// 
ยาดาซาบูเวียร์เป็นยาต้านไวรัสตับอักเสบซี ชนิด Non-nucleoside NS5B polymerase inhibitor  ตัวยาจะยับยั้งและปิดกั้นการสังเคราะห์ RNA รุ่นใหม่ของเชื้อไวรัสตับอักเสบซี ทำให้จำนวนเชื้อไวรัสตับอักเสบซีลดลง หยุดการกระจายพันธุ์และตายลง  ส่งผลให้ผู้ป่วยมีอาการดีขึ้นในที่สุด 
 
 ///// ดาซาบูเวียร์มีรูปแบบการจัดจำหน่ายอย่างไร? ///// 
ยาดาซาบูเวียร์มีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยตัวยา Dasabuvir 250 มิลลิกรัม 
- ยาเม็ดชนิดรับประทานที่ประกอบด้วยตัวยา  Dasabuvir 200 มิลลิกรัม + Ombitasvir 8.33 มิลลิกรัม + Paritaprevir 50 มิลลิกรัม + Ritonavir 33.33 มิลลิกรัม 
 
 ///// ดาซาบูเวียร์มีขนาดรับประทานอย่างไร? ///// 
ยาดาซาบูเวียร์ มีขนาดรับประทานสำหรับรักษาไวรัสตับอักเสบซี สายพันธุ์ที่ 1 เช่น 
- ผู้ใหญ่: รับประทานยาครั้งละ 250 มิลลิกรัม วันละ 2 ครั้ง เช้า-เย็น พร้อมอาหาร
โดยอาจใช้ร่วมกับยารักษาไวรัสตับอักเสบซีชนิดอื่น ตามดุลพินิจของแพทย์ผู้รักษา โดยระยะเวลาการรักษาอยู่ในช่วง 12–24 สัปดาห์ 
- เด็ก: ทางคลินิก ยังไม่มีการศึกษาถึงผลที่แน่ชัดในขนาดยานี้ ที่รวมถึงความปลอดภัยของการใช้ยานี้ในเด็ก 
อนึ่ง: 
- ห้ามหยุดการรับประทานยานี้เองโดยไม่ขอคำแนะนำจากแพทย์ 
- ระยะเวลาการใช้ยานี้ให้เป็นไปตามคำสั่งแพทย์ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาดาซาบูเวียร์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ เช่น โรคหัวใจ  โรคตับชนิดอื่น โรคเอชไอวี  รวมทั้งกำลังกินยา/ใช้ยาอะไรอยู่  เพราะยาดาซาบูเวียร์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาดาซาบูเวียร์ สามารถรับประทานยาทันทีที่นึกขึ้นได้  หากลืมรับประทานยานานเกิน 12 ชั่วโมง ให้รับประทานยามื้อถัดไปในเวลาเดิม และใช้ขนาดรับประทานปกติ ห้ามเพิ่มขนาดรับประทานเป็น 2 เท่า 
 
 ///// ดาซาบูเวียร์มีผลไม่พึงประสงค์อย่างไร? ///// 
ยาดาซาบูเวียร์สามารถทำให้เกิดผลไม่พึงประสงค์จากยา (ผลข้างเคียง/อาการข้างเคียง)ต่างๆดังต่อไปนี้ เช่น 
- ผลต่อตับ: เช่น ทำให้เอนไซม์การทำงานของตับในเลือดสูงขึ้น  ตับวาย 
- ผลต่อระบบประสาท:  เช่น กระสับกระส่าย   นอนไม่หลับ 
- ผลต่อระบบทางเดินอาหาร:  เช่น คลื่นไส้ 
- ผลต่อระบบเลือด: เช่น โลหิตจาง 
 
 ///// มีข้อควรระวังการใช้ดาซาบูเวียร์อย่างไร? ///// 
มีข้อควรระวังการใช้ยาดาซาบูเวียร์ เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยโรคตับในระยะรุนแรง 
- ห้ามปรับขนาดรับประทานยานี้ด้วยตนเอง 
- ห้ามหยุดรับประทานยานี้โดยกะทันหัน 
- การใช้ยานี้กับ สตรีมีครรภ์ สตรีในภาวะให้นมบุตร ให้อยู่ในดุลยพินิจของแพทย์ 
- ห้ามใช้ยาดาซาบูเวียร์สูตรผสมร่วมกับยารักษาไวรัสตับอักเสบซีตัวอื่นกับผู้ป่วยที่	  รับประทานยาเม็ดคุมกำเนิดที่มีองค์ประกอบของ Ethinylestradiol 
- ปฏิบัติตัวตามคำสั่งแพทย์อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาดาซาบูเวียร์ด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ดาซาบูเวียร์มีปฏิกิริยากับยาตัวอื่นอย่างไร? ///// 
ยาดาซาบูเวียร์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาดาซาบูเวียร์ร่วมกับยากลุ่ม Vitamin K antagonists  ด้วยจะทำให้ประสิทธิภาพของยา Vitamin K antagonists ด้อยลงไป 
- ห้ามใช้ยาดาซาบูเวียร์ร่วมกับยาเม็ดคุมกำเนิด เช่น Ethinylestradiol  ด้วยจะทำให้เอนไซม์การทำงานของตับในเลือดมีปริมาณเพิ่มขึ้น จนเกิดภาวะตับเป็นพิษ/ตับอักเสบในที่สุด 
- หลีกเลี่ยงการใช้ยาดาซาบูเวียร์ร่วมกับยา Tacrolimus, Sirolimus, หรือ Everolimus  ด้วยตัวยาดาซาบูเวียร์จะทำให้ระดับยาทั้ง 3 รายการในกระแสเลือดเพิ่มขึ้น จนอาจเป็นเหตุให้เกิดผลข้างเคียงต่างๆเพิ่มขึ้นของยาทั้ง3รายการ 
- หลีกเลี่ยงการใช้ยาดาซาบูเวียร์ร่วมกับยาเอนไซม์อินดิวเซอร์(Enzyme inducer) เช่น Carbamazepine, Efavirenz, Rifampicin   ด้วยยาดาซาบูเวียร์สามารถทำให้ประสิทธิภาพในการรักษาของยากลุ่มเอนไซม์อินดิวเซอร์ลดต่ำลง 
 
 ///// ควรเก็บรักษาดาซาบูเวียร์อย่างไร? ///// 
ควรเก็บยาดาซาบูเวียร์ ภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง  ไม่เก็บยา ที่หมดอายุ  ไม่ทิ้งทำลายยาลงในคูคลองตามธรรมชาติ 
 
 ///// ดาซาบูเวียร์มีชื่ออื่นอีกไหม? ผลิตจากบริษัทอะไรบ้าง? ///// 
ยาดาซาบูเวียร์ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Dasabuvir [2018,June30] 
https://medlineplus.gov/druginfo/meds/a616040.html [2018,June30] 
https://www.mims.com/malaysia/drug/info/dasabuvir?mtype=generic [2018,June30] 
https://www.rxabbvie.com/pdf/viekiraxr_pi.pdf [2018,June30] 
https://www.drugs.com/dosage/viekira-xr.html [2018,June30] 
https://ec.europa.eu/health/documents/community-register/2015/20150115130446/anx_130446_en.pdf [2018,June30]
