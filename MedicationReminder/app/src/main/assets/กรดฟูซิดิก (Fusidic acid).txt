กรดฟูซิดิก (Fusidic acid)
 ///// บทนำ ///// 
ยากรดฟูซิดิก (Fusidic acid) หรือยาในรูปแบบเกลือโซเดียมที่เรียกว่า Sodium fusidate จัดเป็นยาปฏิชีวนะที่ใช้ต่อต้านแบคทีเรียชนิดแกรมบวกเช่น Staphylococcus, Streptococcus และ Corynebacterium เป็นต้น นักวิทยาศาสตร์สกัดกรดฟูซิดิกจากเชื้อราที่มีชื่อว่า Fusidium cocineum บริษัทยาผู้ถือลิขสิทธิ์ได้วางจำหน่ายผลิตภัณฑ์ของกรดฟูซิดิกในปี ค.ศ. 1960 (พ.ศ. 2503) โดยมีชื่อการค้าที่รู้จักกันเช่น Fucidin และ Fucithalmic ผลิตภัณฑ์ที่พบและมีจำหน่ายส่วนมากในบ้านเราจะเป็นยาใช้ภายนอก (ทั้งชนิดครีม ขี้ผึ้ง ยาหยอดตา) และยาเม็ดรับประทาน 
จากการศึกษาข้อมูลด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) ของยาตัวนี้พบว่า การดูดซึมจากทางเดินอาหารมีถึงประมาณ 91% เมื่อยาเข้าสู่กระแสเลือดจะเข้าจับกับพลาสมาโปรตีน 97 - 99% และร่างกายต้องใช้เวลา 5 - 6 ชั่ว โมงในการกำจัดยานี้ 50% ออกจากร่างกาย 
คณะกรรมการอาหารและยาของไทยได้บรรจุยานี้ลงในบัญชียาหลักแห่งชาติทั้งในรูปแบบของยาครีมสำหรับทาฆ่าเชื้อแบคทีเรีย และยาหยอดตาสำหรับหนังตาอักเสบ (Blepharitis) กรณีที่การใช้ยา Chloramphenical หรือ Gentamicin แล้วเกิดอาการแพ้หรือไม่ได้ผล 
การเลือกใช้เภสัชภัณฑ์ใดๆของกรดฟูซิดิกได้อย่างมีประสิทธิภาพและปลอดภัย ประกอบกับเกิดประโยชน์สูงสุดต่อผู้บริโภค ควรต้องเป็นไปตามคำสั่งแพทย์ผู้รักษา ผู้บริโภค/ผู้ป่วยต้องใช้ยาตามคำสั่งแพทย์อย่างเคร่งครัด 
 
 ///// กรดฟูซิดิกมีสรรพคุณ (คุณสมบัติ) อย่างไร? ///// 
ยากรดฟูซิดิกมีสรรพคุณดังนี้เช่น 
- รักษาอาการติดเชื้อทางผิวหนังที่มีสาเหตุจากเชื้อแบคทีเรีย Straphylococcus และ Streptococcus 
- รักษาภาวะติดเชื้อแบคทีเรียในกระแสเลือด/ภาวะพิษเหตุติดเชื้อ (Septicemia) 
- รักษาและป้องกันการติดเชื้อแบคทีเรียจากบาดแผลทั้วไปหรือแผลจากการผ่าตัด 
- รักษาโรคติดเชื้อแบคทีเรียในกระดูก (Osteomyelitis) 
- รักษาโรคปอดบวม (Pneumonia) 
- รักษาการติดเชื้อแบคทีเรียที่ตา 
- ป้องกันการติดเชื้อแบคทีเรียก่อนผ่าตัดตา 
 
 ///// กรดฟูซิดิกมีกลไกการออกฤทธิ์อย่างไร? ///// 
ยากรดฟูซิดิกมีกลไกการออกฤทธิ์โดย ตัวยาจะออกฤทธิ์ยับยั้งการสังเคราะห์โปรตีนพร้อมกับรบกวนกลไกการทำงานของสารพันธุกรรม (Ribosome) ในเซลล์ของแบคทีเรีย ส่งผลให้แบคทีเรียหยุดการเจริญเติบโตและตายลงในที่สุด 
 
 ///// กรดฟูซิดิกมีรูปแบบการจัดจำหน่ายอย่างไร? ///// 
ยากรดฟูซิดิกมีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 250 มิลลิกรัม/เม็ด 
- ยาครีม ขนาดความแรง 2 มิลลิกรัม/เนื้อครีม 100 มิลลิกรัม 
- ยาขี้ผึ้ง ขนาดความแรง 2 มิลลิกรัม/เนื้อครีม 100 มิลลิกรัม 
- ยาครีมที่ผสมเสตียรอยด์เช่น Fusidic acid 20 มิลลิกรัม + Hydrocortisone acetate 10 มิลลิกรัมต่อยาครีม 1 กรัม, Fusidic acid 20 มิลลิกรัม + Betamethasone valerate 1 มิลลิ กรัมต่อยาครีม 1 กรัม, Fusidic acid 2 มิลลิกรัม + Betamethasone dipropionate 0.064 มิล ลิกรัมต่อยาครีม 100 มิลลิกรัม 
- ยาขี้ผึ้งที่ผสมเสตียรอยด์เช่น Fusidic acid 2 มิลลิกรัม + Betamethasone dipropio nate 0.064 มิลลิกรัมต่อยาขี้ผึ้ง 100 มิลลิกรัม 
- ยาหยอดตา ขนาดความเข้มข้น 1 มิลลิกรัม/100 มิลลิลิตร 
 
 ///// กรดฟูซิดิกมีขนาดรับประทานและการบริหารยาอย่างไร? ///// 
ยากรดฟูซิดิกมีขนาดรับประทานและการบริหารยาดังนี้เช่น 
ก. สำหรับรักษาอาการติดเชื้อแบคทีเรียทางผิวหนังที่มีสาเหตุจากเชื้อ Straphylococcus และ Streptococcus: ทายาวันละ 2 ครั้งเช้า - เย็น 
ข. สำหรับรักษาภาวะติดเชื้อแบคทีเรียในกระแสเลือด/ภาวะพิษเหตุติดเชื้อ (Septicemia), รักษาและป้องกันการติดเชื้อแบคทีเรียจากบาดแผลหรือแผลจากการผ่าตัด, รักษาโรคติดเชื้อแบคทีเรียในกระดูก (Osteomyelitis), รักษาโรคปอดบวม (Pneumonia): 
- ผู้ใหญ่และเด็กอายุมากกว่า 12 ปี: รับประทาน 500 มิลลิกรัมวันละ 3 ครั้งหลังอาหาร 
- เด็กอายุน้อยกว่า 1 ปี: รับประทาน 15 มิลลิกรัม/น้ำหนักตัว 1 กิโลกรัมวันละ 3 ครั้งหลังอาหาร 
- เด็กอายุ 1 - 5 ปี: รับประทาน 250 มิลลิกรัมวันละ 3 ครั้งหลังอาหาร 
- เด็กอายุ 5 - 12 ปี: รับประทาน 500 มิลลิกรัมวันละ 3 ครั้งหลังอาหาร 
ค. สำหรับรักษาการติดเชื้อแบคทีเรียที่ตา: หยอดตา 1 หยดทุก 12 ชั่วโมงติดต่อกัน 2 - 3 วัน หรือตามแพทย์แนะนำ (ในวันแรกของการหยอดตาอาจหยอดตา 1 หยดทุก 4 ชั่วโมงก็ได้) 
ง.สำหรับใช้ป้องกันการติดเชื้อแบคทีเรียก่อนผ่าตัดตา: หยอดตา 1 หยดทุก 12 ชั่วโมงก่อนเข้ารับการผ่าตัดตา 24 - 48 ชั่วโมง 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยากรดฟูซิดิก ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยากรดฟูซิดิกอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยา/ใช้ยาสามารถรับประทาน/ใช้ยาเมื่อนึกขึ้นได้ ถ้าเวลาใกล้เคียงกับการรับประทานยา/ใช้ยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// กรดฟูซิดิกมีผลไม่พึงประสงค์อย่างไร? ///// 
ยากรดฟูซิดิกสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น 
- สำหรับยารับประทาน: อาจทำให้ตัวเหลือง ตับทำงานผิดปกติ/ตับอักเสบ ระคายเคืองในช่องทางเดินอาหาร 
- สำหรับยาทาภายนอก: อาจก่อให้เกิดผื่นคันและระคายเคืองบริเวณผิวหนังที่ทายา 
- สำหรับยาหยอดตา: อาจเกิดการระคายเคืองหรือคันในตา อาจทำให้การมองเห็นภาพไม่ชัด 
 
 ///// มีข้อควรระวังการใช้กรดฟูซิดิกอย่างไร? ///// 
มีข้อควรระวังการใช้กรดฟูซิดิกดังนี้เช่น 
- ห้ามใช้ในผู้ที่แพ้ยานี้ 
- ห้ามใช้ยากรดฟูซิดิกที่เป็นยาทาภายนอกที่มีส่วนผสมของสเตียรอยด์กับการติดเชื้อของผิวหนังที่มีสาเหตุจากเชื้อไวรัส เชื้อวัณโรค เชื้อรา หรือแผลเรื้อรัง เพราะการติดเชื้อจะลุก ลามมากขึ้น 
- ห้ามใช้ยากรดฟูซิดิกชนิดยาหยอดตาขณะใส่คอนแทคเลนส์ 
- ระวังการใช้ยานี้กับเด็กทารก หญิงตั้งครรภ์ และหญิงที่อยู่ในภาวะให้นมบุตร การใช้ยากับผู้ป่วยกลุ่มนี้ต้องได้รับความเห็นชอบและเป็นคำสั่งจากแพทย์ผู้รักษาเท่านั้น 
- ระวังการใช้ยานี้กับผู้ป่วยโรคตับโดยเฉพาะในยารับประทาน 
- หากใช้ยานี้แล้วมีอาการแพ้ยา ระคายเคืองมากต่ออวัยวะที่สัมผัสยา ให้หยุดยาทันทีแล้วรีบไปพบแพทย์/ไปโรงพยาบาล 
- การใช้ยากรดฟูซิดิกอาจไปกระตุ้นเชื้อแบคทีเรียที่ดื้อต่อยานี้ให้กำเริบขึ้นมาได้ 
- ไม่ควรทายากรดฟูซิดิกใกล้ตา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยากรดฟูซิดิกด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// กรดฟูซิดิกมีปฏิกิริยาระหว่างยากับยาตัวอื่นอย่างไร? ///// 
ยากรดฟูซิดิกมีปฏิกิริยาระหว่างยากับยาตัวอื่นดังนี้เช่น 
- การใช้ยากรดฟูซิดิกร่วมกับยาปฏิชีวนะกลุ่มเพนิซิลิน (Antistaphylococcal penicillin) จะเกิดการเสริมฤทธิ์ในการต่อต้านเชื้อแบคทีเรีย การใช้ยา 2 ตัวนี้ร่วมกันต้องเป็นไปตามดุลยพินิจของแพทย์เท่านั้น 
- การใช้ยากรดฟูซิดิกร่วมกับยาปฏิชีวนะบางตัวเช่น Ciprofloxacin จะเกิดการต้านฤทธิ์ของการรักษาซึ่งกันและกัน หากไม่มีความจำเป็นใดๆควรเลี่ยงการใช้ยาทั้ง 2 ตัวร่วมกัน 
 ///// ควรเก็บรักษากรดฟูซิดิกอย่างไร? ///// 
ควรเก็บรักษายากรดฟูซิดิกดังนี้ 
- ยาหยอดตา เก็บที่อุณหภูมิ 2 - 25 องศาเซลเซียส (Celsius) 
- ยารับประทาน เก็บที่อุณหภูมิต่ำกว่า 25 องศาเซลเซียส 
- ยาทาภายนอก เก็บที่อุณหภูมิต่ำกว่า 25 องศาเซลเซียส 
*****หมายเหตุ: 
- ห้ามเก็บยาเหล่านี้ในช่องแช่แข็งของตู้เย็น ไม่ควรเก็บยาในห้องน้ำ เก็บยาในภาชนะที่ปิดมิดชิด พ้นแสงแดด ความร้อน และความชื้น และเก็บยาให้พ้นมือเด็กและสัตว์เลี้ยง 
 
 ///// กรดฟูซิดิกมีชื่ออื่นอีกไหม? ผลิตจากบริษัทอะไรบ้าง? ///// 
ยากรดฟูซิดิกที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://drug.fda.moph.go.th:81/nlem.in.th/medicine/essential/list/159#item-8922[2017,June10] 
http://en.wikipedia.org/wiki/Fusidic_acid[2017,June10] 
http://www.mims.com/Thailand/drug/info/Fucidin%20Tablet/?type=brief[2017,June10] 
http://www.mims.com/USA/drug/info/fusidic%20acid/?type=full[2017,June10] 
http://www.mims.com/Thailand/drug/info/Fucidin%20Tablet/?type=brief[2017,June10] 
http://www.patient.co.uk/medicine/fusidic-acid-eye-drops-fucithalmic[2017,June10]
