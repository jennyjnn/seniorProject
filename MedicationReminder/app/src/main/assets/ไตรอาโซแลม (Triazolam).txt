ไตรอาโซแลม (Triazolam)
 ///// บทนำ ///// 
ยาไตรอาโซแลม (Triazolam) จัดเป็นยาที่อยู่ในกลุ่ม Benzodiazepine ที่ออกฤทธิ์ระยะสั้น ชื่อการค้าที่รู้จักกันดีในต่างประเทศคือ “Halcion” ทางคลินิกได้นำมาใช้เป็นยาสงบประสาท/ยาคลายเครียด รักษาอาการนอนไม่หลับ ลดความวิตกกังวล ใช้เป็นยาต้านการชัก และช่วยผ่อนคลายกล้ามเนื้อ อาการข้างเคียงหลังได้รับยาที่พบบ่อยจะเป็นเรื่องวิงเวียนศีรษะและง่วงนอน รูปแบบของยาแผนปัจจุบันของยานี้ที่พบได้บ่อยจะเป็นยาชนิดรับประทาน 
ยาไตรอาโซแลมจะถูกดูดซึมจากทางเดินอาหารได้ประมาณ 44% เมื่อยาเข้าสู่กระแสเลือดจะเข้าจับกับพลาสมาโปรตีนได้ประมาณ 89% ตับจะคอยเปลี่ยนโครงสร้างทางเคมีของยานี้อย่างต่อเนื่อง และร่างกายต้องใช้เวลาเฉลี่ย 1.5 - 5.5 ชั่วโมงเพื่อกำจัดยาประมาณ 50% ออกจากกระแสเลือดโดยผ่านทิ้งไปกับปัสสาวะ รวมระยะเวลาของการออกฤทธิ์ของยาประมาณ 6 - 7 ชั่วโมง 
คณะกรรมการอาหารและยาของไทยได้จัดให้ยาไตรอาโซแลมเป็นวัตถุออกฤทธิ์ต่อจิตประสาทประเภท 2 สามารถจ่ายยาให้ผู้ป่วยได้เมื่อมีใบสั่งแพทย์ และมีใช้เฉพาะในสถานพยาบาลเท่านั้น ไม่สามารถหาซื้อได้จากร้านขายยาทั่วไป 
 ///// ไตรอาโซแลมมีสรรพคุณ (คุณสมบัติ) อย่างไร? ///// 
ยาไตรอาโซแลมมีสรรพคุณใช้เป็นยานอนหลับ ช่วยสงบประสาท/ยาคลายเครียด/ยาระงับประสาท และบรรเทาอาการวิตกกังวล 
 ///// ไตรอาโซแลมมีกลไกการออกฤทธิ์อย่างไร? ///// 
กลไกการออกฤทธิ์ของยาไตรอาโซแลมคือ ตัวยาจะออกฤทธิ์กดการทำงานของสมองทำให้มีความรู้สึกผ่อนคลายความกังวล ช่วยสงบประสาทและช่วยทำให้นอนหลับ 
 ///// ไตรอาโซแลมมีรูปแบบการจัดจำหน่ายอย่างไร? ///// 
ยาไตรอาโซแลมมีรูปแบบการจัดจำหน่ายเป็นยาเม็ดชนิดรับประทาน ขนาด 250 ไมโครกรัม/เม็ด 
 ///// ไตรอาโซแลมมีขนาดรับประทานอย่างไร? ///// 
ยาไตรอาโซแลมมีขนาดรับประทานดังนี้เช่น 
- ผู้ใหญ่: รับประทาน 125 - 250 ไมโครกรัมก่อนนอน โดยขนาดรับประทานสูงสุดไม่เกิน 500 ไมโครกรัม/วัน ห้ามใช้ยาต่อเนื่องนานเกิน 2 สัปดาห์ 
- ผู้สูงอายุ: รับประทาน 125 ไมโครกรัม/วันก่อนนอน โดยขนาดรับประทานสูงสุดไม่เกิน 250 ไมโครกรัม/วัน 
- เด็ก:	ยังไม่มีข้อมูลที่แน่ชัดถึงผลและผลข้างเคียงของยานี้ในผู้ป่วยเด็ก ดังนั้นการใช้ยานี้ในเด็กจึงขึ้นกับดุลพินิจของแพทย์ผู้รักษา 
*****หมายเหตุ: 
- สามารถรับประทานยานี้ช่วงท้องว่างหรือพร้อมอาหารก็ได้ 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไตรอาโซแลม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไตรอาโซแลมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไตรอาโซแลมสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไปไม่จำเป็นต้องเพิ่มปริมาณยาเป็น 2 เท่า 
 ///// ไตรอาโซแลมมีผลไม่พึงประสงค์อย่างไร? ///// 
ยาไตรอาโซแลมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการง่วงนอน วิงเวียนศีรษะ กระสับกระส่าย ประสาทหลอน กล้ามเนื้ออ่อนแรง สับสน พูดไม่ชัด ปัสสาวะขัด 
ผู้ที่ได้รับยานี้เกินขนาดสามารถพบอาการดังนี้เช่น หายใจไม่ออก/หายใจลำบาก เกิดอาการชัก มีภาวะโคม่า และถึงขั้นเสียชีวิต (ตาย) ได้ หากพบอาการดังกล่าวต้องรีบนำตัวผู้ป่วยส่งแพทย์/ส่งโรงพยาบาลทันที การช่วยเหลือผู้ป่วย แพทย์จะใช้วิธีการล้างท้อง ใช้เครื่องช่วยหายใจ และควบคุมสัญญาณชีพต่างๆให้กลับสู่ปกติ และอาจใช้ยา Flumazenil (ยาที่ใช้ต้านฤทธิ์ของยาในกลุ่ม Ben zodiazepine) ช่วยแก้อาการพิษจากยาไตรอาโซแลม 
 ///// มีข้อควรระวังการใช้ไตรอาโซแลมอย่างไร? ///// 
มีข้อควรระวังการใช้ยาไตรอาโซแลมดังนี้เช่น 
- ห้ามใช้ในผู้แพ้ยานี้ 
- ห้ามใช้ยานี้กับผู้ป่วยที่มีภาวะโคม่าอยู่แล้ว ผู้ที่มีอาการหายใจไม่ออก/หายใจลำบาก ผู้ป่วยโรคกล้ามเนื้ออ่อนแรง และ/หรือผู้ป่วยโรคจิตประเภทเรื้อรัง 
- ห้ามใช้ยานี้เป็นยาเดี่ยว/ใช้ยาเพียงตัวยาเดียวเพื่อรักษาผู้ป่วยโรคซึมเศร้า 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก 
- ระวังการใช้ยานี้ในผู้สูงอายุ ผู้ป่วยโรคถุงลมอุดกั้นเรื้อรัง ผู้ป่วยโรคตับ โรคไต ผู้ที่มีอาการหยุดหายใจขณะนอนหลับ (ภาวะนอนหลับแล้วหยุดหายใจ) 
- ระวังการใช้ยานี้กับผู้ที่มีประวัติติดสุราและติดยาเสพติด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไตรอาโซแลมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไตรอาโซแลมมีปฏิกิริยาระหว่างยากับยาตัวอื่นอย่างไร? ///// 
ยาไตรอาโซแลมมีปฏิกิริยาระหว่างยากับยาตัวอื่นดังนี้เช่น 
- การใช้ยาไตรอาโซแลมร่วมกับเครื่องดื่มที่มีแอลกอฮอล์จะเกิดอาการวิงเวียน ง่วงนอน สูญเสียการควบคุมสติและการตัดสินใจ จึงควรหลีกเลี่ยงและห้ามรับประทานยานี้พร้อมเครื่องดื่มที่มีแอลกอฮอล์เป็นอันขาด 
- การใช้ยาไตรอาโซแลมร่วมกับยาแก้แพ้เช่น Cetirizine สามารถก่อให้เกิดอาการวิงเวียน ง่วงนอน การควบคุมสติของร่างกายทำได้ยากขึ้น หากไม่มีความจำเป็นใดๆควรหลีกเลี่ยงการใช้ยาเหล่านี้ร่วมกัน 
- การใช้ยาไตรอาโซแลมร่วมกับยาลดความดันโลหิตเช่น Acebutolol อาจเกิดการเสริมฤทธิ์ทำให้ความดันโลหิตต่ำ และมีอาการปวดศีรษะ วิงเวียน และเป็นลมตามมา จึงควรหลีกเลี่ยงการใช้ยาร่วมกัน 
- การใช้ยาไตรอาโซแลมร่วมกับยารักษาโรคลมชักบางตัวเช่น Phenobarbital สามารถเกิดอาการวิงเวียน ง่วงนอน ขาดการครองสติและการควบคุมตนเอง หากจำเป็นต้องใช้ยาร่วมกันควรต้องเป็นไปตามคำสั่งแพทย์เท่านั้น 
 ///// ควรเก็บรักษาไตรอาโซแลมอย่างไร? ///// 
สามารถเก็บยาไตรอาโซแลมที่อุณหภูมิ 20 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไตรอาโซแลมมีชื่ออื่นอีกไหม? ผลิตจากบริษัทอะไรบ้าง? ///// 
ยาไตรอาโซแลมที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Triazolam [2015,Feb21]
	2 http://www.mims.com/Thailand/drug/search/?q=triazolam [2015,Feb21]
	3 http://www.mims.com/Thailand/drug/info/Halcion/?type=brief [2015,Feb21]
	4 http://www.mims.com/THAILAND/Home/GatewaySubscription/?generic=triazolam [2015,Feb21]
	5 http://www.mims.com/USA/drug/info/triazolam/?type=full&amp;mtype=generic#Dosage [2015,Feb21]
	6 http://www.drugs.com/drug-interactions/triazolam-index.html?filter=3&amp;generic_only= [2015,Feb21]
