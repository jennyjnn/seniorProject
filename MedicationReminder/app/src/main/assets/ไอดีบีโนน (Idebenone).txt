ไอดีบีโนน (Idebenone)
 ///// บทนำ ///// 
ยาไอดีบีโนน (Idebenone) เป็นสารประกอบประเภทควิโนน (Quinone) ที่สังเคราะห์ขึ้นโดยมีโครงสร้างเลียนแบบ Coenzyme Q10/CoQ10  ยานี้ถูกพัฒนาโดยบริษัทยา Takeda pharmaceutical company ประเทศญี่ปุ่น เพื่อบำบัดอาการของโรคอัลไซเมอร์ (Alzheimer’s disease) และโรคกล้ามเนื้อเสียการประสานงานแบบเฟรดริก (Friedreich’s ataxia, โรคทางพันธุกรรมที่มีความผิดปกติในการทำงานของระบบประสาทที่ส่งผลต่อการทำงานของกล้ามเนื้อ จัดเป็นโรคพบยาก) 
รูปแบบเภสัชภัณฑ์ของยาไอดีบีโนนเป็นยาชนิดรับประทานที่มีการดูดซึมเร็วจากระบบทางเดินอาหาร   ยาไอดีบีโนนในกระแสเลือดจะกระจายตัวเข้าสู่อวัยวะสำคัญๆของร่างกาย เช่น ตับ  ไต  สมอง  จากการศึกษาพบว่าตัวยาชนิดนี้จะเข้าไปถึงระดับหน่วยการทำงานย่อยภายในเซลล์ซึ่งทำหน้าที่สร้างพลังงานที่เรียกกันว่า ไมโตคอนเดรีย (Mitochondria)  ยาไอดีบีโนนจะช่วยทำให้ไมโตคอนเดรียผลิตสารพลังงาน (ATP, Adenosine triphosphate)ให้กับเซลล์ของร่างกาย  นอกจากนี้ตัวยาไอดีบีโนนยังมีคุณสม บัติเป็นสารต้านอนุมูลอิสระต่างๆอีกด้วย   จากคุณสมบัติดังกล่าวนักวิทยาศาสตร์จึงชื่อมโยงประโยชน์ของยานี้ที่มีต่อระบบประสาทของร่างกาย ทั้งในด้านความทรงจำและการควบคุมประสาทสั่งการเคลื่อนไหวของร่างกาย 
สำหรับผู้ป่วยโรคตับ และโรคไต ไม่เหมาะที่จะใช้ยาไอดีบีโนน  ปัจจุบันทางคลินิกมีข้อมูลสนับสนุนการใช้ยาไอดีบีโนนไม่ควรเกิน 6 เดือน โดยขนาดรับประทานต้องเป็นไปตามคำสั่งของแพทย์ 
*กรณีได้รับยาไอดีบีโนนเกินขนาด แพทย์จะรักษาตามอาการที่เกิดขึ้นเท่านั้น(การรักษาประคับประคองตามอาการ)ด้วยยังไม่มียาตัวใดที่ใช้ต้านพิษ(ผลข้างเคียงรุนแรง)/   ของยาไอดีบีโนนได้อย่างจำเพาะเจาะจง(Antidotes) 
ดังนั้น เพื่อความปลอดภัยของผู้ป่วยการใช้ยาไอดีบีโนนให้เกิดประสิทธิผลสูงสุดจะต้องอยู่ภายใต้การดูแลของแพทย์เท่านั้น 
 
 ///// ไอดีบีโนนมีสรรพคุณ(คุณสมบัติ)อย่างไร? ///// 
ยาไอดีบีโนนมีสรรพคุณ/ข้อบ่งใช้ เช่น 
- บำบัดอาการโรคกล้ามเนื้อเสียการประสานงานแบบเฟรดริก (Friedreich’s ataxia) 
- ใช้เป็นยานูโทรปิก(Nootropic drug)เพื่อบำรุงสมอง โดยนำมาใช้กับผู้ป่วย
 อัลไซเมอร์ (Alzheimer) 
- ในวงการเครื่องสำอาง ใช้ยา/ผลิตภัณฑ์ไอดีบีโนน เป็นผลิตภัณฑ์ช่วยลดรอยเหี่ยวย่นของผิวหนัง 
*หมายเหตุ:	จากสรรพคุณที่กล่าวมาทั้งหมด ยังไม่เป็นที่ยอมรับอย่างเป็นสากลทีเดียวนัก เราจึงพบเห็นการใช้ยาไอดีบีโนนเพียงในบางประเทศเท่านั้น 
 
 ///// ไอดีบีโนนกลไกการออกฤทธิ์อย่างไร? ///// 
ยาไอดีบีโนนจะออกฤทธิ์ที่หน่วยการทำงานย่อย/เล็กๆในเซลล์ที่เรียกว่า ไมโทคอนเดรีย  โดยตัวยาจะช่วยทำให้การขนส่งอิเล็กตรอน(Electron)ในไมโทคอนเดรียเป็นไปได้ง่ายขึ้น  ด้วยกระบวนการที่ซับซ้อนนี้ทำให้ไมโทรคอนเดรียสามารถผลิตสารที่ให้พลังงานแก่เซลล์หรือที่เรียกว่า ATP ซึ่งเป็นสิ่งจำเป็นในการดำรงชีวิตของอวัยวะต่างๆของร่างกาย  นอกจากนี้ไอดีบีโนนยังสามารถยับยั้งกระบวนการทำลายไขมันที่บริเวณเยื่อหุ้มเซลล์ (Inhibits lipoperoxide formation) ซึ่งช่วยป้องกันไม่ให้เกิดความเสียหายต่อเซลล์ของร่างกาย  จากกลไกดังกล่าว จึงส่งผลให้เป็นที่มาของสรรพคุณการรักษา 
 
 ///// ไอดีบีโนนมีรูปแบบการจัดจำหน่ายอย่างไร? ///// 
ยาไอดีบีโนนมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยตัวยา Idebenone ขนาด 150 มิลลิกรัม/เม็ด 
 
 ///// ไอดีบีโนนมีขนาดการรับประทานอย่างไร? ///// 
ในบทความนี้ขอยกตัวอย่างเฉพาะกรณีขนาดยาไอดีบีโนนสำหรับบำบัดอาการโรคกล้ามเนื้อเสียการประสานงานแบบเฟดราย(Friedreich’s ataxia) เช่น 
- ผู้ใหญ่ที่มีน้ำหนักตัวตั้งแต่ 45 กิโลกรัมลงมา: รับประทานยาครั้งละ 150 มิลลิกรัม วันละ 3 ครั้ง หลังอาหาร 
- ผู้ใหญ่ที่มีน้ำหนักตัวมากกว่า 45 กิโลกรัมขึ้นไป: รับประทานยาครั้งละ 300 มิลลิกรัม วันละ 3 ครั้ง หลังอาหาร 
- เด็ก: ยังไม่มีข้อมูลด้านประสิทธิภาพ ขนาดยา และความปลอดภัยของการใช้ยานี้ในเด็ก 
อนึ่ง: 
- ระยะเวลาของการใช้ยานี้ให้เป็นไปตามคำสั่งแพทย์ 
- ไขมันที่อยู่ในอาหารจะช่วยทำให้ยาไอดีบีโนนถูกดูดซึมเข้าสู่ร่างกายได้มากขึ้น จึงไม่ควรรับประทานยานี้ขณะท้องว่าง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไอดีบีโนน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาไอดีบีโนนอาจ	  ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ  	  ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาไอดีบีโนน สามารถรับประทานทันทีที่นึกขึ้นได้  หากเวลาใกล้เคียงกับการรับประทานยาในมื้อถัดไป ห้ามเพิ่มขนาดรับประทานเป็น 2 เท่า  ให้รับประทานยาที่ขนาดปกติเท่านั้น 
อย่างไรก็ตาม ผู้ป่วยต้องได้รับยาไอดีบีโนนต่อเนื่องตามแพทย์สั่งเท่านั้น จึงจะเกิดประสิทธิผลของการรักษา 
 
 ///// ไอดีบีโนนมีผลไม่พึงประสงค์อย่างไร? ///// 
ยาไอดีบีโนนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้  มีอาการท้องเสีย  ปวดท้อง  อาหารไม่ย่อย 
- ผลต่อระบบประสาท: เช่น ปวดศีรษะ 
- ผลต่อกล้ามเนื้อ: เช่น ปวดหลัง 
- ผลต่อระบบทางเดินหายใจ: เช่น คอหอยอักเสบ   เยื่อจมูกอักเสบ  มีอาการไอ 
 
 ///// มีข้อควรระวังการใช้ไอดีบีโนนอย่างไร? ///// 
มีข้อควรระวังการใช้ยาไอดีบีโนน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับ สตรีมีครรภ์  สตรีในภาวะให้นมบุตร นอกจากมีคำสั่งแพทย์ 
- กรณีของเครื่องสำอาง เมื่อใช้ผลิตภัณฑ์ไอดีบีโนนแล้วมีอาการแพ้ ต้องหยุดใช้ผลิตภัณฑ์นี้ทันที 
- ห้ามปรับขนาดรับประทานด้วยตนเองหรือใช้ยานี้ยาวนานกว่าคำสั่งแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง ยาแผนปัจจุบันทุกชนิด(รวมยาไอดีบีโนนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.comบทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไอดีบีโนนมีปฏิกิริยาระหว่างยากับยาตัวอื่นอย่างไร? ///// 
ปัจจุบันการใช้ยาไอดีบีโนนร่วมกับยาชนิดอื่นๆยังต้องอาศัยข้อมูลทางคลินิกอีกมากมายมาประกอบ  จึงยังไม่มีข้อสรุปด้านข้อมูลยาตีกัน/ปฏิกิริยาระหว่างยาอย่างชัดเจน  อย่างไรก็ตาม นักวิทยาศาสตร์พบว่า การใช้ยาไอดีบีโนนร่วมกับยาที่มีฤทธิ์ยับยั้งเอนไซม์ บางชนิดในร่างกายที่เรียกว่า ยา Enzyme inhibitor  อย่างเช่นยับยั้งเอนไซม์ CYP2C19  , CYP1A2  , และ CYP3A4  จะส่งผลต่อกระบวนการเมตาบอลิซึม(Metabolism)ของยาไอดีบีโนนในร่างกายได้มากขึ้น 
 
 ///// ควรเก็บรักษาไอดีบีโนนอย่างไร? ///// 
ควรเก็บยาไอดีบีโนน ภายใต้อุณหภูมิ 15–30 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// ไอดีบีโนนมีชื่ออื่นอีกไหม? ผลิตจากบริษัทอะไรบ้าง? ///// 
ยาไอดีบีโนน มียาชื่อการค้าและบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.drugbank.ca/drugs/DB09081 [2018,April28] 
https://en.wikipedia.org/wiki/Idebenone [2018,April28] 
https://www.scottishmedicines.org.uk/files/advice/idebenone_Raxone_FINAL_April_2017_for_website. [2018,April28] 
http://www.ema.europa.eu/docs/en_GB/document_library/EPAR_-_Product_Information/human/003834/WC500193836.pdf [2018,April28] 
http://www.mims.com/philippines/drug/info/idebenone?mtype=generic [2018,April28] 
https://nootriment.com/idebenone-nootropic-effects/ [2018,April28] 
https://www.khanacademy.org/test-prep/mcat/biomolecules/krebs-citric-acid-cycle-and-oxidative-phosphorylation/v/calculating-atp-produced-in-cellular-respiration [2018,April28]
