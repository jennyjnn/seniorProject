ออกซาโพรซิน (Oxaprozin)
 ///// บทนำ ///// 
ยาออกซาโพรซิน(Oxaprozin หรือ Oxaprozinum)เป็นยาในกลุ่ม NSAIDs ที่ใช้บรรเทาอาการอักเสบ  อาการปวด อาการบวมของข้อกระดูก รวมถึงอาการปวดจากโรคข้อรูมาตอยด์    ยาออกซาโพรซินได้รับการขึ้นทะเบียนยาเมื่อปี ค.ศ.1982 (พ.ศ.2525)  รูปแบบเภสัชภัณฑ์เป็นยาชนิดรับประทาน ซึ่งตัวยาสามารถดูดซึมจากระบบทางเดินอาหารเข้าสู่ร่างกายได้ถึงประมาณ 95% และในกระแสเลือด ยาจะเข้ารวมตัวกับพลาสมาโปรตีนได้ประมาณ 99%  การทำลายโครงสร้างเคมีของยานี้เกิดที่ตับเป็นส่วนมาก  ด้วยเหตุผลดังกล่าวจึงทำให้ตัวยาออกซาโพรซินอยู่ในร่างกายมนุษย์ได้นานเกือบ 2 วัน  ร่างกายต้องใช้เวลาประมาณ 40–54 ชั่วโมง เพื่อขับยานี้ออกจากกระแสเลือดโดยผ่านทิ้งไปกับปัสสาวะและอุจจาระ 
ข้อดีของยาออกซาโพรซินประการหนึ่งคือ รับประทานยาเพียงวันละ 1 ครั้งก็สามารถควบคุมอาการปวดอักเสบของผู้ป่วยได้แล้ว  อย่างไรก็ตามการใช้ยานี้ต่อเนื่อง เป็นเวลานานๆ สามารถสร้างผลข้างเคียงที่รุนแรง และต้องเฝ้าระวังเป็นพิเศษ เช่น เกิดภาวะหัวใจวาย   เส้นโลหิต/หลอดเลือดในสมองตีบหรือแตก(โรคหลอดเลือดสมอง)  นอกจากนี้ยังส่งผลให้เกิดแผลในกระเพาะอาหารได้เช่นเดียวกับยา NSAIDs ตัวอื่นๆ 
ทั้งนี้ มีผู้ป่วยบางกลุ่มที่แพทย์ ไม่แนะนำ ให้ใช้ยาออกซาโพรซิน เช่น 
- ผู้ที่มีประวัติแพ้ยานี้ หรือแพ้ยาในกลุ่ม NSAIDs 
- ผู้ที่เพิ่งรับการผ่าตัดหัวใจมาใหม่ๆ 
- สตรีที่อยู่ในภาวะตั้งครรภ์ และเด็กอายุต่ำกว่า 6 ปีลงมา จัดเป็นกลุ่มเสี่ยงที่จะเกิดผลข้างเคียงรุนแรงต่อการใช้ยาออกซาโพรซิน จึงควรหลีกเลี่ยงการใช้ยาออกซาโพรซินกับผู้ป่วยกลุ่มดังกล่าว 
- ต้องเพิ่มความระวังเป็นอย่างมากหากต้องใช้ยาออกซาโพรซินกับผู้ป่วยโรคไต  
โรคตับ   โรคเบาหวาน   โรคแผลในทางเดินอาหาร(เช่น แผลในกระเพาะอาหาร)  ด้วยตัวยาสามารถทำให้อาการของโรคดังกล่าวทวีความรุนแรงได้มากยิ่งขึ้น 
- เป็นผู้ที่ใช้ยาต้านการแข็งตัวของเลือด,   ยา Aspirin, Corticosteroids, Heparin,  และ SSRIs,  ด้วยกลุ่มยาเหล่านี้ เมื่อใช้ร่วมกับยาออกซาโพรซินจะทำให้เลือดออกในกระเพาะอาหารและในลำไส้ได้ง่ายมากขึ้น 
- ผู้ที่ต้องทำงานกลางแจ้งที่ผิวหนังมีการสัมผัสกับแสงแดดโดยตรง  หากได้รับยากลุ่ม NSAID ที่รวมถึงยาออกซาโพรซิน สามารถกระตุ้นให้ผิวหนังแพ้แสงแดดได้ง่ายมากขึ้น 
*สำหรับผู้ป่วยที่ได้รับยาออกซาโพรซินเกินขนาด จะก่อให้เกิดอาการข้างเคียง(ผลข้างเคียง)รุนแรงเพิ่มเป็นทวีคูณ  สามารถสังเกตได้จาก  อาการปัสสาวะไม่ออก/ปัสสาวะลำบาก   สูญเสียสติสัมปชัญญะ  เกิดอาการชัก   วิงเวียนอย่างรุนแรง  ง่วงนอนมาก  คลื่นไส้  และปวดท้องอย่างรุนแรง  หายใจแผ่ว/เบา/ตื้นลง  อาเจียนออกมามีสีเข้มเหมือนสีกาแฟ/อาเจียนเป็นเลือด   ซึ่งหากพบเหตุการณ์ดังกล่าวเมื่อใช้ยานี้  ควรต้องรีบนำตัวผู้ป่วยส่งโรงพยาบาลเพื่อช่วยเหลือผู้ป่วยทันที/ฉุกเฉิน 
อาจจะสรุปข้อควรระวัง ระหว่างการใช้ยาออกซาโพรซิน ออกมาเป็นข้อๆ ดังนี้ 
- ควรเฝ้าระวัง และดูความผิดปกติการทำงานของหัวใจ เช่น เหนื่อยง่าย ตลอดจนความผิดปกติของระบบทางเดินอาหาร เช่น มีเลือดออกจากระบบทางเดินอาหารหรือไม่ 
- หากพบ  อาการผื่นคัน  หายใจไม่ออก/หายใจลำบาก  บวมตามร่างกายและ ผิวหนังบวมระหว่างที่ใช้ยาออกซาโพรซิน ให้ตั้งข้อสันนิษฐานว่าตนเองอาจแพ้ยานี้เข้าแล้ว จึงควรต้องหยุดการใช้ยานี้ แล้วรีบมาพบแพทย์/มาโรงพยาบาลทันที 
- กรณีที่พบอาการ  คลื่นไส้  ตัวเหลือง  อ่อนแรง  มีอาการคล้ายเป็น โรคหวัดเหล่านี้ อาจเป็นผลมาจากตับเริ่มทำงานผิดปกติ  ผู้ป่วยต้องหยุดการใช้ยาออกซาโพรซิน  และรีบมาพบแพทย์/มาโรงพยาบาลโดยเร็ว 
- สอบถามแพทย์หรือเภสัชกรทุกครั้งที่ต้องใช้ยาอื่นใดร่วมกับยาออกซาโพรซิน                  ทั้งนี้เพื่อเป็นการป้องกันภาวะยาตีกัน(ปฏิกิริยาระหว่างยา) 
- หากไม่มีความจำเป็นใดๆ ควรหลีกเลี่ยงการใช้ยานี้กับ ผู้ป่วยกลุ่มสูงอายุ                       ด้วยผู้ป่วยกลุ่มนี้จัดอยู่ในกลุ่มเสี่ยงที่จะแพ้ยาออกซาโพรซินง่ายกว่าผู้ป่วยกลุ่มอื่น 
- ไม่ควรซื้อยานี้มารับประทานเองโดยมิได้ขอคำแนะนำจากแพทย์หรือจากเภสัชกรก่อน 
- หลีกเลี่ยงการดื่มเครื่องดื่มประเภทสุรา  การสูบบุหรี่ ระหว่างการใช้ยานี้                        ด้วยแอลกอฮอล์และบุหรี่ สามารถทำให้เลือดออกในกระเพาะอาหารได้ง่ายมากขึ้น 
สำหรับประเทศไทย อาจพบเห็นการใช้ยานี้ได้น้อย แต่ในต่างประเทศ จะพบเห็นการจัดจำหน่ายยาออกซาโพรซินภายใต้ชื่อการค้าว่า “Daypro” 
 ///// ออกซาโพรซินมีสรรพคุณ(คุณสมบัติ)อย่างไร? ///// 
ยาออกซาโพรซินมีสรรพคุณ/ข้อบ่งใช้ เช่น 
- รักษาอาการ  ข้อเสื่อม   เข่าเสื่อม (Osteoarthritis) 
- รักษาโรคข้อรูมาตอยด์ทั้งในผู้ใหญ่ และในเด็ก (Rheumatoid arthritis) 
 ///// ออกซาโพรซินมีกลไกการออกฤทธิ์อย่างไร? ///// 
ยาออกซาโพรซินมีกลไกการออกฤทธิ์ โดยจัดเป็นอนุพันธ์ของกรดโพรพิโอนิก(Propionic acid)ในหมวด NSAIDs  ที่สามารถออกฤทธิ์ ยับยั้งการทำงานของเอนไซม์ไซโคลออกซีจีเนส (Cyclooxygenase, เอนไซม์ที่เกี่ยวข้องกับการอักเสบของเนื้อเยื่อต่างๆ) ส่งผลให้ร่างกายชะลอการสังเคราะห์สารที่กระตุ้นการอักเสบอย่างเช่น โพรสตาแกลนดิน (Prostaglandin) ด้วยเหตุผลนี้เอง ทำให้การปวดอักเสบของข้อ-กระดูก,  อาการปวดจากโรคข้อรูมาตอยด์บรรเทาลงได้ตามสรรพคุณ 
 
 ///// ออกซาโพรซินมีรูปแบบการจัดจำหน่ายอย่างไร? ///// 
ยาออกซาโพรซินมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Oxaprozin  600 มิลลิกรัม/เม็ด (0.6 กรัม/เม็ด) 
 
 ///// ออกซาโพรซินมีขนาดรับประทานอย่างไร? ///// 
ยาออกซาโพรซิน มีขนาดรับประทาน เช่น 
ก.สำหรับรักษาโรค ข้อเสื่อม เข่าเสื่อม: 
- ผู้ใหญ่: รับประทานยา 1.2 กรัม วันละ1 ครั้ง,  สำหรับผู้ที่มีน้ำหนักตัวน้อย เช่นต่ำกว่า 50 กิโลกรัมลงมา  แพทย์อาจให้เริ่มรับประทานที่ขนาด 0.6 กรัม/วัน  ขนาดรับประทานสูงสุดไม่เกิน 1.8 กรัม/วัน หรือคำนวณตามเกณฑ์น้ำหนักตัว	26 มิลลิกรัม/น้ำหนักตัว 1 กิโลกรัม โดยแบ่งรับประทานวันละ 2-3 ครั้งตามคำสั่งแพทย์ 
- เด็ก:   ทางคลินิก  ยังไม่มีรายงานการใช้ยานี้ในเด็ก เนื่องจากโรคดังกล่าวเป็นโรคของผู้ใหญ่ 
ข.สำหรับรักษาโรคข้อรูมาตอยด์: 
- ผู้ใหญ่: รับประทานยา 1.2 กรัม วันละ1ครั้ง ขนาดรับประทานสูงสุดไม่เกิน 1.8 กรัม/วัน หรือคำนวณตามเกณฑ์น้ำหนักตัว 26 มิลลิกรัม/น้ำหนักตัว 1 กิโลกรัม โดยแบ่งรับประทานวันละ 2-3ครั้งตามคำสั่งแพทย์ 
ค. สำหรับรักษาโรคข้อรูมาตอยด์ในเด็ก (Juvenile rheumatoid arthritis): 
ก.เด็กอายุตั้งแต่ 6 ปีขึ้นไป: 
- น้ำหนักตัว 22–31 กิโลกรัม, รับประทานยา 600 มิลลิกรัม/วัน 
- น้ำหนักตัว 32–54 กิโลกรัม, รับประทานยา 900 มิลลิกรัม/วัน 
- น้ำหนักตัว 55 กิโลกรัมขึ้นไป,	รับประทานยา 1,200 มิลลิกรัม/วัน 
ข. เด็กอายุต่ำกว่า 6 ปี: ห้ามใช้ยานี้ 
อนึ่ง: 
- ควรรับประทานยานี้หลังอาหารทันที หรือรับประทานพร้อมอาหาร แต่การรับประทานยานี้พร้อมกับอาหาร อาจทำให้เวลาการดูดซึมยาเข้ากระแสเลือดเพิ่มมากขึ้น แต่ประสิทธิภาพของการรักษาไม่ได้เปลี่ยนแปลงแต่อย่างใด 
- การรับประทานยาออกซาโพรซินร่วมกับยาลดกรด ไม่มีผลต่อการดูดซึมตัวยาออกซาโพรซินเข้าสู่ร่างกาย 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                           ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาออกซาโพรซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคหัวใจ   โรคไต  โรคตับ  แผลในทางเดินอาหาร(เช่น  แผลในกระเพาะอาหาร)  รวมทั้งกำลังกินยา/ใช้ยาอะไรอยู่ เพราะยาออกซาโพรซิน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
การใช้ออกซาโพรซินให้เกิดประโยชน์สูงสุด ผู้ป่วยควรใช้ยาตามคำสั่งแพทย์                             กรณีที่ลืมรับประทานยานี้ ให้รับประทานยานี้ทันทีที่นึกขึ้นได้  หากเวลาใกล้เคียงกับ                                 การรับประทานยานี้ในมื้อถัดไป ไม่จำเป็นต้องเพิ่มขนาดรับประทานเป็น 2 เท่า                              ให้รับประทานยานี้ในขนาดปกติ 
 
 ///// ออกซาโพรซินมีผลไม่พึงประสงค์อย่างไร? ///// 
ยาออกซาโพรซินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบเลือด:   เช่น  โลหิตจาง  มีภาวะพร่องเม็ดเลือดทุกชนิด/เม็ดเลือดทุกชนิดมีปริมาณต่ำ   เกล็ดเลือดต่ำ 
- ผลต่อระบบทางเดินอาหาร:  เช่น  ปวดท้อง   เบื่ออาหาร   ท้องผูกหรือไม่ก็ท้องเสีย    ท้องอืด    เกิดแผลในระบบทางเดินอาหาร   เลือดออกในทางเดินอาหาร  อาเจียน  คลื่นไส้  แสบร้อนกลางอก  ปากแห้ง     กระเพาะอาหารอักเสบ 
- ผลต่อระบบประสาท:   เช่น    วิงเวียน  ง่วงนอน  ปวดศีรษะ  มีอาการชัก  โคม่า    ตัวสั่น    มีความรู้สึกสัมผัสเพี้ยน 
- ผลต่อระบบหัวใจและหลอดเลือด:  เช่น  หัวใจเต้นผิดจังหวะ   หัวใจวาย   ความดันโลหิตสูงหรือไม่ก็ต่ำ   ชีพจรเต้นผิดปกติ   หัวใจเต้นเร็ว   หลอดเลือดดำอักเสบ 
- ผลต่อตับ:  เช่น  ค่าเอนไซม์การทำงานของตับในเลือดเพิ่มขึ้น  ดีซ่าน	 ตับอักเสบ    ตับวาย 
- ผลต่อไต:   เช่น   กรวยไตอักเสบ   ไตวายเฉียบพลัน  เกิดนิ่วในไต 
- ผลต่อผิวหนัง:  เช่น  เกิดผื่นคัน  ลมพิษ  ผมร่วง   ผื่นแพ้แสงแดด  เหงื่อออกมาก  ผื่นผิวหนังอักเสบ 
- ผลต่อระบบทางเดินปัสสาวะ:  เช่น  ปัสสาวะลำบาก   ปัสสาวะถี่/บ่อย  ปัสสาวะมีเลือดปน/ปัสสาวะเป็นเลือด   ปัสสาวะมาก  มีโปรตีนในปัสสาวะ 
- ผลต่อการเผาผลาญพลังงานของร่างกาย:  เช่น   เบื่ออาหาร  น้ำตาลในเลือดต่ำ  น้ำหนักตัวลดลง 
- ผลต่อตา:  เช่น  ตาพร่า   เยื่อตาอักเสบ 
- ผลต่อสภาพจิตใจ:  เช่น   ซึม    รู้สึกสับสน    วิตกกังวล   นอนไม่หลับ  กระสับกระส่าย 
- ผลต่อระบบทางเดินหายใจ:  เช่น  หอบหืด  หยุดหายใจ  ติดเชื้อที่ปอด/ปอดอักเสบ   ปอดบวม   ไซนัสอักเสบ    กล่องเสียงอักเสบ   ภาวะ/โรคติดเชื้อระบบทางเดินหายใจส่วนบน  กดการหายใจ 
 
 ///// มีข้อควรระวังการใช้ออกซาโพรซินอย่างไร? ///// 
มีข้อควรระวังการใช้ยาออกซาโพรซิน เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็กที่อายุต่ำกว่า 6 ปี 
- ห้ามใช้ยานี้กับผู้ที่มี แผลในกระเพาะอาหาร หรือในลำไส้  ผู้ที่เพิ่งรับการผ่าตัดหัวใจมาใหม่ๆ 
- ห้ามปรับขนาดรับประทานด้วยตนเอง 
- ระวังการใช้ยานี้กับผู้ป่วย  โรคไต   โรคตับ  โรคหัวใจ  โรคความดันโลหิตสูง 
- เมื่อใช้ยานี้  หากพบอาการ ผื่นคัน  อึดอัด/หายใจไม่ออก/หายใจลำบาก  ปัสสาวะมีเลือดปน   อุจจาระมีสีคล้ายคล้ายสีกาแฟ/อุจจาระเป็นเลือด  ให้หยุดการใช้ยานี้แล้วรีบมาพบแพทย์/มาโรงพยาบาลทันที/ฉุกเฉิน 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาออกซาโพรซินด้วย) ยาแผนโบราณทุกชนิด  อาหารเสริม   ผลิตภํณฑ์เสริมอาหาร  และสมุนไพรต่างๆ เพราะยามีทั้งให้คุณและให้โทษดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ออกซาโพรซินมีปฏิกิริยาระหว่างยากับยาตัวอื่นอย่างไร? ///// 
ยาออกซาโพรซินมีปฏิกิริยาระหว่างยากับยาตัวอื่น เช่น 
- ห้ามใช้ยาออกซาโพรซินร่วมกับยา Aspirin  ด้วยจะเพิ่มความเสี่ยงทำให้เกิดพิษ/ผลข้างเคียงรุนแรงต่อร่างกายผู้ป่วย หรือที่เรียกกันว่า Salicylate toxicity (อาการ เช่น คลื่นไส้อาเจียนรุนแรง  หายใจหอบเหนื่อย  วิงเวียนศีรษะ  ไข้สูง   ชัก  โคม่า) 
- หลีกเลี่ยงการใช้ยาออกซาโพรซินร่วมกับ ยารักษาความดันโลหิตสูงกลุ่ม                          ACE inhibitors  ด้วยยาออกซาโพรซินอาจทำให้ฤทธิ์การลดความดันโลหิตของยากลุ่ม                       ACE inhibitors ด้อยประสิทธิภาพลงไป 
- การใช้ยาออกซาโพรซินร่วมกับยา Lithium  อาจทำให้ระดับยา Lithium                                     ในกระแสเลือดเพิ่มสูงขึ้นจนก่อให้เกิดผลข้างเคียงรุนแรงตามมาจากยาLithium  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามใช้ยาออกซาโพรซินร่วมกับยา Warfarin  ด้วยจะก่อให้เกิดภาวะเลือดออก      ในระบบทางเดินอาหารได้ง่ายยิ่งขึ้น 
 ///// ควรเก็บรักษาออกซาโพรซินอย่างไร? ///// 
ควรเก็บยาออกซาโพรซินภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์   และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ออกซาโพรซินมีชื่ออื่นอีกไหม? ผลิตจากบริษัทอะไรบ้าง? ///// 
ยาออกซาโพรซิน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น   Dayrun, Duraprox, Macprox 
 ///// บรรณานุกรม ///// 
http://www.mims.com/thailand/drug/info/oxaprozin/?type=brief&amp;mtype=generic[2017,May6] 
https://en.wikipedia.org/wiki/Oxaprozin[2017,May6] 
https://www.drugs.com/cdi/oxaprozin.html[2017,May6] 
https://www.accessdata.fda.gov/drugsatfda_docs/label/2007/18841s022lbl.pdf[2017,May6]
