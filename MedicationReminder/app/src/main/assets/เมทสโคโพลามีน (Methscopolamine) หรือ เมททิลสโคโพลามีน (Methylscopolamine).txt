เมทสโคโพลามีน (Methscopolamine) หรือ เมททิลสโคโพลามีน (Methylscopolamine)
 ///// บทนำ ///// 
ยาเมทสโคโพลามีน(Methscopolamine หรือ Methscopolamine bromide ) หรือ เมททิลสโคโพลามีน Methylscopolamine หรือ Methylscopolamine bromide )  เป็นยาในกลุ่มแอนตี้มัสคารินิก (Antimuscarinic)  ใช้รักษาแผลในกระเพาะอาหารโดยช่วยการลดการหลั่งกรดของกระเพาะอาหาร  นอกจากนั้น ยังลดการหลั่งน้ำลาย จึงใช้รักษาภาวะมีน้ำลายมากเกินปกติ,  ทำให้รูม่านตาขยาย, และทำให้กล้ามเนื้อของกระเพาะอาหาร รวมถึงลำไส้หยุดการบีบตัวจึงใช้รักษาอาการ เมารถ-เมาเรือ  อาการลำไส้แปรปรวน 
ยาเมทสโคโพลามีน มีข้อห้ามใช้กับผู้ที่มีโรคประจำตัวบางประเภท เช่น 
- โรคต้อหิน 
- ภาวะทางเดินปัสสาวะ(เช่น ท่อปัสสาวะ)อุดตัน 
- ต่อมลูกหมากโต 
- โรคหัวใจ 
- โรคหลอดเลือด 
- โรคกล้ามเนื้ออ่อนแรง 
- ผู้ป่วยอยู่ในภาวะตกเลือด 
นอกจากนี้ ยังต้องระวังการใช้ยาเมทสโคโพลามีนร่วมกับยารักษาโรคประเภทต่างๆ เช่น  ยาDigoxin,  ยาที่รักษาอาการทางจิตประสาท/ยารักษาทางจิตเวช อย่างยารักษาโรคซึมเศร้า  เช่นยา Amitriptyline ,   ยากลุ่มBeta- blockers  เช่นยา Propanolol ,  หรือยากลุ่มแอนตี้มัสคารินิกด้วยกันเอง 
โดยทั่วไป แพทย์จะแนะนำให้รับประทานยาเมทสโคโพลามีนก่อนอาหารประมาณ 30 นาที  และก่อนนอน และห้ามใช้ยานี้ร่วมกับยาลดกรด 
ทั้งนี้ ยาเมทสโคโพลามีนสามารถทำให้เกิดอาการ วิงเวียนศีรษะคล้ายจะเป็นลม  หรือ ทำให้ตามีความไวต่อแสงแดด/ตาไม่สู้แสง 
ทั้งนี้ ต้องเพิ่มความระมัดระวังในการใช้ยาเมทสโคโพลามีนกับผู้สูงอายุ  ด้วยอาจก่อให้มีภาวะท้องผูก    ส่วนในเด็ก ทางการแพทย์ยังไม่ได้รับการยืนยันความปลอดภัยของการใช้ยาเมทสโคโพลามีนอย่างชัดเจน  และหากจะใช้ยานี้กับสตรีตั้งครรภ์ หรือสตรีที่อยู่ในภาวะให้นมบุตร  ต้องได้รับการยืนยันจากแพทย์ผู้รักษาเท่านั้น 
*กรณีได้รับยาเมทสโคโพลามีนเกินขนาด ให้สังเกตอาการต่างๆดังนี้ เช่น มองเห็นภาพซ้อน  หายใจลำบาก/หายใจไม่ออก  มีอาการเวียนศีรษะมาก   อาเจียน  รูม่านตาขยาย กระหายน้ำมาก  ความดันโลหิตต่ำ   กล้ามเนื้ออ่อนแรง   คลื่นไส้  เกิดอาการง่วงนอน  ปากแห้งผิดปกติ  อาการชัก  และโคม่า เป็นต้น  ซึ่งเมื่อเกิดอาการเหล่านี้   ต้องรีบไปโรงพยาบาลทันที/ฉุกเฉิน   ดังนั้นการใช้ยานี้ได้อย่างปลอดภัย จึงควรต้องเป็นไปตามคำสั่งของแพทย์อย่างเคร่งครัด 
อนึ่ง หากมีข้อสงสัยเพิ่มเติมในเรื่องของยาเมทสโคโพลามีน สามารถสอบถามข้อมูลการใช้ยานี้ได้จากแพทย์ที่ทำการรักษา หรือจากเภสัชกรตามร้านขายยาได้โดยทั่วไป 
 ///// เมทสโคโพลามีนมีสรรพคุณ(คุณสมบัติ)อย่างไร? ///// 
ยาเมทสโคโพลามีนมีสรรพคุณ/ข้อบ่งใช้เพื่อ รักษาและบรรเทาอาการแผลในกระเพาะอาหาร 
 ///// เมทสโคโพลามีนมีกลไกการออกฤทธิ์อย่างไร? ///// 
ยาเมทสโคโพลามีนเป็นยาในกลุ่มแอนตี้มัสคารินิก(Antimuscarinic)  โดยมีกลไกการออกฤทธิ์โดย ตัวยาจะออกฤทธิ์กดการทำงานที่ระบบประสาทส่วนกลางหรือสมอง พร้อมกับปิดกั้นสารสื่อประสาทไม่ให้ส่งสัญญาณไปสู่ปมประสาท  รวมถึงยังช่วยลดการหลั่งของกรดในกระเพาะอาหาร  ลดการเคลื่อนไหวของอวัยวะในระบบทางเดินอาหาร  จากกลไกดังกล่าว จึงก่อให้เกิดฤทธิ์ของการรักษาได้ตามสรรพคุณ 
 ///// เมทสโคโพลามีนมีรูปแบบการจัดจำหน่ายอย่างไร? ///// 
ยาเมทสโคโพลามีนมีรูปแบบการจัดจำหน่ายเป็น 
- ยาเม็ดชนิดรับประทาน ขนาด 2.5 - 5 มิลลิกรัม/เม็ด 
 ///// เมทสโคโพลามีนมีขนาดรับประทานอย่างไร? ///// 
ยาเมทสโคโพลามีนมีขนาดรับประทาน เช่น 
 
- ผู้ใหญ่: รับประทานครั้งละ 2.5 - 5 มิลลิกรัม ก่อนอาหารประมาณครึ่งชั่วโมง และก่อนนอน ทั้งนี้ กรณีผู้ป่วยมีอาการ ปวดท้องรุนแรง แพทย์อาจ ให้ผู้ป่วยเริ่มต้นรับประทานยาครั้งละ 5 มิลลิกรัม ก่อนอาหาร 3 มื้อ และก่อนอน หรือคิดเป็นปริมาณ  20 มิลลิกรัม/วัน 
- เด็ก: ยังไม่มีข้อมูลที่ชัดเจนทางคลินิกด้านความปลอดภัยของการใช้ยานี้ในเด็ก การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียง		ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเมทสโคโพลามีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  ท้องผูก โรคหัวใจ โรคกล้ามเนื้อ่อนแรง  รวมถึงกำลังกินยา/ใช้ยาอะไรอยู่ เพราะยาเมทสโคโพลามีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                      เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมทสโคโพลามีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ดี เพื่อประสิทธิผลของการรักษาควรรับประทานยาเมทสโคโพลามีนตรงเวลา 
 ///// เมทสโคโพลามีนมีผลไม่พึงประสงค์อย่างไร? ///// 
ยาเมทสโคโพลามีนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อหัวใจ:  เช่น  หัวใจเต้นเร็ว  ชีพจรเต้นผิดปกติ 
- ผลต่อระบบประสาท:  เช่น  ปวดศีรษะ  หงุดหงิด   สับสน ง่วงนอน   เวียนศีรษะ 
- ผลต่อตา:  เช่น  รูม่านตาขยาย  ตาพร่า  แรงดันในลูกตาเพิ่ม/ความดันตาสูง 
- ผลต่อระบบทางเดินอาหาร:  เช่น  คลื่นไส้ อาเจียน  ท้องผูก  ท้องอืด 
- ผลต่อผิวหนัง:  เช่น  ลมพิษ  เหงื่อออกน้อย 
- ผลต่อระบบต่อมไร้ท่อ:  เช่น  กดการหลั่งน้ำนมของมารดา 
- ผลต่อระบบทางเดินปัสสาวะ: เช่น  ปัสสาวะขัด 
 ///// มีข้อควรระวังการใช้เมทสโคโพลามีนอย่างไร? ///// 
มีข้อควรระวังการใช้ยาเมทสโคโพลามีน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคต้อหิน  ผู้ป่วยโรคปัสสาวะขัด/หรือท่อทางเดินปัสสาวะตีบ  ผู้ป่วยด้วยโรคกล้ามเนื้ออ่อนแรง 
- ห้ามมิให้ผู้ป่วยปรับขนาดรับประทานเอง ให้รับประทานยานี้ตามคำสั่งแพทย์อย่าง	 เคร่งครัด 
- ห้ามดื่มสุราร่วมกับการรับประทานยานี้ 
- ห้ามใช้ยานี้กับ เด็ก สตรีตั้งครรภ์ หรือสตรีที่อยู่ในภาวะให้นมบุตร โดยไม่มีคำสั่งจากแพทย์  ห้ามมิให้ผู้ป่วยกลุ่มนี้ใช้ยาด้วยตนเองโดยเด็ดขาด 
- ระวังการใช้ยานี้ในผู้สูงอายุ 
- ระวังการใช้ยานี้กับผู้ที่มีภาวะโรคหลอดเลือดหัวใจ  ผู้ป่วยหัวใจล้มเหลว  ผู้ที่มีหัวใจเต้นผิดจังหวะ  และผู้ที่มีภาวะหัวใจเต้นเร็วผิดปกติ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง ยาแผนปัจจุบันทุกชนิด (รวมเมทสโคโพลามีนด้วย) ยาแผนโบราณทุกชนิด  อาหารเสริมและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เมทสโคโพลามีนมีปฏิกิริยาระหว่างยากับยาตัวอื่นอย่างไร? ///// 
ยาเมทสโคโพลามีนมีปฏิกิริยาระหว่างยากับยาตัวอื่น เช่น 
- การใช้ยาเมทสโคโพลามีนร่วมกับยากลุ่ม TCAs   สามารถทำให้ผลข้างเคียงของยาเมทสโคโพลามีนมีมากขึ้นกว่าเดิม หากไม่มีความจำเป็นใดๆ ควรเลี่ยงการใช้ร่วมกัน 
- หลีกเลี่ยงการใช้ยาเมทสโคโพลามีนร่วมกับยากลุ่ม Beta blocker และ Digoxin ด้วยจะทำให้เกิดผลข้างเคียงของยา Beta blocker และ Digoxin มากขึ้นกว่าเดิม หากไม่มีความจำเป็นใดๆ ควรเลี่ยงการใช้ยากลุ่มดังกล่าวร่วมกัน 
- ห้ามใช้ยาเมทสโคโพลามีนร่วมกับเครื่องดื่มที่มีแอลกอฮอล์  เพราะจะส่งผลให้ ผู้ป่วยมีอาการ ง่วงนอน อ่อนเพลีย คล้ายอาการกดการทำงานของระบบประสาท 
 ///// ควรเก็บรักษาเมทสโคโพลามีนอย่างไร? ///// 
ควรเก็บยาเมทสโคโพลามีนที่อุณหภูมิระหว่าง 15 – 30 องศาเซลเซียส(Celsius)  ห้ามเก็บในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น  เก็บยาให้พ้นมือเด็กและสัตว์เลี้ยง  และไม่เก็บยาในรถยนต์หรือในห้องน้ำ 
 ///// เมทสโคโพลามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเมทสโคโพลามีนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Extendryl, AlleRx, Rescon, Pamine Forte 
 ///// บรรณานุกรม ///// 
https://en.wikipedia.org/wiki/Methylscopolamine_bromide [2016,Oct1] 
https://www.drugs.com/dosage/methscopolamine.html  [2016,Oct1] 
https://www.drugs.com/sfx/methscopolamine-side-effects.html [2016,Oct1] 
https://www.drugs.com/cdi/methscopolamine.html [2016,Oct1]
