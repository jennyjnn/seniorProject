ซีโรโทเนอจิก (Serotonergic drug)
 ///// บทนำ ///// 
ยาซีโรโทเนอจิก(Serotonergic drug) เป็นกลุ่มยาที่มีความเกี่ยวข้องกับสารสื่อประสาทของมนุษย์ที่มีชื่อว่า ซีโรโทนิน(Serotonin)  ยากลุ่มนี้เป็นสารเคมีที่ถูกดัดแปลงขึ้นมาบำบัดรักษาอาการผิดปกติของสมดุลของสารซีโรโทนินในร่างกาย  ซึ่งสามารถจำแนกกลุ่มยาซีโรโทเนอจิกเป็นหมวดหมู่ย่อย/กลุ่มย่อย ดังนี้ 
1. ซีโรโทนิน รีเซพเตอร์ อะโกนิสต์(Serotonin receptor agonists หรือ Selective serotonin receptor agonist): เป็นกลุ่มยาที่ออกฤทธิ์คล้ายกับสาร Serotonin โดยตัวยา กลุ่มนี้จะเข้าจับกับตัวรับ(Receptor)ในร่างกายที่มีชื่อว่า Serotonin receptor หรือเรียกว่า 5-HT receptor(5-hydroxytryptamine receptor)  ประโยชน์ทางคลินิกของยากลุ่มนี้  เช่น 
- ใช้เป็นยารักษาอาการทางจิตประสาท เช่น อาการซึมเศร้า  วิตกกังวล และ โรคอารมณ์สองขั้ว 
- ใช้บรรเทาและลดอาการปวดศีรษะไมเกรน  ปวดศรีษะคลัสเตอร์ 
- ใช้ป้องกันการอาเจียน โดยเพิ่มการบีบตัวของกระเพาะอาหาร-ลำไส้ 
- บรรเทาอาการความจำเสื่อม 
- ลดอารมณ์ก้าวร้าว และรักษาภาวะติดสุรา 
- รักษาอาการสะอึก 
- ช่วยเพิ่มสมรรถนะทางเพศ 
อนึ่ง ยาในกลุ่มนี้ เช่นยา Triptan, Sumatriptan เป็นต้น 
2. ซีโรโทนิน รีเซพเตอร์ แอนตาโกนิสต์(Serotonin receptor antagonists): เป็นกลุ่มยาที่ออกฤทธิ์ยับยั้งการทำงานของสาร Serotonin ที่ให้ประโยชน์ทางคลินิก เช่น 
- ใช้บำบัดอาการทางจิตประสาท เช่น โรคซึมเศร้า 
- บำบัดและป้องกันอาการปวดศีรษะไมเกรน 
- รักษาโรคความดันโลหิตสูง 
- ใช้เป็นยารักษาอาการแพ้ต่างๆ  อาการของไข้ละอองฟาง  บรรเทาอาการอาเจียน  	  หรือช่วยเพิ่มความอยากอาหาร 
- ลดอาการข้างเคียง(ผลข้างเคียง)ในผู้ป่วยที่ได้รับยาเคมีบำบัด หรือผู้ป่วยที่เพิ่งได้รับการผ่าตัด 
- รักษาโรคลำไส้แปรปรวน 
อนึ่ง ตัวอย่างยาในกลุ่มนี้ เช่นยา Granisetron, Ondasetron 
3. ซีโรโทนิน รีอัพเทค อินฮิบิเตอร์ (Serotonin reuptake inhibitors/SRI): เป็นกลุ่มยาที่ออกฤทธิ์ยับยั้งการดูดคืนกลับของสารซีโรโทนินในสมอง ประโยชน์ทางคลินิก เช่น 
- รักษาภาวะซึมเศร้า 
- รักษาอาการวิตกกังวล 
- บรรเทาอาการย้ำคิดย้ำทำ 
- บรรเทาอาการป่วยจากโรคหลอดเลือดในสมอง 
- รักษาอาการหลั่งเร็วในบุรุษเพศ 
- บรรเทาอาการบริโภคอาหารที่ผิดปกติ เช่น การอาเจียนหลังบริโภคอาหารทุกมื้อ 
อนึ่ง ตัวอย่างยาในกลุ่มนี้ เช่นยา Fluoxetine, Sertraline 
4. ซีโรโทนิน รีลีสซิ่ง เอเจนต์ (Serotonin releasing agents ย่อว่า SRA): เป็นยาที่กระตุ้นการหลั่งสาร Serotonin ในสมอง  ประโยชน์ทางคลินิก เช่น 
- ใช้เป็นยาลดน้ำหนักตัว 
- รักษาภาวะซึมเศร้า และอาการวิตกกังวล 
อนึ่ง ตัวยาในกลุ่มนี้ เช่นยา Tramadol เป็นต้น 
ยาในกลุ่มซีโรโทเนอจิก มีความเฉพาะเจาะจงต่ออาการโรคที่แตกต่างกันออกไปตามธรรมชาติของโรคแต่ละโรค  ตามโครงสร้างทางเคมีของยาแต่ละตัวยาย่อย  ดังนั้นแพทย์เท่านั้นที่จะสามารถตรวจคัดกรอง และเลือกใช้ยาในกลุ่มเหล่านี้ได้อย่างถูกต้อง ปลอดภัยและเหมาะสมกับผู้ป่วยมากที่สุด 
 ///// ยาซีโรโทเนอจิกมีสรรพคุณ(คุณสมบัติ)อย่างไร? ///// 
ยาซีโรโทเนอจิกมีสรรพคุณ/ข้อบ่งใช้ เช่น 
- บรรเทาอาการความจำเสื่อม 
- บำบัดอาการทางจิตประสาท เช่น อาการซึมเศร้า  วิตกกังวล  อารมณ์สองขั้ว  อาการย้ำคิดย้ำทำ 
- บำบัดและป้องกันอาการปวดศีรษะไมเกรน  รักษาความดันโลหิตสูง 
- ใช้เป็นยาลดน้ำหนักตัว 
- ใช้เป็นยารักษาอาการแพ้ต่างๆ 
- ลดอารมณ์ก้าวร้าว และรักษาภาวะติดสุรา 
 ///// ยาซีโรโทเนอจิกมีกลไกการออกฤทธิ์อย่างไร? ///// 
ด้วยกลุ่มยาซีโรโทเนอจิก เป็นกลุ่มยาที่มีกลไกการออกฤทธิ์ฤทธิ์แตกต่างกันในแต่ละกลุ่มยาย่อยตามธรรมชาติของแต่ละกลุ่มยาย่อย  ซึ่งกลไกการออกฤทธิ์จะเกิดที่สมอง โดยมีความสัมพันธ์กับสารสื่อประสาทที่เรียกว่า Serotonin กล่าวคือยากลุ่มซีโรโทเนอจิกนี้จะทำให้สมดุลของสาร Serotonin ในสมองมีระดับที่เหมาะสม จนช่วยบรรเทาอาการป่วยของผู้ป่วยที่เกิดจากการขาดสมดุลของสาร Serotoninได้ในที่สุด 
 ///// ยาซีโรโทเนอจิกมีรูปแบบการจัดจำหน่ายอย่างไร? ///// 
ยาซีโรโทเนอจิกมีรูปแบบการจัดจำหน่าย เช่น 
- ยารับประทาน ชนิดเม็ด และชนิดน้ำ 
- ยาฉีด 
- ยาพ่นจมูก 
- ยาเหน็บทวาร 
- พลาสเตอร์ปิดผิวหนัง 
 ///// ยาซีโรโทเนอจิกมีขนาดรับประทาน/การบริหารยาอย่างไร? ///// 
ด้วยยาในกลุ่มซีโรโทเนอจิก มีหลากหลายรายการ  ขนาดรับประทานและขนาดการบริหารยา/ใช้ยา จึงขึ้นกับดุลยพินิจของแพทย์ผู้รักษาเป็นแต่ละกรณีๆของแต่ละผู้ป่วย โดยต้องอาศัยข้อมูลทางการแพทย์ของตัวผู้ป่วย เช่น อายุ  อาการโรค  ความรุนแรงของอาการ  ยาอื่นๆที่ผู้ป่วยใช้อยู่ และโรคประจำตัวของผู้ป่วย เพื่อช่วยในการเลือกใช้ยาให้ตรงตามอาการ และมีความปลอดภัยต่อผู้ป่วยมากที่สุด  นอกจากนั้น หลายอาการของโรค ต้องใช้เวลาของการรับประทาน/การรักษาโดยให้ผู้ป่วยได้รับยานี้ต่อเนื่องจนครบตามมาตรฐานของการใช้ยานี้ถึงแม้อาการผู้ป่วยจะดีขึ้นแล้วก็ตาม  ดังนั้นการรับประทาน/การใช้ยานี้ จึงต้องเป็นไปตามคำสั่งของแพทย์ผู้รักษาเท่านั้น และห้ามมิให้ผู้ป่วย ซี้อ และ/หรือปรับขนาดรับประทานยานี้ด้วยตนเอง   ด้วยเหตุผลดังกล่าว บทความนี้จึงขอไม่กล่าวถึงขนาดของการรับประทาน/การใช้ยาในกลุ่มนี้ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซีโรโทเนอจิก  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาซีโรโทเนอจิก อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
โดยทั่วไป หากลืมรับประทานยาซีโรโทเนอจิก ก็สามารถรับประทานยาเมื่อนึกขึ้นได้  ถ้าเวลาใกล้เคียงกับการรับประทานยาในครั้งถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ดี การลืมรับประทานยาซีโรโทเนอจิกบ่อยครั้ง อาจก่อให้เกิดภาวะถอนยาตามมา และมักทำให้อาการป่วยทรุดลง  การรับประทานยาซีโรโทเนอจิก ตรงเวลา จึงย่อมส่งผลดีต่อตัวผู้ป่วยเอง 
 ///// ยาซีโรโทเนอจิกมีผลไม่พึงประสงค์อย่างไร? ///// 
ผลไม่พึงประสงค์(ผลข้างเคียง/อาการข้างเคียง)จากยากลุ่มซีโรโทเนอจิก  สามารถส่งผลต่อระบบอวัยวะต่างๆของร่างกายได้มากมาย เช่น 
- ผลต่อระบบประสาท: เช่น วิงเวียน  สับสน  ชัก 
- ผลต่อระบบทางเดินอาหาร:  เช่น  คลื่นไส้  ท้องเสียหรือท้องผูก  ปวดท้อง 
- ผลต่อระบบการเผาผลาญพลังงานของร่างกาย: เช่น ระดับน้ำตาลในเลือดผิดปกติโดยอาจสูง หรือต่ำ ก็ได้ 
- ผลต่อผิวหนัง: เช่น ผื่นคัน ลมพิษ 
- ผลต่อระบบหัวใจและหลอดเลือด: เช่น  หัวใจเต้นผิดปกติ  ความดันโลหิตผิดปกติโดยอาจสูงหรือต่ำก็ได้ 
- ผลต่อตับ: เช่น  ตับอักเสบ 
ดังนั้น การใช้ยาซีโรโทเนอจิก แต่ละชนิด ผู้ป่วยจึงควรเรียนรู้ผลข้างเคียงของการใช้ยานี้ที่อาจเกิดขึ้นตามมา  ทั้งนี้ ผู้ป่วยสามารถสอบถามผลข้างเคียงจากยานี้ได้จากแพทย์ผู้ที่ทำการรักษา หรือจากเภสัชกรได้โดยทั่วไป 
 ///// มีข้อควรระวังการยาซีโรโทเนอจิกอย่างไร? ///// 
มีข้อควรระวังการยาซีโรโทเนอจิก เช่น 
- ห้ามใช้กับผู้ที่แพ้ยาในกลุ่มนี้ 
- ห้ามปรับขนาดรับประทานด้วยตนเอง 
- ระวังการใช้ยานี้กับผู้ที่มีประวัติเป็นโรคหัวใจล้มเหลว  ผู้ป่วยโรคกล้ามเนื้อหัวใจขาดเลือด  ผู้ป่วยโรคความดันโลหิตสูง  โรคลมชัก  ผู้ป่วยโรคหลอดเลือด  ผู้ป่วยโรคตับ  โรคไต  ผู้ป่วยที่มีภาวะหัวใจเต้นผิดจังหวะ 
- ระวังการใช้ยานี้กับ เด็ก สตรีตั้งครรภ์  สตรีที่อยู่ในภาวะให้นมบุตร และผู้สูงอายุ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยากลุ่มซีโรโทเนอจิกด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ยาซีโรโทเนอจิกมีปฏิกิริยาระหว่างยากับยาตัวอื่นอย่างไร? ///// 
ยาซีโรโทเนอจิกมีปฏิกิริยาระหว่างยากับยาตัวอื่น เช่น 
- การใช้ยากลุ่มซีโรโทนิน แอนตาโกนิสต์ ร่วมกับการดื่มแอลกอฮอล์จะก่อให้เกิดอาการ วิงเวียน/ เวียนศีรษะอย่างมาก  ง่วงนอน  จึงห้ามรับประทานยานี้ร่วมกับเครื่องดื่มที่มีแอลกอฮอล์โดยเด็ดขาด 
- การใช้ยากลุ่มซีโรโทนิน รีอัพเทค อินฮิบิเตอร์ ร่วมกับยารักษาโรคจิตประสาทชนิด  อื่น เช่น MAOI และ TCA อาจนำไปสู่ภาวะ Serotonin syndrome  และทำให้เกิดอาการต่างๆ เช่น อุณหภูมิของร่างกายสูงขึ้น  ความดันโลหิตสูง  หัวใจเต้นเร็วจนถึงขึ้นเสียชีวิต  ดังนั้นจึงควรหลีกเลี่ยงการใช้ยาเหล่านี้ร่วมกัน 
 ///// ควรเก็บรักษายาซีโรโทเนอจิกอย่างไร? ///// 
ควรเก็บยาซีโรโทเนอจิก ภายใต้อุณหภูมิที่ระบุมากับเอกสารกำกับยาไม่เก็บยาในห้องน้ำ หรือในรถยนต์  เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ยาซีโรโทเนอจิกมีชื่ออื่นอีกไหม? ผลิตจากบริษัทอะไรบ้าง? ///// 
ยาซีโรโทเนอจิก ที่จำหน่ายในประเทศไทย มียาชื่อการค้า และผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Serotonergic  [2016,Sept3] 
http://www.medscape.com/viewarticle/733706_2 [2016,Sept3] 
https://drugs-forum.com/forum/showthread.php?t=29994 [2016,Sept3] 
http://www.ncbi.nlm.nih.gov/pubmed/17209663  [2016,Sept3] 
https://en.wikipedia.org/wiki/Serotonin_releasing_agent   [2016,Sept3] 
https://en.wikipedia.org/wiki/Serotonin_receptor_agonist  [2016,Sept3] 
https://en.wikipedia.org/wiki/Serotonin_antagonist  [2016,Sept3] 
https://en.wikipedia.org/wiki/Serotonin_reuptake_inhibitor [2016,Sept3]
