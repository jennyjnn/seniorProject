พราซูเกรล (Prasugrel)
 ///// บทนำ ///// 
ยาพราซูเกรล(Prasugrel) เป็นยาที่ออกฤทธิ์ยับยั้งการรวมตัวของเกล็ดเลือดให้เป็นลิ่มเลือด /ยาต้านเกล็ดเลือด    ทางคลินิกนำมาใช้ป้องกันการเกิดหลอดเลือดอุดตัน ยานี้ถูกพัฒนาโดยบริษัทยาของประเทศญี่ปุ่นที่มีชื่อว่า Daiichi Sankyo  ยาพราซูเกรลถูกนำไปใช้ในยุโรปและอเมริกาตั้งแต่ปี ค.ศ.2009 (พ.ศ.2552) โดยมีรูปแบบเภสัชภัณฑ์เป็นยารับประทาน   ยานี้ดูดซึมได้รวดเร็วจากระบบทางเดินอาหาร  เมื่อยาเข้าสู่กระแสเลือดจะเกิดการรวมตัวกับพลาสมาโปรตีนประมาณ 98% ร่างกายต้องใช้เวลาประมาณ 7.4 ชั่วโมง เพื่อกำจัดยานี้ทิ้งไปกับปัสสาวะและอุจจาระ 
ทางคลินิก อาจใช้ยาพราซูเกรลร่วมกับยาแอสไพรินขนาดต่ำๆเพื่อป้องกันภาวะหลอดเลือดอุดตันกับผู้ป่วยด้วยโรคกล้ามเนื้อหัวใจขาดเลือด  หรือหัวใจล้มเหลว  ทางคลินิกยังพบว่ายาพราซูเกรลจะมีประสิทธิภาพที่ดีกว่ายา Clopidogrel  แต่ก็สามารถทำให้เกิดภาวะเลือดออกง่ายได้มากกว่ายา Clopidogrel เช่นกัน 
มีข้อห้ามและข้อจำกัดของการใช้ยาพราซูเกรลที่ผู้บริโภค/ผู้ป่วยควรทราบดังนี้ เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้ขณะที่มีภาวะเลือดออกตามร่างกาย  ผู้ที่มีแผลในกระเพาะอาหาร หรือแผลในลำไส้  ผู้ที่มีภาวะเลือดออกในสมอง/เลือดออกในกะโหลกศีรษะ หรือผู้ที่มีเส้นเลือด/หลอดเลือดในสมองแตก(อ่านเพิ่มเติมในเว็บ haamor.com บทความเรื่อง โรคหลอดเลือดสมองชนิดขาดเลือดและชนิดเลือดออก)  ผู้ที่มีภาวะโรคตับขั้นรุนแรง 
- ห้ามใช้ยานี้กับผู้ที่กำลังจะผ่าตัดเส้นเลือดบายพาส(Bypass)หัวใจ 
- การใช้ยานี้กับสตรีมีครรภ์/สตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ จะต้องอยู่ในความดูแลของแพทย์ผู้รักษาเท่านั้น  ด้วยผู้ป่วยกลุ่มดังกล่าวจัดเป็นกลุ่มเสี่ยงต่อการเกิดผลข้างเคียงที่รุนแรงต่อการใช้ยาหลายชนิดซึ่งรวมยาพราซูเกรลด้วย 
ขณะที่ได้รับยาพราซูเกรล ผู้ป่วยต้องใช้ยาตามคำสั่งแพทย์อย่างเคร่งครัด  ห้ามปรับขนาดการใช้ยานี้หรือหยุดการใช้ยานี้ด้วยตนเอง  ด้วยจะทำให้เกิดปัญหาต่อการทำงานของหัวใจจนเป็นเหตุให้ถึงขั้นเสียชีวิตได้ 
การใช้ยาพราซูเกรล อาจก่อให้เกิดอาการข้างเคียง(ผลข้างเคียง)ที่พบได้บ่อย เช่น  ปวดหลัง  มีอาการไอ  ท้องเสีย  ปวดศีรษะ และคลื่นไส้ เป็นต้น 
หลังจากหยุดใช้ยาพราซูเกรลตามคำสั่งแพทย์ ระบบการทำงานของเกล็ดเลือดจะกลับมาเป็นปกติภายในประมาณ 5–9 วัน 
คณะกรรมการอาหารและยาของไทยได้ระบุให้ยาพราซูเกรลอยู่ในประเภท                  ยาอันตราย  ขนาดและระยะเวลาในการใช้ยานี้จะต้องเป็นไปตามคำสั่งของแพทย์ผู้รักษาแต่ผู้เดียว  ซึ่งผู้บริโภค/ผู้ป่วยสามารถสอบถามข้อมูลเพิ่มเติมเกี่ยวกับยาชนิดนี้ได้จากแพทย์ หรือจากเภสัชกรโดยทั่วไป 
 
 ///// พราซูเกรลมีสรรพคุณ(คุณสมบัติ)อย่างไร? ///// 
ยาพราซูเกรลมีสรรพคุณ/ข้อบ่งใช้เพื่อ บำบัดรักษาและป้องกันภาวะกล้ามเนื้อหัวใจขาดเลือดเนื่องจากมีภาวอุดตันของหลอดเลือดที่หล่อเลี้ยงบริเวณหัวใจ 
 
 ///// พราซูเกรลมีกลไกการออกฤทธิ์อย่างไร? ///// 
ตัวยาพราซูเกรลที่ถูดดูดซึมเข้าสู่ร่างกายยังมิใช่สารออกฤทธิ์ (Prodrug) โดยตัวยาจะต้องผ่านกระบวนการเมตาบอไลท์/กระบวนการเปลี่ยนแปลงยา(Metabolite) จนเกิดการเปลี่ยนแปลงโครงสร้างทางเคมีของยานี้ไปเป็นสารที่ออกฤทธิ์ (Active metabolite) ซึ่งจะเข้าไปจับกับตัวรับ(Receptor)บนเกล็ดเลือด ที่มีชื่อว่า “ADP receptors หรือ Adenosine diphosphate receptor” และส่งผลยับยั้งการจับตัวของเกล็ดเลือดได้ตามสรรพคุณ 
 
 ///// พราซูเกรลมีรูปแบบการจัดจำหน่ายอย่างไร? ///// 
ยาพราซูเกรลมีรูปแบบการจัดจำหน่ายเป็น ยาเม็ดชนิดรับประทานที่ประกอบด้วยตัวยา Prasugrel ขนาด 5 และ 10 มิลลิกรัม/เม็ด 
 
 ///// พราซูเกรลมีขนาดรับประทานอย่างไร? ///// 
ขนาดรับประทานของยาพราซูเกรลสำหรับรักษาภาวะกล้ามเนื้อหัวใจขาดเลือดแบบเฉียบพลัน (Acute coronary syndrome) เช่น 
 
- ผู้ใหญ่: รับประทานยาครั้งแรก 60 มิลลิกรัม จากนั้น แพทย์จะให้ลดขนาดรับประทานลงมาเป็น 10 มิลลิกรัม วันละ 1 ครั้ง 
- ผู้มีอายุตั้งแต่ 75 ปีขึ้นไป: รับประทานยาครั้งแรก 60 มิลลิกรัม   จากนั้นแพทย์จะให้ลดขนาดรับประทานลงมาเป็น 5 มิลลิกรัม วันละครั้ง 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- สามารถรับประทานยานี้ ก่อนหรือพร้อมอาหารก็ได้ 
- การใช้ยานี้อาจใช้เวลานานได้ถึง 1 ปี ทั้งนี้ขึ้นกับดุลพินิจของแพทย์ผู้รักษา 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาพราซูเกรล ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  แผลในกระเพาะอาหาร  โรคตับ  รวมทั้งกำลังกินยา/ใช้ยา หรืออาหารเสริมอะไรอยู่ เพราะยาพราซูเกรล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาพราซูเกรล สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// พราซูเกรลมีผลไม่พึงประสงค์อย่างไร? ///// 
ยาพราซูเกรลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น เกิดภาวะเลือดออกง่าย  มีภาวะโลหิตจาง  ปริมาณฮีโมโกลบินลดลง   มีภาวะเกล็ดเลือดต่ำ  เม็ดเลือดขาวต่ำ 
- ผลต่อระบบทางเดินอาหาร:  เช่น  ท้องเสีย  มีเลือดออกในระบบทางเดินอาหาร  เลือดออกที่เหงือก  คลื่นไส้ 
- ผลต่อระบบประสาท:  เช่น   วิงเวียน   ปวดศีรษะ 
- ผลต่อระบบหัวใจและหลอดเลือด:   เช่น  ความดันโลหิตสูงหรือไม่ก็ต่ำ  หัวใจเต้นช้า  หัวใจเต้นผิดจังหวะ 
- ผลต่อตับ:  เช่น  ตับทำงานผิดปกติ 
- ผลต่อผิวหนัง:  เช่น  มีการบวมในผิวหนังชั้นหนังแท้  เกิดผื่นคัน  มีเลือดออกในเนื้อเยื่อใต้ผิวหนัง/ห้อเลือด 
- ผลต่อระบบทางเดินปัสสาวะ:  ปัสสาวะมีเลือดปน/ปัสสาวะเป็นเลือด 
- ผลต่อระบบเผาผลาญพลังงานของร่างกาย:  คอเลสเตอรอลในเลือดสูง  มือ-เท้าบวม 
- ผลต่อกล้ามเนื้อ:  เช่น  ปวดหลัง  เจ็บที่กล้ามเนื้อหน้าอก 
- ผลต่อตา:  เช่น  เลือดออกในตา 
- ผลต่อระบบทางเดินหายใจ:  เช่น  หายใจขัด/หายใจลำบาก   ไอ 
 
 ///// มีข้อควรระวังการใช้พราซูเกรลอย่างไร? ///// 
มีข้อควรระวังการใช้ยาพราซูเกรล เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานเอง 
- ห้ามใช้ยานี้กับผู้ป่วยที่มีภาวะโรคตับระยะรุนแรง 
- ห้ามใช้ยานี้กับผู้ป่วยด้วยโรคแผลในกระเพาะอาหารที่อยู่ในระยะมีเลือดออก 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ  โดยไม่มีคำสั่งจากแพทย์ 
- ระวังการใช้ยานี้กับผู้ที่มีภาวะสูญเสียเลือดซึ่งเกิดจากบาดแผลหรือจากการผ่าตัด 
- หยุดการใช้ยานี้ก่อนเข้ารับการผ่าตัด 
- ระหว่างใช้ยานี้ควรหลีกเลี่ยงกิจกรรมที่จะทำให้เกิดการบาดเจ็บตามมาเพราะจะเกิดเลือดออกได้ง่าย 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาพราซูเกรลด้วย) ยาแผนโบราณทุกชนิด  อาหารเสริม ผลิตภัณฑ์เสริมอาหาร และสมุนไพร  ต่างๆเสมอ เพราะยามีทั้งให้คุณและให้โทษดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// พราซูเกรลมีปฏิกิริยาระหว่างยากับยาตัวอื่นอย่างไร? ///// 
ยาพราซูเกรลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาพราซูเกรลร่วมกับ  ยาต้านการแข็งตัวของเลือด เช่นยา Warfarin,  ยากลุ่ม NSAIDs, ด้วยจะเพิ่มความเสี่ยงทำให้มีภาวะเลือดออกง่ายตามมา 
- การใช้ยาพราซูเกรลร่วมกับ Vitamin E  สามารถทำให้ผู้ป่วยได้รับผลข้างเคียงจากยาพราซูเกรลได้มากขึ้น หากต้องใช้ยาทั้ง 2 กลุ่มร่วมกัน ผู้ป่วยควรต้องเพิ่มความระมัดระวัง หรือแพทย์ปรับขนาดรับประทานให้เหมาะสมเป็นกรณีไป 
- การใช้ยาพราซูเกรลร่วมกับยา Fluoxetine  อาจทำให้เกิดภาวะเลือดออกง่าย โดยเฉพาะอย่างยิ่งถ้าเป็นผู้ป่วยที่สูงอายุ หรือผู้ที่มีโรคตับ  โรคไต เพื่อเป็นการป้องกัน                        ภาวะดังกล่าว  ควรหลีกเลี่ยงการใช้ยาร่วมกัน 
 ///// ควรเก็บรักษาพราซูเกรลอย่างไร? ///// 
ควรเก็บยาพราซูเกรลในช่วงอุณหภูมิ 15 – 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 ///// พราซูเกรลมีชื่ออื่นอีกไหม? ผลิตจากบริษัทอะไรบ้าง? ///// 
ยาพราซูเกรลที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น  Aplet, Deklot, Prasact, Prasulet, Prasurel, Prasusafe, Prasuvas, Efient 
 ///// บรรณานุกรม ///// 
https://en.wikipedia.org/wiki/Prasugrel [2017,Feb11] 
http://www.mims.com/thailand/drug/info/effient/?type=brief [2017,Feb11] 
http://www.mims.com/thailand/drug/info/prasugrel/?type=brief&amp;mtype=generic [2017,Feb11] 
https://www.drugs.com/cdi/prasugrel.html [2017,Feb11] 
https://www.drugs.com/drug-interactions/prasugrel-index.html?filter=3&amp;generic_only=#Wh [2017,Feb11]
