เซฟทาโรไลน์ (Ceftaroline)
 ///// บทนำ ///// 
ยาเซฟทาโรไลน์ (Ceftaroline หรือ Ceftaroline fosamil ) เป็นยากลุ่มเซฟาโลสปอริน(Cephalosporin)รุ่นที่ 5  จัดเป็นยาปฏิชีวนะที่ออกฤทธิ์กว้างขวาง โดยสามารถต่อต้านเชื้อแบคทีเรียประเภทดื้อต่อยา Methicillin (Methicillin resistant staphylococcus aureus) รวมถึงแบคทีเรียทั้งชนิดแกรมบวกและชนิดแกรมลบ  ยาเซฟทาโรไลน์ถูกพัฒนาขึ้นโดยบริษัทยาญี่ปุ่น  คณะกรรมการอาหารและยาของอเมริกาได้รับรองการใช้ยานี้เมื่อปี ค.ศ.2010 (พ.ศ.2553)   ทางคลินิกจะใช้ยานี้ในการรักษาโรคปอดบวม (Community-acquired pneumonia) และการติดเชื้อของผิวหนัง 
ยาเซฟทาโรไลน์มีรูปแบบเภสัชภัณฑ์เป็นยาฉีด  ร่างกายต้องใช้เวลาประมาณ 2.5 ชั่วโมงในการกำจัดยานี้ออกจากกระแสเลือด โดยผ่านทิ้งไปกับปัสสาวะและอุจจาระ 
การแพ้ยา เซฟทาโรไลน์  จะแสดงอาการออกมาทางผิวหนัง เช่น  เกิดผื่นคันตามร่างกาย การหายใจขัดข้อง/หายใจลำบาก ซึ่งจะเช่นเดียวกับการแพ้ยาจากยาเซฟาโลสปอรินตัวอื่นๆ 
การใช้ยา เซฟทาโรไลน์ ต่อเนื่องนานเกินกว่า 2 เดือน อาจทำให้เกิดอาการท้องเสียจากการติดเชื้อแบคทีเรียชนิด Clostridium difficile  กรณีนี้ห้ามผู้ป่วยไปสรรหายาแก้ท้องเสียมาใช้รักษาตนเอง ควรให้แพทย์วิเคราะห์อาการและเป็นผู้บำบัดรักษาเท่านั้น 
การใช้ยาเซฟทาโรไลน์กับผู้ป่วยบางกลุ่ม  ต้องเพิ่มความระมัดระวังเป็นอย่างมาก เช่น สตรีมีครรภ์/ตั้งครรภ์  สตรีในภาวะให้นมบุตร  ด้วยยังไม่มีข้อมูลทางการแพทย์ยืนยันความปลอดภัยของตัวยาชนิดนี้ที่อาจส่งผ่านจากมารดาไปถึงทารก  หรือกลุ่มผู้ป่วย
ที่มีภาวะอักเสบของระบบทางเดินอาหาร  ผู้ที่มีสภาวะเลือดออกง่าย  ผู้ป่วย  โรคตับ   ไต  รวมถึงผู้ที่มีสภาพร่างกายขาดสารอาหาร(ทุโภชนาการ)   ล้วนแล้วเป็นกลุ่มเสี่ยงที่อาจเกิดอาการ/ผลข้างเคียงรุนแรงขึ้นเมื่อต้องใช้ยาเซฟทาโรไลน์ 
อย่างไรก็ตาม การใช้ยาเซฟทาโรไลน์ มีข้อห้าม และข้อพึงปฏิบัติที่ผู้บริโภค/ผู้ป่วยควรทำความเข้าใจ ดังนี้ เช่น 
- ห้ามใช้ยานี้กับผู้ป่วยที่มีประวัติแพ้ยานี้ และแพ้ยากลุ่มเซฟาโลสปอริน และเป็นหน้าที่ที่ผู้ป่วยต้องแจ้งให้ แพทย์ พยาบาล เภสัชกร ทราบทุกครั้งที่เข้ารับการรักษาว่าตนเองมีประวัติแพ้ยาอะไรบ้าง 
- ระหว่างที่ได้รับยานี้ แล้วพบอาการผื่นคันขึ้นตามร่างกาย  รู้สึกอึดอัดหายใจไม่ออก/หายใจลำบาก  วิงเวียนรุนแรง  ให้หยุดใช้ยา แล้วรีบแจ้ง แพทย์  พยาบาล  ทันที เพราะอาการดังกล่าว อาจเป็นสัญญาณเตือนว่า ผู้ป่วยแพ้ยาชนิดนี้เข้าแล้ว 
- การใช้ยาเซฟทาโรไลน์เป็นเวลานานเกินไป และ/หรือหลายครั้งต่อเนื่อง  อาจเปิดโอกาสทำให้ร่างกายโดนเชื้อแบคทีเรียชนิดที่ไม่ตอบสนองต่อยาเซฟทาโรไลน์เล่นงาน และก่อให้เกิดอาการโรคที่ใช้ยานี้รักษาแล้วไม่ได้ผล 
- ยาชนิดนี้เป็นยาต่อต้านเชื้อแบคทีเรีย ไม่สามารถนำไปรักษาการติดเชื้อโรคชนิดอื่น เช่น เชื้อไวรัส 
- การใช้ยานี้จะต้องอาศัยความต่อเนื่องตามแพทย์สั่ง ถึงแม้อาการป่วยจากการติดเชื้อแบคทีเรียจะดีขึ้นแล้ว ผู้ป่วยยังคงต้องรับยาให้ครบเทอมของการรักษา ทั้งนี้เพื่อเป็นการป้องกันการดื้อยาของเชื้อโรคนั่นเอง 
- ห้ามผสมยาเซฟทาโรไลน์ร่วมกับยาฉีดชนิดอื่นเพื่อฉีดให้ผู้ป่วยพร้อมกัน  ทั้งนี้เพื่อป้องกันการเกิด ปฏิกิริยาระหว่างยา จนอาจเกิดผลข้างเคียงรุนแรงกับผู้ป่วย หรือไม่ก็ทำให้ยาด้อยประสิทธิภาพในการรักษา 
- ตัวทำละลายเพื่อเตรียมยาเซฟทาโรไลน์สำหรับฉีดให้ผู้ป่วย ได้แก่ 2.5 หรือ 5% Dextrose, หรือ Lactate ringer’s solution 0.45 หรือ 0.9% Normal saline โดยต้องผสมตัวทำละลายกับตัวยานี้ในสัดส่วนตรงตามคำแนะนำของเอกสารกำกับยา 
- สำหรับผู้ป่วยโรคไตที่จำเป็นต้องใช้ยาเซฟทาโรไลน์   แพทย์จะปรับลดขนาดการใช้ยานี้ โดยลดลงตามสภาพการทำงานของไต 
- เมื่อผู้ป่วยที่ได้รับยานี้ครั้งแรก  แพทย์ พยาบาล จะเฝ้าระวัง และสังเกตว่าผู้ป่วยมีอาการแพ้ยานี้หรือไม่ รวมถึงตรวจสอบการทำงานของไต  หากไม่เกิดข้อผิดพลาดหรือสิ่งผิดปกติกับผู้ป่วย แพทย์จึงจะดำเนินการสั่งจ่ายยานี้ได้อย่างต่อเนื่อง 
ด้วยยาเซฟทาโรไลน์ถูกออกแบบเป็นยาชนิดฉีด เราจึงพบเห็นการใช้ยานี้แต่ในสถานพยาบาลเท่านั้น  ยานี้สามารถใช้รักษาอาการติดเชื้อแบคทีเรียได้ทั้งในผู้ใหญ่และในเด็ก   และหากผู้บริโภคมีข้อสงสัยการใช้ยาเซฟทาโรไลน์   สามารถสอบถามข้อมูลการใช้ยานี้เพิ่มเติมได้จาก แพทย์หรือจากเภสัชกร ในสถานพยาบาล ที่ผู้ป่วยเข้ารับการรักษาได้ 
 
 ///// เซฟทาโรไลน์มีสรรพคุณ(คุณสมบัติ)อย่างไร? ///// 
ยาเซฟทาโรไลน์มีสรรพคุณ/ข้อบ่งใช้ เช่น 
- รักษาการติดเชื้อ แบคทีเรีย ของผิวหนัง(Skin and Structure Infection) 
- รักษาโรคปอดบวม(Pneumonia) 
 
 ///// เซฟทาโรไลน์มีกลไกการออกฤทธิ์อย่างไร? ///// 
ตัวยาเซฟทาโรไลน์  มีกลไกการออกฤทธิ์ ยับยั้งกระบวนการสังเคราะห์สารประกอบในตัวแบคทีเรียที่มีชื่อว่า เปปทิโดไกลแคน(Peptidoglycan) ซึ่งเป็นสารประกอบสำคัญที่แบคทีเรียนำมาใช้สร้างผนังเซลล์ของตัวเอง  จากกลไกนี้เองทำให้แบคทีเรียไม่สามารถขยายพันธุ์  หยุดการเจริญเติบโตและตายลงในที่สุด 
 
 ///// เซฟทาโรไลน์มีรูปแบบการจัดจำหน่ายอย่างไร? ///// 
ยา เซฟทาโรไลน์ มีรูปแบบการจัดจำหน่าย เช่น 
- ยาฉีดที่ประกอบด้วย Ceftaroline fosamil ขนาด 400 และ 600 มิลลิกรัม/ขวด(Vial) 
 
 ///// เซฟทาโรไลน์มีขนาดการบริหารยาอย่างไร? ///// 
ยาเซฟทาโรไลน์มีขนาดการบริหารยา/การใช้ยา เช่น 
ก.	สำหรับรักษาการติดเชื้อ  แบคทีเรียของผิวหนัง(Skin and Structure Infection): 
- ผู้ใหญ่: หยดยาเข้าหลอดเลือดดำขนาด 600 มิลลิกรัม ทุก 12 ชั่วโมง เป็นเวลา 5–14 วัน 
ข. สำหรับรักษาโรคปอดบวม(Pneumonia): 
- ผู้ใหญ่: หยดยาเข้าหลอดเลือดดำขนาด 600 มิลลิกรัม ทุก 12 ชั่วโมงเป็นเวลา 5–7 วัน 
ค. สำหรับผู้ป่วยโรคไต(Renal Dose Adjustments): 
-ผู้ใหญ่: 
- มีค่า Creatinine clearance มากกว่า 50 มิลลิลิตร/นาที ไม่ต้องปรับขนาดการใช้ยาแต่อย่างใด 
- มีค่า Creatinine clearance ระหว่าง 30–50 มิลลิลิตร/นาที ให้หยดยาเข้าหลอดเลือดดำ 400 มิลลิกรัม ทุก 12 ชั่วโมง 
- มีค่า Creatinine clearance ระหว่าง 15–30 มิลลิลิตร/นาที ให้หยดยาเข้าหลอดเลือดดำ 300 มิลลิกรัม ทุก 12 ชั่วโมง 
- ผู้ป่วยโรคไตระยะสุดท้าย ให้หยดยาเข้าหลอดเลือดดำ 200 มิลลิกรัม 
	ทุก 12 ชั่วโมง 
อนึ่ง: 
ในเด็ก: การใช้ยานี้กับเด็กและขนาดยานี้ ให้คำนวณจากน้ำหนักตัวและเป็นไปตามดุลยพินิจของแพทย์ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียง                     ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเซฟทาโรไลน์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคทางลำไส้    โรคไต  รวมทั้งกำลังกินยา/ใช้ยาอะไรอยู่  เพราะยาเซฟทาโรไลน์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับการฉีดยาควรทำอย่างไร? ///// 
การใช้ยาเซฟทาโรไลน์จะกระทำอยู่ในสถานพยาบาล  การให้ยานี้กับผู้ป่วยจะเป็นไปตามคำสั่งแพทย์ และมีการจดบันทึกเพื่อใช้เป็นข้อมูลทางคลินิก  ดังนั้นโอกาสที่ผู้ป่วยจะไม่ได้รับการฉีดยาชนิดนี้จึงเป็นไปได้น้อยมาก 
 
 ///// เซฟทาโรไลน์มีผลไม่พึงประสงค์อย่างไร? ///// 
ยาเซฟทาโรไลน์สามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้ อาเจียน  ท้องเสีย  รู้สึกไม่สบายท้อง  เบื่ออาหาร   อาจเกิดการติดเชื้อแบคทีเรียที่ลำไส้ใหญ่ ที่เรียกว่า  Clostridium difficile colitis 
- ผลต่อผิวหนัง:    เช่น  เกิดผื่นคัน  ลมพิษ 
- ผลต่อระบบประสาท:  เช่น  ปวดศีรษะ  วิงเวียน  อาจทำให้เกิดอาการชัก 
- ผลต่อไต:   เช่น  เกิดภาวะไตวาย 
- ผลต่อตับ:  เช่น   เอนไซม์การทำงานของตับในเลือดเพิ่มขึ้น 
- ผลต่อระบบหัวใจและหลอดเลือด:   เช่น  เกิดความดันโลหิตสูง 
- ผลต่อระบบเลือด:   เช่น  มีภาวะโลหิตจาง  อาจเกิดภาวะเม็ดเลือดขาวต่ำ   และ เกล็ดเลือดต่ำ/Thrombocytopenia 
- ผลต่อระบบการเผาผลาญพลังงานของร่างกาย:  เช่น ระดับโปแตสเซียมในเลือดต่ำ 
 
 ///// มีข้อควรระวังการใช้เซฟทาโรไลน์อย่างไร? ///// 
มีข้อควรระวังการใช้ยาเซฟทาโรไลน์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร  เด็ก และผู้สูงอายุ  นอกจากมีคำสั่งแพทย์ 
- ห้ามใช้ยานี้ที่มีสภาพเปลี่ยนไปจากเดิม เช่น มีฝุ่นผงในยา 
- ระหว่างที่ใช้ยานี้แล้วเกิดอาการผิดปกติต่างๆกับผู้ป่วย เช่น ถ่ายอุจจาระเหลวรุนแรง  เกิดผื่นคันตามตัว  อึดอัดหายใจไม่ออก/หายใจลำบาก  จะต้องรีบแจ้ง แพทย์ พยาบาล ทันที 
- ขณะที่ได้รับยาเซฟทาโรไลน์แล้วมีอาการดีขึ้น แพทย์จะยังให้ยานี้จนครบเทอมของการรักษา 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเซฟทาโรไลน์ด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพร ต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เซฟทาโรไลน์มีปฏิกิริยาระหว่างยากับยาตัวอื่นอย่างไร? ///// 
ยาเซฟทาโรไลน์มีปฏิกิริยาระหว่างยากับยาตัวอื่น เช่น 
- ห้ามใช้ยาเซฟทาโรไลน์ร่วมกับผู้ที่ได้รับ วัคซีนอหิวาตกโรค  ด้วยตัวยา                           เซฟทาโรไลน์จะทำให้การกระตุ้นภูมิคุ้มกันต้านทานโรคต่อเชื้ออหิวาตกโรคด้อยลง  หากจำเป็นต้องใช้ยาร่วมกัน ควรเว้นระยะเวลาการใช้วัคซีน นี้ หลังการใช้ยาเซฟทาโรไลน์อย่างน้อย 14 วัน 
- หลีกเลี่ยงการใช้ยาเซฟทาโรไลน์ร่วมกับยาเม็ดคุมกำเนิด อย่าง                       Ethinyl estradiol   ด้วยจะทำให้ประสิทธิผลการคุมกำเนิดของ Ethinyl estradiol ด้อยลงไป ให้ใช้วิธีคุมกำเนิดอื่นร่วมด้วย เช่น ถุงยางอนามัยชาย 
- หลีกเลี่ยงการใช้ยาเซฟทาโรไลน์ร่วมกับยา Probenecid  ด้วยจะทำให้ผู้ป่วยได้รับผลข้างเคียงจากยาเซฟทาโรไลน์มากยิ่งขึ้น 
- ห้ามใช้ยาเซฟทาโรไลน์ร่วมกับยาขับปัสสาวะ อย่างเช่น  Furosemide  เพราะอาจจะก่อให้เกิดพิษ/ผลข้างเคียงรุนแรงต่อไต  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาเซฟทาโรไลน์อย่างไร? ///// 
สามารถเก็บยาเซฟทาโรไลน์ ภายใต้อุณหภูมิ 15–30 องศาเซลเซียส(Celsius)
เก็บในภาชนะที่ปิดมิดชิด พ้นแสง/แสงแดด ความร้อนและความชื้น 
สำหรับยาเซฟทาโรไลน์ที่ผสมน้ำเกลือแล้ว สามารถเก็บภายใต้อุณหภูมิห้องได้ไม่เกิน 6 ชั่วโมง หรือเก็บยาเตรียมเซฟทาโรไลน์ในตู้เย็นที่มีอุณหภูมิ 2–8 องศาเซลเซียสโดยไม่เกิน 24 ชั่วโมง 
ห้ามเก็บยานี้ทั้งชนิดที่ยังไม่ผสม และชนิดที่ผสมแล้ว ในช่องแช่แข็งตู้เย็น 
 
 ///// เซฟทาโรไลน์มีชื่ออื่นอีกไหม? ผลิตจากบริษัทอะไรบ้าง? ///// 
ยาเซฟทาโรไลน์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.accessdata.fda.gov/drugsatfda_docs/label/2010/200327s000lbl.pdf[2017,Sept2] 
https://www.drugs.com/cdi/ceftaroline.html[2017,Sept2] 
https://www.allergan.com/assets/pdf/teflaro_pi[2017,Sept2] 
https://www.drugs.com/drug-interactions/ceftaroline-index.html?filter=2&amp;generic_only=[2017,Sept2]
