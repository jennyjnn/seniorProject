นิเฟคาแลนต์ (Nifekalant)
 ///// บทนำ ///// 
ยานิเฟคาแลนต์(Nifekalant หรือ Nifekalant hydrochloride หรือ Nifekalant HCL)เป็นยาในกลุ่มโปแตสเซียมแชนแนลบล็อกเกอร์(Potassium channel blocker)   ทางคลินิกนำมาใช้รักษาโรคหัวใจเต้นผิดจังหวะ รวมถึงภาวะหัวใจห้องล่างเต้นเร็ว  เริ่มใช้ยานี้ในประเทศญี่ปุ่นเมื่อปี ค.ศ.1999(พ.ศ.2542)โดยจัดจำหน่ายภายใต้ชื่อการค้าว่ายา “Shinbit” 
ยานิเฟคาแลนต์มีรูปแบบเภสัชภัณฑ์เป็นประเภทยาฉีด  โดยมีกลไกชะลอการนำประจุโปแตสเซียม/โพแทสเซียมเข้าสู่เนื้อเยื่อหัวใจในระดับเซลล์ ส่งผลต่อการเปลี่ยนแปลงความต่างศักย์ไฟฟ้าในเซลล์กล้ามเนื้อหัวใจ  ด้วยคุณสมบัตินี้ทำให้อัตราการเต้นของหัวใจลดลง แต่หัวใจจะมีแรงบีบตัวได้มากขึ้น 
การใช้ยานิเฟคาแลนต์ จะต้องฉีดตัวยาเข้าหลอดเลือดดำ โดยใช้น้ำหนักตัวของผู้ป่วยมาเป็นเกณฑ์ในการคำนวณขนาดการให้ยา  และระหว่างที่มีการใช้ยานี้กับคนไข้แพทย์จะทำการตรวจคลื่นไฟฟ้าหัวใจ และเฝ้าระวังการทำงานของหัวใจ ซึ่งการเกิดข้อผิดพลาดของการใช้ยานิเฟคาแลนต์ ไม่ว่าจะด้วยสาเหตุอะไรก็ตาม อาจทำให้อัตราการเต้นของหัวใจผู้ป่วยช้าลง จนถึงขั้นเป็นอันตรายต่อชีวิตได้ 
ยานิเฟคาแลนต์ ยังมีข้อห้ามใช้  ข้อควรระวังอยู่บางประการ ที่ผู้บริโภ/ผู้ป่วยควรทราบดังนี้ เช่น 
- ห้ามใช้กับผู้ป่วยที่มีประวัติแพ้ยาชนิดนี้ 
- ห้ามใช้ร่วมกับยารักษาอาการหัวใจเต้นผิดจังหวะชนิดอื่น  การใช้ยาชนิดใดร่วม   ในการรักษาต้องเป็นไปตามดุลยพินิจของแพทย์เท่านั้น 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร เป็นกลุ่มเสี่ยงต่อการใช้ยาหลายประเภทในการที่จะเกิดผลข้างเคียงจากยาที่รุนแรง ซึ่งรวมถึงยานิเฟคาแลนต์ด้วย 
- ยากลุ่มโปแตสเซียมแชนแนลบล็อกเกอร์ มีผลข้างเคียงบางประการที่ต้องระวัง คือภาวะ Torsades de  pointes ที่เป็นกลุ่มอาการหัวใจห้องล่างเต้นผิดจังหวะจน	  อาจเป็นเหตุให้เสียชีวิตกะทันหัน  ดังนั้นการใช้ยานี้ต้องกระทำในสถานพยาบาล	  และอยู่ในความดูแลของแพทย์อย่างใกล้ชิด 
ปัจจุบัน เราอาจจะไม่พบเห็นการใช้ยานิเฟคาแลนต์ในประเทศไทยก็จริง แต่ก็มียาทางเลือกของโปแตสเซียมแชนแนลบล็อกเกอร์ตัวอื่นสำหรับใช้บำบัดภาวะหัวใจเต้นผิดจังหวะและภาวะหัวใจเต้นเร็ว เช่นยา  Amiodarone และ Dronedarone เป็นต้น 
 
 ///// นิเฟคาแลนต์มีสรรพคุณ(คุณสมบัติ)อย่างไร? ///// 
ยานิเฟคาแลนต์มีสรรพคุณ/ข้อบ่งใช้ เช่น 
- รักษาอาการหัวใจเต้นผิดจังหวะ 
- บำบัดอาการหัวใจห้องล่างเต้นเร็ว 
 ///// นิเฟคาแลนต์มีกลไกการออกฤทธิ์อย่างไร? ///// 
กลไกการออกฤทธิ์ของยานิเฟคาแลนต์คือ ตัวยาจะยับยั้งและชะลอการนำประจุโปแตสเซียม/โพแทสเซียมเข้าสู่เนื้อเยื่อในระดับเซลล์ของหัวใจ ส่งผลต่อการเปลี่ยนแปลงความต่างศักย์ไฟฟ้า  ผลดังกล่าวทำให้เซลล์กล้ามเนื้อหัวใจบีบตัวและเต้นช้าลง  ส่งผลให้อาการหัวใจเต้นผิดจังหวะ และ/หรือเต้นเร็วทุเลาและดีขึ้น 
 
 ///// นิเฟคาแลนต์มีรูปแบบการจัดจำหน่ายอย่างไร? ///// 
ยานิเฟคาแลนต์มีรูปแบบการจัดจำหน่ายเป็น 
- ยาฉีด ที่มีส่วนประกอบของ Nifekalant HCl ขนาด 50 มิลลิกรัม/ขวด 
 
 ///// นิเฟคาแลนต์มีขนาดการบริหารยาอย่างไร? ///// 
ยานิเฟคาแลนต์ มีขนาดการบริหารยา/ใช้ยา เช่น 
- ผู้ใหญ่: หยดยาเข้าหลอดเลือดดำขนาด 0.3 มิลลิกรัม/น้ำหนักตัว 1 กิโลกรัม โดยใช้เวลาหยดยาประมาณ 5 นาทีเป็นอย่างต่ำ หรือให้ยาตามคำสั่งแพทย์ 
- เด็ก: ยังไม่มีข้อมูลทางคลินิกด้านความปลอดภัยของการใช้ยานี้ในเด็ก 
อนึ่ง: 
- การบำบัดด้วยยานี้  จะต้องกระทำในสถานพยาบาล  แพทย์จะดูแลผู้ป่วยจนกว่าอาการหัวใจเต้นผิดจังหวะหรือเต้นเร็ว กลับมาเป็นปกติจึงจะให้ผู้ป่วยกลับบ้านได้ 
- หลังการใช้ยานิเฟคาแลนต์ แพทย์อาจใช้ยาชนิดรับประทานบางรายการให้ผู้ป่วยนำกลับไปรับประทานต่อที่บ้าน ผู้ป่วยควรปฏิบัติตามคำสั่งแพทย์โดยเคร่งครัด 
- เมื่ออยู่บ้าน หากรู้สึกเกิดความผิดปกติในการทำงานของหัวใจ เช่น  รู้สึกใจสั่นเหมือน  หัวใจเต้นผิดจังหวะหรือเต้นเร็ว ให้รีบกลับมาพบแพทย์/มาโรงพยาบาลทันที/ฉุกเฉิน 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่ง	เท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา นิเฟคาแลนต์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆอย่างเช่น  โรคหัวใจ  โรคไต  โรคตับ  โรคความดันโลหิตสูง  โรคความดันโลหิตต่ำ   รวมทั้งกำลังกินยา/ใช้ยาอะไรอยู่ เพราะยานิเฟคาแลนต์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// นิเฟคาแลนต์มีผลไม่พึงประสงค์อย่างไร? ///// 
ยานิเฟคาแลนต์ สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ได้ เช่น  มีภาวะหัวใจเต้นช้า  คลื่นไฟฟ้าหัวใจผิดปกติ  เกิดภาวะหัวใจห้องล่างเต้นเร็วผิดจังหวะ(Torsades de points)  และอาจพบอาการทางผิวหนังได้บ้าง เช่น ผื่นคัน 
 
 ///// มีข้อควรระวังการใช้นิเฟคาแลนต์อย่างไร? ///// 
มีข้อควรระวังการใช้ยานิเฟคาแลนต์ เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง จากแพทย์ 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยน หรือน้ำยามีตะกอน 
- ระวังการใช้ยานี้กับผู้ป่วยที่มีโรคประจำตัวต่างๆ เช่น โรคตับ  โรคไต  โรคปอด                        โรคความดันโลหิตสูง   โรคความดันโลหิตต่ำ  เป็นต้น 
- ใช้ยาต่างๆที่แพทย์สั่งจ่ายเพื่อนำกลับไปรับประทานที่บ้านอย่างต่อเนื่องตรงตามขนาดและเวลาในแต่ละวันตามแพทย์สั่ง 
- กรณีที่พบอาการแพ้ยานี้  โดยสังเกตจากอาการมีผื่นคัน  หายใจไม่ออก/หายใจลำบาก   ใบหน้าบวม   ให้รีบแจ้ง แพทย์/พยาบาล ทันที 
- ปฏิบัติตามคำแนะนำของแพทย์ พยาบาล อย่างเคร่งครัดไม่ว่าจะเป็นเรื่องการพักผ่อน  การรับประทานอาหาร  การออกกำลังกาย  และต้องมาพบแพทย์/มาโรงพยาบาลตามนัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยานิเฟคาแลนต์ด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// นิเฟคาแลนต์มีปฏิกิริยาระหว่างยากับยาตัวอื่นอย่างไร? ///// 
ยานิเฟคาแลนต์มีปฏิกิริยาระหว่างยากับยาตัวอื่น เช่น 
- การใช้ยา นิเฟคาแลนต์ ร่วมกับยารักษาอาการหัวใจเต้นผิดจังหวะ/ ยาต้านหัวใจเต้นผิดจังหวะตัวอื่นๆ  อาจทำให้ผู้ป่วยได้รับอาการข้างเคียงต่างๆที่รุนแรงของยานิเฟคาแลนด์ตามมา หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 
 
 ///// ควรเก็บรักษานิเฟคาแลนต์อย่างไร? ///// 
ควรเก็บยานิเฟคาแลนต์ภายใต้คำแนะนำในเอกสารกำกับยา ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// นิเฟคาแลนต์มีชื่ออื่นอีกไหม? ผลิตจากบริษัทอะไรบ้าง? ///// 
ยานิเฟคาแลนต์ มี่ยาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Potassium_channel_blocker[2017,March25] 
http://adisinsight.springer.com/drugs/800000308[2017,March25] 
https://www.drugs.com/international/shinbit.html[2017,March25] 
https://www.ncbi.nlm.nih.gov/pmc/articles/PMC3139038/[2017,March25] 
https://www.pmda.go.jp/files/000153255.pdf[2017,March25] 
https://www.ncbi.nlm.nih.gov/pubmed/24389941[2017,March25] 
https://www.wikigenes.org/e/chem/e/4486.html[2017,March25] 
https://www.jstage.jst.go.jp/article/fpj/119/2/119_2_103/_pdf[2017,March25] 
http://www.sciencedirect.com/science/article/pii/S188042760880021X[2017,March25]
