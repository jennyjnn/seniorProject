ทรานส์เดอมอล เอสโตรเจน (Transdermal estrogen)
 ///// บทนำ ///// 
ยาทรานส์เดอมอล เอสโตรเจน(Transdermal estrogen) เป็นรูปแบบผลิตภัณฑ์ฮอร์โมนเอสโตรเจน(Estrogen)ชนิดที่ดูดซึมทางผิวหนัง ซึ่งมีทั้งลักษณะแผ่นแปะผิวหนัง  เจล  สเปรย์ และอีมัลชั่นสำหรับทาผิวหนัง  ทางคลินิกมักจะใช้ยา ทรานส์เดอมอล เอสโตรเจนกับสตรีวัยหมดประจำเดือนที่มีภาวะฮอร์โมนเอสโตรเจนในร่างกายต่ำ  ยานี้มีสรรพคุณช่วยบรรเทาอาการจากวัยหมดประจำเดือน เช่น  ร้อนวูบวาบ  ช่องคลอดแห้ง แสบคัน  ตลอดจนกระทั่งภาวะกระดูกพรุน   ทั้งนี้บริเวณผิวหนังของร่างกายที่เหมาะต่อการดูดซึมของยาทรานส์เดอมอล เอสโตรเจน ได้แก่ ใบหน้า  ลำคอ  หน้าท้อง  แก้มก้น 
อย่างไรก็ตาม ก่อนใช้ยาประเภทฮอร์โมนเพศทุกชนิด รวมถึงยาทรานส์เดอมอล เอสโตรเจน ผู้ป่วยควรต้องปรึกษาแพทย์ก่อนทุกครั้ง   เพื่อแพทย์ประเมิน อาการสภาพร่างกายผู้ป่วย ตลอดจนผลกระทบ(ผลข้างเคียง)ต่างๆที่ผู้ป่วยอาจได้รับจากยากลุ่มนี้  เช่น 
- มีความเสี่ยงต่อการเกิดโรคมะเร็งหรือไม่ 
- ขนาดการใช้ยาที่เหมาะสมกับผู้ป่วยเป็นอย่างไร 
- ควรใช้ยาฮอร์โมนเป็นเวลานานเท่าใด 
การเลือกเภสัชภัณฑ์ประเภทฮอร์โมนมาใช้เอง อาจสุ่มเสี่ยงต่อผลกระทบที่รุนแรงตามมา  นอกจากนี้ยังมีข้อมูลทางคลินิกบางประการที่ผู้บริโภคควรทราบและทำความเข้าใจก่อนจะเริ่มใช้ยาทรานส์เดอมอล เอสโตรเจน อาทิ 
- ยาฮอร์โมนประเภทนี้ อาจทำให้มีประจำเดือนผิดปกติ หรือกระตุ้นให้เกิดลิ่มเลือดในหลอดเลือด หรือก่อให้เกิดภาวะหัวใจวาย หรือทำให้หลอดเลือดสมองตีบ(โรคหลอดเลือดสมอง) 
- เกิดความเสี่ยงต่อการเป็นมะเร็งเต้านมทั้งในสตรีและในบุรุษ  ดังนั้นผู้ป่วยที่ได้รับยาทรานส์เดอมอลเอสโตรเจน ควรได้รับการตรวจคัดกรองมะเร็งเต้านมเป็นระยะๆไปตามแพทย์แนะนำ 
- การใช้ยาทรานส์เดอมอล เอสโตรเจนจะต้องระวังมิให้ยาเข้า ตา  จมูก  ปาก หรือช่องคลอด และห้ามมิให้ยาฮอร์โมนนี้/ชนิดนี้ ซึมเข้าแผลเปิดทางผิวหนัง เช่น 
แผลมีดบาด  แผลไฟไหม้  กรณีที่ยาฮอร์โมนนี้สัมผัสหรือเปื้อนบริเวณแผลเปิด	  ดังกล่าว ให้รีบล้างออกด้วยน้ำสะอาดเป็นปริมาณมากๆ 
- ผู้ป่วยที่สูบบุหรี่ หรือติดสุรา และมีการใช้ยาทรานส์เดอมอล เอสโตรเจน จะมีความเสี่ยงต่อการเกิด โรคหลอดเลือด และโรคหัวใจ สูงกว่าผู้ที่ไม่สูบบุหรี่หรือดื่มสุรา 
ยาทรานส์เดอมอล เอสโตรเจนยังมีข้อพึงระวังอื่นๆอีก เช่น การใช้ร่วมกับยาบางประเภท อาจก่อให้เกิดภาวะยาตีกัน(ปฏิกิริยาระหว่างยา) หรือมีอาการข้างเคียง(ผลข้างเคียง)ที่อาจเกิดหรือไม่ก็ได้ทั้งนี้ขึ้นกับร่างกายของแต่ละรายบุคคล หรือ*กรณีใช้ยานี้เกินขนาด ก็อาจทำให้เกิดอาการผิดปกติ เช่น  คลื่นไส้อาเจียน หรือมี ประจำเดือนผิดปกติเกิดขึ้น 
ดังนั้น การใช้ยาประเภทฮอร์โมนที่รวมยาทรานส์เดอมอล เอสโตรเจน ควรต้องมีวินัย กฎเกณฑ์อย่างเข้มงวด เพื่อประโยชน์และความปลอดภัยที่จะเกิดกับผู้บริโภค/ผู้ป่วยมากที่สุด 
 
 ///// ควรใช้ทรานส์เดอมอล เอสโตรเจนแต่ละประเภทอย่างไร? ///// 
ยาทรานส์เดอมอล เอสโตรเจนมีรูปแบบเภสัชภัณฑ์ที่แตกต่างกันและมีวิธีใช้ดังนี้ เช่น 
ก. ชนิดปิด/แปะผิวหนัง: 
- ล้างมือด้วยสบู่ก่อนและหลังใช้แผ่นแปะแบบฮอร์โมน 
- เปิดซองบรรจุอย่างระมัดระวัง ห้ามฉีกแผ่นแปะฮอร์โมนเพราะอาจทำให้การ	  	  ส่งผ่านยาทางผิวหนังของแผ่นแปะฮอร์โมนด้อยประสิทธิภาพลง 
- ปิดแผ่นแปะฮอร์โมนบริเวณผิวหนังที่แห้ง  ห้ามปิดในบริเวณที่มีความมัน 	  	  หรือปิดในบริเวณที่มีเส้นขน  กรณีเหล่านี้ล้วนเป็นอุปสรรคต่อการดูดซึม	  	  เอสโตรเจนทั้งสิ้น 
- ห้ามปิดแผ่นแปะบนราวนมหรือบริเวณผิวหนังที่ย่นไม่เรียบ  ทั้งนี้มีเหตุผลเรื่องการยึดติดกับผิวหนังให้ติดแน่นไม่หลุดง่าย 
- ปิดแผ่นแปะฮอร์โมนตามระยะเวลาที่ระบุในเอกสารกำกับยา อย่าปิดแผ่นแปะในระยะเวลาที่น้อยกว่าหรือนานกว่าที่กำหนด 
- ห้ามทิ้งให้แผ่นแปะฮอร์โมนสัมผัสกับแสงแดด เพราะจะทำให้ฮอร์โมนเอสโตรเจนเสื่อมสภาพเร็วขึ้น 
- หลีกเลี่ยงการปิดแผ่นแปะฮอร์โมนซ้ำที่เดิม ควรเปลี่ยนตำแหน่งการปิดแผ่นแปะทุกสัปดาห์ 
- เมื่อถึงเวลาเปลี่ยนแผ่นแปะฮอร์โมน ให้ใช้นิ้วดึงลอกแผ่นแปะออกจากผิวหนังอย่างช้าๆ กรณีมีเศษแผ่นแปะติดอยู่ให้ทิ้งเวลาประมาณ 15 นาที  จากนั้นใช้นิ้วค่อยขัดถูเศษแผ่นแปะฮอร์โมนออกให้หมด 
- ผู้ที่ใช้แผ่นแปะฮอร์โมนปิดผิวหนังตามขั้นตอนที่กล่าวมา สามารถอาบน้ำ  ว่ายน้ำ ได้ตามปกติ 
- กรณีแผ่นแปะฮอร์โมนหลุดก่อนกำหนด ให้นำแผ่นแปะดังกล่าวปิดทับผิวหนังในบริเวณใหม่ กรณีที่กาวของแผ่นแปะฮอร์โมนเสื่อมสภาพไม่ติดผิวหนัง ผู้บริโภค	  สามารถใช้แผ่นแปะฮอร์โมนชิ้นใหม่ แต่ต้องดึงออกตามระยะเวลาของแผ่นแปะ	  ฮอร์โมนชิ้นเก่า 
ข. ชนิดสเปรย์ผิวหนัง: 
- กรณีเริ่มต้นใช้ยาทรานส์เดอมอล เอสโตรเจนชนิดสเปรย์ขวดใหม่ ให้ปั๊มหัวสเปรย์ทิ้งอากาศไป 3 ครั้ง เพื่อไล่ให้ตัวยาฮอร์โมนมาอยู่ในหลอดสเปรย์และพร้อมใช้งาน 
- สเปรย์ ยาฮอร์โมนเอสโตรเจนตรงผิวหนังที่สะอาดและแห้ง  ห้ามสเปรย์บนผิวหนังที่มีแผลเปิด หรือบริเวณผิวหนังแตกเป็นรอยแยก  ห้ามสเปรย์เข้าช่องคลอดหรือเต้านม 
- ปล่อยทิ้งยาฮอร์โมนเอสโตรเจนที่สเปรย์บนผิวหนังให้แห้งอย่างน้อย 2 นาทีก่อนที่จะใส่เสื้อผ้า และต้องทิ้งเวลาประมาณ 1 ชั่วโมงก่อนชำระล้างบริเวณที่สเปรย์ 
- กรณีแพทย์สั่งเพิ่มปริมาณการสเปรย์ ให้สเปรย์ยาฮอร์โมนเพิ่มขึ้นในบริเวณ	 ผิวหนังที่อยู่ถัดจากพื้นที่ที่มีการสเปรย์ในครั้งแรก 
- ห้ามใช้นิ้วมือถูยาฮอร์โมนเอสโตรเจนขณะที่สเปรย์ลงผิวหนัง 
- ห้ามเด็กและสัตว์เลี้ยงสัมผัสผิวหนังที่ได้รับการสเปรย์ยาฮอร์โมนเอสโตรเจน 
- ปิดขวดสเปรย์ยาฮอร์โมนเอสโตรเจนให้มิดชิดหลังใช้งานทุกครั้ง 
- กรณีต้องใช้ยาสเปรย์ฮอร์โมนชนิดนี้ร่วมกับโลชั่น/ครีมกันแดด ควรทาโลชั่นกันแดดแล้วอย่างน้อย 1 ชั่วโมง  จากนั้นจึงสเปรย์ยาฮอร์โมนเอสโตรเจน 
ค. ชนิดเจลทาผิวหนัง: 
- เมื่อเริ่มใช้ยาฮอร์โมนเอสโตรเจนแบบเจลที่เป็นลักษณะขวดปั๊ม จะต้องกดปั๊มเพื่อให้ตัวยาฮอร์โมนเข้าในหลอดปั๊ม 3–10 ครั้งเพื่อเตรียมความพร้อมการใช้งาน 
- ทำความสะอาดผิวหนังที่ต้องทาเจลฮอร์โมนให้สะอาดและแห้ง  ห้ามทาเจลลงบนผิวหนังที่เป็นแผลเปิด 
- ทาเจลปนผิวหนังให้เป็นฟิล์มบางๆ  ห้ามทาเจลตรงเต้านมหรือช่องคลอด 
- ห้ามให้ เด็ก  สัตว์เลี้ยง มาสัมผัสบริเวณผิวหนังที่ทายาเจลฮอร์โมนเอสโตรเจน 
- ควรรอให้เจลฮอร์โมนแห้งติดผิวหนังอย่างน้อย 5 นาทีก่อนที่จะสวมเสื้อผ้า 
- หากต้องใช้ยาเจลฮอร์โมนเอสโตรเจนร่วมกับโลชั่นกันแดด ให้ทาโลชั่นกันแดดหลังจากทาเจลฮอร์โมนเอสโตรเจนแล้ว 25 นาทีเป็นอย่างต่ำ และหลีกเลี่ยงการ	  ทาโลชั่นกันแดดซ้ำตรงบริเวณที่ใช้ยาเจลฮอร์โมนเอสเตรเจนเป็นเวลาติดต่อกัน	  เกิน 7 วัน 
*****หมายเหตุ:	ยาฮอร์โมนเอสโตรเจนแบบเจลหรือสเปรย์  มักจะมีแอลกอฮอล์เป็นส่วนประกอบในสูตรตำรับ จึงถือเป็นข้อห้ามวางผลิตภัณฑ์ใกล้กับแหล่งความร้อน และ/หรือเปลวไฟ 
 
 ///// ขนาดการบริหารยาทรานส์เดอมอล เอสโตรเจนเป็นอย่างไร? ///// 
ขนาดการบริหารยา/ใช้ยาทรานส์เดอมอล เอสโตรเจน เป็นดังนี้ เช่น 
ก.	กรณียาเจล: 
- ผู้ใหญ่:  ให้ทายาวันละ1ครั้ง หรือตามคำสั่งแพทย์ 
ข.	กรณียาชนิดแผ่นแปะผิวหนัง: 
- ผู้ใหญ่  ปิดผิวหนัง 1–2 ครั้ง/สัปดาห์ ทั้งนี้ขึ้นกับความแรงของตัวยาเอสโตรเจนในแผ่นแปะผิวหนัง 
ค.	กรณียาชนิดสเปรย์: 
- ผู้ใหญ่:   สเปรย์ยาวันละ1ครั้ง หรือตามคำสั่งแพทย์ 
*อนึ่ง: 
- เด็ก: ห้ามใช้ยาทรานส์เดอมอล เอสโตรเจนกับเด็ก 
*****หมายเหตุ:	ขนาดยา และระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้  การใช้ยาที่เหมาะสม  ควรต้องปรึกษา แพทย์ หรือเภสัชกร ก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาทรานส์เดอมอล เอสโตรเจน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาทรานส์เดอมอล เอสโตรเจน	อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมใช้ทรานส์เดอมอล เอสโตรเจนควรทำอย่างไร? ///// 
หากลืมใช้ยาทรานส์เดอมอล เอสโตรเจน สามารถใช้ยาทันทีเมื่อนึกขึ้นได้
ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่า  
ให้ใช้ยาทรานส์เดอมอล เอสโตรเจนที่ขนาดปกติ 
 
 ///// ทรานส์เดอมอล เอสโตรเจนมีผลไม่พึงประสงค์อย่างไร? ///// 
ยาทรานส์เดอมอล เอสโตรเจนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น  ปวดท้อง  เป็นตะคริวที่ท้อง  ท้องอืด  เจ็บคอ  คลื่นไส้อาเจียน  การกลืนลำบาก  ท้องเสียหรือไม่ก็ท้องผูก  อาเจียนมีเลือดปน/อาเจียนเป็นเลือด  อาหารไม่ย่อย  อุจจาระมีสีเทาคล้ายสีโคลน 
- ผลต่อกล้ามเนื้อ: เช่น  ปวดหลัง  เกิดตะคริวที่ใบหน้า-มือ-แขน-เท้า หรือขา  ปวดแขน  ปวดเข่า  ปวดคอ 
- ผลต่อสภาพจิตใจ: เช่น  วิตกกังวล   รู้สึกสับสน  อารมณ์แปรปรวน 
- ผลต่อระบบประสาท: เช่น เกิดอาการชัก  วิงเวียน  มีไข้  หนาวสั่น  ปวดศีรษะ  
ปวดหัวไมเกรน 
- ผลต่อระบบสืบพันธุ์: เช่น มีประจำเดือนออกมามาก/ประจำเดือนผิดปกติ  กลั้นปัสสาวะลำบาก/กั้นปัสสาวะไม่อยู่ในสตรี 
- ผลต่อระบบทางเดินหายใจ: เช่น  มีอาการไอ  หายใจลำบาก  หายใจแรง/ลึก 
- ผลต่อระบบหัวใจและหลอดเลือด: เช่น หัวใจเต้นผิดปกติ  แน่นหน้าอก 
- ผลต่อผิวหนัง: เช่น ผิวหนังบวม  เกิดผื่นคัน  เหงื่อออกมาก  ผิวหนังบางลง 
- อื่นๆ: เช่น คลำพบก้อนเนื้อบริเวณเต้านม 
 ///// มีข้อควรระวังการใช้ทรานส์เดอมอล เอสโตรเจนอย่างไร? ///// 
มีข้อควรระวังการใช้ทรานส์เดอมอล เอสโตรเจน เช่น 
- ห้ามใช้กับผู้ที่แพ้ยานี้ และ/หรือแพ้ส่วนประกอบในสูตรตำรับ 
- ห้ามใช้กับสตรีมีครรภ์/ตั้งครรภ์ หรือ ให้นมบุตร 
- ห้ามปรับขนาดการใช้ยาด้วยตนเอง 
- ห้ามใช้ยาอื่นใดร่วมกับยาทรานส์เดอมอล เอสโตรเจนโดยไม่มีคำสั่งจากแพทย์ทั้งนี้เพื่อป้องกันภาวะยาตีกัน 
- ต้องมารับการตรวจร่างกาย และการตรวจเลือดจากแพทย์/โรงพยาบาล โดยเฉพาะการตรวจเลือดดูทำงานของตับ ตรวจการทำงานของหลอดเลือดหัวใจ ตามที่แพทย์นัดหมายทุกครั้ง 
- ควรใช้ยานี้ต่อเนื่องตามคำสั่งแพทย์  ห้ามหยุดการใช้ยานี้ด้วยตนเอง 
- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ต้องหยุดใช้ยานี้ทันที แล้วรีบนำผู้ป่วยส่งโรงพยาบาลทันที 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาทรานส์เดอมอล เอสโตรเจนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ทรานส์เดอมอล เอสโตรเจนมีปฏิกิริยาระหว่างยากับยาตัวอื่นอย่างไร? ///// 
ยาทรานส์เดอมอล เอสโตรเจนมีปฏิกิริยาระหว่างยากับยาตัวอื่น เช่น 
- ห้ามใช้ยาทรานส์เดอมอล เอสโตรเจนร่วมกับ ยาDasabuvir เพราะจะเกิดความเสี่ยงทำให้ตับทำงานผิดปกติ 
- ห้ามใช้ยาทรานส์เดอมอล เอสโตรเจนร่วมกับ ยาCarfilzomib เพราะจะเกิดความเสี่ยงทำให้เกิดลิ่มเลือดในหลอดเลือดสูงตามมา 
- หลีกเลี่ยงการใช้ยาทรานส์เดอมอล เอสโตรเจนร่วมกับ ยาHydrocortisone เพราะอาจ ทำให้เกิดผลข้างเคียงต่างๆสูงขึ้น  เช่น ตัวบวม  ความดันโลหิตสูง  น้ำหนักตัวเพิ่มขึ้นและมีภาวะน้ำตาลในเลือดสูง 
 
 ///// ควรเก็บรักษาทรานส์เดอมอล เอสโตรเจนอย่างไร? ///// 
ควรเก็บยาทรานส์เดอมอล เอสโตรเจนภายใต้เงื่อนไขตามเอกสารกำกับยา  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// ทรานส์เดอมอล เอสโตรเจนมีชื่ออื่นอีกไหม? ผลิตจากบริษัทอะไรบ้าง? ///// 
ยาทรานส์เดอมอล เอสโตรเจน มียาชื่อการค้าและบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.mayoclinic.org/drugs-supplements/estradiol-transdermal-route/proper-use/drg-20075306  [2018,Jan20] 
https://medlineplus.gov/druginfo/meds/a605042.html  [2018,Jan20] 
http://www.mims.com/thailand/drug/info/divigel/?type=brief  [2018,Jan20] 
https://www.drugs.com/drug-interactions/estradiol-index.html?filter=3&amp;generic_only=#H  [2018,Jan20]
