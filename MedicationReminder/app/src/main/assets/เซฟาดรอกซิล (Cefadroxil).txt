เซฟาดรอกซิล (Cefadroxil)
 ///// บทนำ ///// 
ยาเซฟาดรอกซิล(Cefadroxil หรือ Cefadroxil monohydrate) เป็นยาปฏิชีวนะในกลุ่มเซฟาโลสปอริน(Cephalosporin) ที่มีการออกฤทธิ์ฆ่าเชื้อแบคทีเรียได้หลายชนิด(Broad-spectrum antibiotic)    ทางคลินิกนำมาใช้รักษาโรคติดเชื้อที่ระบบอวัยวะต่างๆของต่างกาย เช่น ทอลซิลอักเสบ  การติดเชื้อที่ผิวหนัง  กรวยไตอักเสบ   โรคติดเชื้อระบบทางเดินปัสสาวะ    โรคติดเชื้อที่ระบบทางเดินหายใจส่วนบน  รวมถึงใช้เป็นยา ป้องกันเยื่อบุหัวใจอักเสบซึ่งมีสาเหตุมาจากเชื้อแบคทีเรีย 
ยาเซฟาดรอกซิลมีรูปแบบเภสัชภัณฑ์เป็นยารับประทาน ตัวยาสามารถถูกดูดซึมจากระบบทางเดินอาหารเข้าสู่กระแสเลือดได้เกือบทั้งหมด  ยาเซฟาดรอกซิลจะแทรกซึมผ่านไปตามเนื้อเยื่อและของเหลวได้ทั่วร่างกาย  และยังสามารถซึมผ่านรกและเข้าในน้ำนมของมารดาได้   ร่างกายต้องใช้เวลาประมาณ 1.5 ชั่วโมง เพื่อกำจัดยานี้ออกจากกระแสเลือด โดยผ่านทิ้งไปทางปัสสาวะเป็นส่วนมาก  ด้วยคุณสมบัติและลักษณะการกระจายตัวของยาเซฟาดรอกซิลในร่างกายดังที่กล่าว ทำให้ผู้ป่วยต้องรับประทานยานี้วันละ 1–2 ครั้ง ตามขนาดและระยะเวลาที่แพทย์แนะนำ                        ก็สามารถรักษาอาการติดเชื้อแบคทีเรียได้แล้ว 
ตัวอย่างกลุ่มแบคทีเรียที่ตอบสนองต่อการใช้ยาเซฟาดรอกซิล เช่น Beta-hemolytic streptococci, Staphylococci, Streptococcus, Escherichia coli, Proteus mirabilis, Klebsiella species และ Moraxella (Branhamella) catarrhalis 
กลไกการทำลายและต่อต้านแบคทีเรียของยาเซฟาดรอกซิล โดยตัวยาจะส่งผลกระทบต่อกระบวนการสร้างผนังเซลล์ของแบคทีเรีย ทำให้แบคทีเรียไม่สามารถกระจายพันธุ์  หยุดการเจริญเติบโตและตายลงในที่สุด 
ทั้งนี้ มีแนวทางปฏิบัติของผู้ป่วยเมื่อได้รับยาเซฟาดรอกซิลที่ควรทราบดังต่อไปนี้ เช่น 
 
- ยาเซฟาดรอกซิลเป็นยาต่อต้านแบคทีเรีย ห้ามนำมาใช้รักษาการติดเชื้อโรค                     ประเภทเชื้อรา และเชื้อไวรัส 
- หลีกเลี่ยงการใช้ยานี้กับผู้ป่วยที่มีประวัติแพ้ยานี้ และแพ้ยากลุ่มเซฟาโลสปอรินและเป็นหน้าที่ที่ผู้ป่วยต้องแจ้งให้ แพทย์ พยาบาล เภสัชกร ทราบทุกครั้งที่เข้ารับการรักษาว่า ตนเองมีประวัติแพ้ยาอะไรบ้าง 
- การรับประทานยาเซฟาดรอกซิลต้องอาศัยความต่อเนื่อง ถึงแม้ได้รับยา 1–2 วันแล้วอาการป่วยจะดีขึ้นจนดูเหมือนปกติ  ผู้ป่วยยังต้องรับประทานยาจนครบเทอม	  การรักษาตามคำสั่งแพทย์ 
- กรณีที่รับประทานยาเซฟาดรอกซิลในขณะท้องว่าง แล้วมีอาการไม่สบายในท้อง  อาจรู้สึกคลื่นไส้  ให้เปลี่ยนมารับประทานยาพร้อมอาหารแทน ซึ่งก็ไม่ได้ทำให้	  ประสิทธิภาพของการรักษาด้อยลงไป 
- ระหว่างที่ได้รับยานี้แล้วพบอาการผื่นคันขึ้นตามร่างกาย  รู้สึกอึดอัด/หายใจไม่ออก/หายใจลำบาก  วิงเวียนรุนแรง  ให้หยุดใช้ยานี้ แล้วรีบนำผู้ป่วยมาพบแพทย์/มาโรงพยาบาลทันที/ฉุกเฉิน   ด้วยอาการดังกล่าวเป็นสัญญาณว่าผู้ป่วยอาจแพ้ยาชนิดนี้ 
- การใช้ยาเซฟาดรอกซิลต่อเนื่องเป็นเวลานานเกินไป   อาจเปิดโอกาสทำให้	  ร่างกายโดนเชื้อแบคทีเรียชนิดที่ไม่ตอบสนองต่อเซฟาดรอกซิลเล่นงาน และ	  	  ก่อให้เกิดอาการโรคที่ใช้ยานี้รักษาแล้วไม่ได้ผล  ด้วยเหตุผลดังกล่าวนี้จึงไม่	  	  แนะนำให้ผู้ป่วยไปซื้อหายานี้มารับประทานเองโดยมิได้ขอคำปรึกษาจากแพทย์ 
- ขณะได้รับยากลุ่มเซฟาโลสปอริน  ผู้ป่วยบางรายอาจเกิดอาการเป็นตะคริวที่ท้อง  ปวดท้อง   ท้องเสียรุนแรง  ทางคลินิกได้แนะนำว่า ไม่ควรไปซื้อยาแก้ท้องเสียมา	  รับประทานเอง  นอกจากจะไม่ตรงกับแนวทางการรักษาที่ถูกต้องแล้ว ยังอาจทำให้	  อาการป่วยทวีความรุนแรงมากขึ้น  กรณีนี้ควรนำผู้ป่วยกลับมาปรึกษาแพทย์/มาโรงพยาบาล เพื่อแพทย์ปรับแนวทางการใช้ยานี้ ซึ่งจะปลอดภัยต่อผู้ป่วยมากที่สุด 
- การใช้ยานี้กับผู้ป่วยโรคเบาหวาน  อาจทำให้ค่าน้ำตาลในเลือดผิดปกติ  ผู้ป่วยจะต้องแจ้งให้แพทย์ผู้ที่รักษาโรคเบาหวานทราบด้วยว่า ขณะนี้ตนเองกำลังใช้ยา	  เซฟาดรอกซิล  แพทย์จะปรับขนาดการใช้ยารักษาเบาหวานได้อย่างเหมาะสม	  และถูกต้อง 
- ผู้ป่วยกลุ่มผู้สูงอายุ  เด็กอายุต่ำกว่า 10 ปี  อยู่ในกลุ่มเสี่ยงที่จะเกิดอาการข้างเคียง(ผลข้างเคียง)ของยาเซฟาดรอกซิลได้ง่ายกว่าผู้ป่วยกลุ่มอื่น 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร  ต้องให้แพทย์พิจารณาเป็นกรณีๆไปว่า เหมาะสมที่จะใช้ยาเซฟาดรอกซิลหรือไม่  สิ่งที่แพทย์จะระมัดระวังเป็นพิเศษ คือ การส่งผ่านยาเซฟาดรอกซิลจากร่างกายมารดาไปถึงทารกนั่นเอง 
ยาเซฟาดรอกซิลจัดเป็นยาปฏิชีวนะที่สามารถใช้รักษาอาการติดเชื้อแบคทีเรียได้ทั้งในผู้ใหญ่และเด็ก  กรณีใช้ยาเซฟาดรอกซิลประเภทยาน้ำแขวนตะกอนกับผู้ป่วยเด็ก  ต้องเก็บยาเซฟาดรอกซิลประเภทแขวนตะกอนซึ่งได้รับการผสมเจือจางด้วยน้ำแล้วไว้ในตู้เย็นที่มีอุณหภูมิ  2–8 องศาเซลเซียส (Celsius) และห้ามเก็บยาในช่องแช่แข็งตู้เย็น 
หากผู้บริโภคมีข้อสงสัยการใช้ยาเซฟาดรอกซิล สามารถสอบถามข้อมูลการใช้ยานี้เพิ่มเติมได้จากแพทย์ที่ทำการตรวจรักษา หรือสอบถามจากเภสัชกรได้ทั่วไป 
 
 ///// เซฟาดรอกซิลมีสรรพคุณ(คุณสมบัติ)อย่างไร? ///// 
ยาเซฟาดรอกซิลมีสรรพคุณ/ข้อบ่งใช้ เช่น 
- รักษาอาการอักเสบที่มีสาเหตุจากการติดเชื้อแบคทีเรีย เช่น  ทอลซิลอักเสบ  กรวยไตอักเสบ   การติดเชื้อของผิวหนัง   โรคติดเชื้อระบบทางเดินหายใจส่วนบน  โรคติดเชื้อระบบทางเดินปัสสาวะ  โดยมีขนาดและระยะเวลาการรับประทานที่แตกต่างกันตามอาการและความรุนแรงของโรค 
- ใช้เป็นยาป้องกันการติดเชื้อแบคทีเรียที่เยื่อบุหัวใจ (Bacteria endocarditis prophylaxis) 
 
 ///// เซฟาดรอกซิลมีกลไกการออกฤทธิ์อย่างไร? ///// 
ยาเซฟาดรอกซิลมีกลไกการออกฤทธิ์ โดยตัวยาจะยับยั้งกระบวนการสังเคราะห์สารประกอบในตัวแบคทีเรีย ที่มีชื่อว่า เปปทิโดไกลแคน (Peptidoglycan) ซึ่งเป็นสารประกอบสำคัญที่แบคทีเรียนำมาใช้สร้างผนังเซลล์ของตัวเอง  จากกลไกนี้เองทำให้แบคทีเรียไม่สามารถขยายพันธุ์  หยุดการเจริญเติบโต  และตายลงในที่สุด 
 
 ///// เซฟาดรอกซิลมีรูปแบบการจัดจำหน่ายอย่างไร? ///// 
ยาเซฟาดรอกซิลมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วยยา Cefadroxil monohydrate ขนาด
  500 มิลลิกรัม/แคปซูล 
- ยาเม็ดชนิดรับประทาน ที่ประกอบด้วยยา Cefadroxil monohydrate 1,000 มิลลิกรัม/เม็ด 
- ยาน้ำแขวนตะกอน ที่ประกอบด้วยยา Cefadroxil monohydrate ขนาด 
  250 มิลลิกรัม/5 มิลลิลิตร และ 500 มิลลิกรัม/5 มิลลิลิตร 
 
 ///// เซฟาดรอกซิลมีขนาดรับประทานอย่างไร? ///// 
ยาเซฟาดรอกซิลมีขนาดรับประทาน เช่น 
ก.	สำหรับป้องกันการติดเชื้อที่เยื่อบุหัวใจ (Bacterial Endocarditis Prophylaxis) 
- ผู้ใหญ่อายุมากกว่า 18 ปี: รับประทานยาขนาด 2,000 มิลลิกรัม ครั้งเดียวก่อนเข้ารับหัตถการทางการแพทย์ 1 ชั่วโมง 
- เด็กอายุ 1–18 ปี และมีน้ำหนักตัว 39 กิโลกรัมลงมา: รับประทานยาขนาด 50 มิลลิกรัม/น้ำหนักตัว 1 กิโลกรัม ครั้งเดียวก่อนเข้ารับหัตถการทางการแพทย์ 1 ชั่วโมง โดยห้ามใช้ยาเกิน 2,000 มิลลิกรัม 
- เด็กอายุ 1–18 ปี และมีน้ำหนักตัวตั้งแต่ 40 กิโลกรัมขึ้นไป: รับประทานยาขนาด 2,000 มิลลิกรัม ครั้งเดียวก่อนเข้ารับหัตถการทางการแพทย์ 1 ชั่วโมง 
ข.สำหรับกรวยไตอักเสบ(Pyelonephritis): 
- ผู้ใหญ่: รับประทานยาครั้งละ 1,000 มิลลิกรัม ทุกๆ 12 ชั่วโมง เป็นเวลา 14 วันต่อเนื่อง 
- เด็ก: ขนาดยาอยู่ในดุลพินิจของแพทย์ผู้รักษา 
ค. สำหรับผิวหนังอักเสบติดเชื้อ(Skin or Soft Tissue Infection): 
 
- ผู้ใหญ่: รับประทานยาขนาด 1,000 มิลลิกรัม  สามารถรับประทานครั้งเดียว/วัน หรือแบ่งรับประทานเป็นวันละ 2 ครั้งก็ได้ตามแพทย์แนะนำ โดยมีระยะเวลาในการรับประทานตามคำสั่งแพทย์ 
- เด็กอายุตั้งแต่ 1 เดือนขึ้นไป: รับประทานยาขนาด 15 มิลลิกรัม/น้ำหนักตัว 1 กิโลกรัม ทุกๆ 12 ชั่วโมง ห้ามใช้ยาเกิน 2,000 มิลลิกรัม/วัน 
- เด็กอายุต่ำกว่า 1 เดือน: ขนาดยาขึ้นกับดุลพินิจของแพทย์ 
ง. สำหรับทอลซิลอักเสบ(Tonsillitis) และคอหอยอักเสบ(Pharyngitis): 
- ผู้ใหญ่: รับประทานยาขนาด 1,000 มิลลิกรัม/วัน  อาจรับประทานยาครั้งเดียวต่อวันหรือแบ่งการรับประทานเป็น 2 ครั้งต่อวันก็ได้ตามแพทย์สั่ง โดยมีระยะรับประทานยา  10 วัน	ต่อเนื่อง 
- เด็กอายุ 1 เดือนขึ้นไป: รับประทานยา 30 มิลลิกรัม/น้ำหนักตัว 1 กิโลกรัม/วัน  อาจรับประทานยา วันละ1ครั้งหรือแบ่งรับประทานวันละ 2 ครั้งก็ได้ตามแพทย์สั่ง และห้ามใช้ยาเกิน 2,000 มิลลิกรัม/วัน 
- เด็กอายุต่ำกว่า 1 เดือน: ขนาดยาขึ้นกับดุลพินิจของแพทย์ 
จ.สำหรับการติดเชื้อที่ระบบทางเดินหายใจส่วนบน(Upper Respiratory Tract Infection) 
- ผู้ใหญ่: รับประทานยาขนาด 500 มิลลิกรัม ทุกๆ 12 ชั่วโมง หรือรับประทานยาขนาด 1,000 มิลลิกรัม ทุกๆ 24 ชั่วโมง เป็นเวลา 7 – 10 วัน 
- เด็ก: ขนาดยาขึ้นกับดุลพินิจของแพทย์ 
ฉ. สำหรับการติดเชื้อในระบบเดินปัสสาวะ (Urinary Tract Infection): 
- กรณีติดเชื้อไม่รุนแรง: ผู้ใหญ่: รับประทานยา 1,000–2,000 มิลลิกรัม/วัน โดยรับประทานยาเพียงครั้งเดียว  หรือแบ่งรับประทานเป็น 2 ครั้งต่อวันก็ได้ตามคำสั่งแพทย์  ระยะเวลาของการรับประทานให้เป็นไปตามคำสั่งแพทย์เช่นกัน,   เด็ก: ขนาดยาขึ้นกับดุลพินิจของแพทย์ 
- กรณีติดเชื้อรุนแรง: ผู้ใหญ่: รับประทานยา 1,000 มิลลิกรัม วันละ 2 ครั้ง,  เด็ก: ขนาดยาขึ้นกับดุลพินิจของแพทย์  ระยะเวลาของการรับประทานให้เป็นไปตามคำสั่งแพทย์เช่นกัน 
อนึ่ง: 
- ยานี้รับประทานช่วงท้องว่าง หรือพร้อมอาหารก็ได้ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                     ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเซฟาดรอกซิล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆอย่างเช่น  โรคทางลำไส้/โรคทางเดินอาหาร   โรคเบาหวาน  โรคไต  รวมทั้งกำลังกินยา/ใช้ยาอะไรอยู่ เพราะยาเซฟาดรอกซิลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเซฟาดรอกซิล สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาในขนาดปกติ 
อนึ่ง เพื่อประสิทธิผลในการใช้ยาเซฟาดรอกซิล  ผู้ป่วยจะต้องรับประทานยานี้จนครบเทอมการรักษาตามคำสั่งแพทย์ 
 ///// เซฟาดรอกซิลมีผลไม่พึงประสงค์อย่างไร? ///// 
ยาเซฟาดรอกซิลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ 
- ผลต่อระบบทางเดินอาหาร:  เช่น  คลื่นไส้ อาเจียน  ท้องเสีย  รู้สึกไม่สบายท้อง  เบื่ออาหาร  อาจเกิดการติดเชื้อที่เรียกว่า ลำไส้ใหญ่อักเสบชนิด Pseudomembranous colitis 
- ผลต่อระบบประสาท:  เช่น  อาจทำให้เกิดอาการชัก 
- ผลต่อไต:  เช่น  ไตทำงานผิดปกติ/ไตอักเสบ 
- ผลต่อตับ:  เช่น  เกิดภาวะตับวาย   เอนไซม์การทำงานของตับในเลือดสูงขึ้น 
- ผลต่อระบบทางเดินปัสสาวะและอวัยวะสืบพันธุ์:  เช่น  เกิดอาการคันบริเวณทางเดินปัสสาวะ   ช่องคลอดอักเสบ(ในสตรี) 
- ผลต่อระบบเลือด:  เช่น  อาจเกิดภาวะเม็ดเลือดขาวต่ำ, Thrombocytopenia(เกล็ดเลือดต่ำ)  มีภาวะโลหิตจางจากมีเม็ดเลือดแดงแตก 
- ผลต่อระบบกล้ามเนื้อและกระดูก:  เช่น  มีอาการปวดข้อ 
*อนึ่ง:  ผู้ที่ได้รับยานี้เกินขนาด  จะมีอาการ  คลื่นไส้  ประสาทหลอน  ไตทำงานผิดปกติและอาจเกิดอาการโคม่า  ซึ่งถ้ามีอาการเหล่านี้ ให้รีบนำผู้ป่วยส่งโรงพยาบาลทันที 
 
 ///// มีข้อควรระวังการใช้เซฟาดรอกซิลอย่างไร? ///// 
มีข้อควรระวังการใช้ยาเซฟาดรอกซิล เช่น 
- ห้ามใช้กับผู้ที่แพ้ยานี้ 
- ห้ามรับประทานยานี้ร่วมกับเครื่องดื่มประเภทแอลกอฮอล์ด้วยจะทำให้เกิดผลข้างเคียงที่รุนแรงจากยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร  เด็ก และผู้สูงอายุ โดยไม่มีคำสั่งแพทย์ 
- ห้ามปรับขนาดรับประทานด้วยตนเอง และต้องใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สียาเปลี่ยนไป หรือแคปซูลเปียกชื้น 
- ห้ามซื้อยานี้มารับประทานเอง 
- กรณีที่ใช้ยานี้แล้วอาการป่วยไม่ดีขึ้น ให้รีบกลับมาปรึกษาแพทย์/มาโรงพยาบาลอีกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเซฟาดรอกซิลด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เซฟาดรอกซิลมีปฏิกิริยาระหว่างยากับยาตัวอื่นอย่างไร? ///// 
ยาเซฟาดรอกซิลมีปฏิกิริยาระหว่างยากับยาตัวอื่น เช่น 
- ห้ามใช้ยาเซฟาดรอกซิลร่วมกับผู้ที่ได้รับวัคซีนอหิวาตกโรค  ด้วยตัวยา                           เซฟาดรอกซิลจะทำให้การกระตุ้นภูมิต้านทานเชื้ออหิวาตกโรคด้อยลง  หากจำเป็นต้อง                       ใช้ร่วมกัน ควรเว้นระยะเวลาการใช้วัคซีนฯหลังการใช้ยาเซฟาดรอกซิลอย่างน้อย 14 วัน 
- หลีกเลี่ยงการใช้ยาเซฟาดรอกซิลร่วมกับยาเม็ดคุมกำเนิด อย่างเช่น                       Ethinyl estradiol   ด้วยจะทำให้ประสิทธิผลการคุมกำเนิดของยา Ethinyl estradiol                              ด้อยลงไป จึงควรต้องใช้ถุงยางอนามัยชายร่วมด้วยขณะใช้ยานี้ 
- หลีกเลี่ยงการใช้ยาเซฟาดรอกซิลร่วมกับยา Probenecid  ด้วยจะทำให้ผู้ป่วยได้รับผลข้างเคียงจากยาเซฟาดรอกซิลมากยิ่งขึ้น 
- การใช้ยาเซฟาดรอกซิลร่วมกับยาขับปัสสาวะ อย่างเช่น Furosemide   อาจจะก่อให้เกิดพิษต่อไต/ไตอักเสบ  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาเซฟาดรอกซิลอย่างไร? ///// 
ควรเก็บรักษายาเซฟาดรอกซิล ดังนี้ 
- กรณียาชนิดเม็ด, แคปซูล, ยาน้ำแขวนตะกอนที่ยังมิได้ผสมน้ำ:  สามารถเก็บภายใต้อุณหภูมิ 15–30 องศาเซลเซียส 
- สำหรับยาน้ำแขวนตะกอนที่ผสมน้ำแล้ว: ให้เก็บในตู้เย็นซึ่งมีอุณหภูมิ 2–8 องศาเซลเซียส 
- ยานี้ทุกรูปแบบ: ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 ///// เซฟาดรอกซิลมีชื่ออื่นอีกไหม? ผลิตจากบริษัทอะไรบ้าง? ///// 
ยาเซฟาดรอกซิล ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Acidrox, Acer, Actidrox, Acudrox, Adrox, Affycep, Amdrox, Baxon, Cefadril, Cefadroxyl 
 ///// บรรณานุกรม ///// 
https://www.drugs.com/pro/cefadroxil.html[2017,May27] 
https://www.drugs.com/dosage/cefadroxil.html[2017,May27] 
http://www.mims.com/thailand/drug/info/cefadroxil/?type=brief&amp;mtype=generic[2017,May27] 
https://en.wikipedia.org/wiki/Cefadroxil[2017,May27] 
https://www.accessdata.fda.gov/drugsatfda_docs/label/2007/050512s046,050527s022,050528s020lbl.pdf[2017,May27] 
https://www.drugs.com/drug-interactions/cefadroxil-index.html?filter=2&amp;generic_only=[2017,May27]
