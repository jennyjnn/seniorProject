เมทิลโดปา (Methyldopa)
 ///// บทนำ ///// 
เมทิลโดปา (Methyldopa) เป็นสารเคมีจำพวกแอลฟา-อะดรีเนอร์จิก อะโกนิสท์ (Alpha-adrenergic agonist) ถูกนำมาใช้เป็นยาลดความดันโลหิตสูงรวมถึงรักษาความดันโลหิตสูงในหญิงที่อยู่ในช่วงตั้งครรภ์ (Gestational hypertension) รูปแบบของยาแผนปัจจุบันมีทั้งชนิดรับประทานและชนิดฉีด หากเป็นชนิดรับประทานจะมีการดูดซึมจากทางเดินอาหารเพียง 50% โดยประมาณ ตับจะเป็นตัวเปลี่ยนโครงสร้างทางเคมีของเมทิลโดปา และมียาบางส่วนจะถูกเปลี่ยนโครงสร้างที่สมองด้วย ยานี้สามารถซึมผ่านรก น้ำนมมารดา และเข้าสู่สมองของมนุษย์ได้ ร่างกายต้องใช้เวลาประมาณ 1.7 ชั่วโมงในการกำจัดยา 50% ออกจากกระแสเลือดโดยผ่านทิ้งไปกับปัสสาวะ 
องค์การอนามัยโลกกำหนดให้เมทิลโดปาเป็นยาจำเป็นขั้นพื้นฐานของชุมชน คณะกรรมการอาหารและยาของไทยได้บรรจุเมทิลโดปาลงในบัญชียาหลักแห่งชาติเช่นกัน โดยระบุการใช้ยานี้สำหรับรักษาความดันโลหิตสูงในหญิงตั้งครรภ์ เมทิลโดปาจัดเป็นยาอันตราย ห้ามผู้บริโภคหาซื้อมารับประทานเอง ผู้ป่วยต้องได้รับคำยืนยันและคำสั่งจากแพทย์ก่อนการใช้ยาเท่านั้น 
 ///// เมทิลโดปามีสรรพคุณ (คุณสมบัติ) อย่างไร? ///// 
ยาเมทิลโดปามีสรรพคุณใช้รักษาความดันโลหิตสูงรวมความดันโลหิตสูงที่เกิดกับหญิงตั้งครรภ์ด้วย 
 ///// เมทิลโดปามีกลไกการออกฤทธิ์อย่างไร? ///// 
กลไกการออกฤทธิ์ของยาเมทิลโดปาคือ ตัวยาจะออกฤทธิ์กระตุ้นตัวรับของร่างกายที่มีชื่อว่า แอลฟา2-อะดรีเนอร์จิก รีเซพเตอร์ (Alpha-2 adrenergic receptor) ส่งผลต่อเนื่องกับกระบวนการทางเคมีของร่างกายจึงทำให้ความดันโลหิตลดลง 
 ///// เมทิลโดปามีรูปแบบการจัดจำหน่ายอย่างไร? ///// 
ยาเมทิลโดปาในประเทศไทยมีรูปแบบการจัดจำหน่ายเป็นยาเม็ดชนิดรับประทานขนาด 125 และ 250 มิลลิกรัม/เม็ด 
 ///// เมทิลโดปามีขนาดรับประทานอย่างไร? ///// 
ยาเมทิลโดปามีขนาดรับประทานดังนี้เช่น 
- ผู้ใหญ่: เริ่มต้นรับประทานครั้งละ 250 มิลลิกรัมวันละ 2 - 3 ครั้งเป็นเวลา 2 วัน จากนั้นแพทย์อาจค่อยๆปรับขนาดรับประทานยาตามการตอบสนองของผู้ป่วย โดยขนาดคงการรักษาของยานี้มักเป็นการรับประทาน 0.5 - 2 กรัม/วัน ขนาดรับประทานสูงสุดไม่เกิน 3 กรัม/วัน และหากใช้ร่วมกับยาลดความดันโลหิตตัวอื่นควรใช้เมทิลโดปาไม่เกิน 500 มิลลิกรัม/วันโดยแบ่งรับประทาน 
- เด็ก:	เริ่มต้นรับประทาน 10 มิลลิกรัม/น้ำหนักตัว 1 กิโลกรัม/วันโดยแบ่งรับประทานเป็น 2 - 4 ครั้ง แพทย์จะปรับขนาดรับประทานตามความจำเป็น โดยขนาดรับประทานสูงสุดไม่เกิน 65 มิลลิกรัม/น้ำหนักตัว 1 กิโลกรัม/วัน 
- ผู้สูงอายุ: เริ่มต้นรับประทานครั้งละ 125 มิลลิกรัมวันละ 2 ครั้ง การเพิ่มขนาดรับประทานขึ้นอยู่กับการตอบสนองของผู้ป่วยและตามดุลพินิจของแพทย์ โดยขนาดรับประทานสูงสุดไม่เกิน 2 กรัม/วัน 
- อนึ่ง: สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเมทิลโดปา ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาเมทิลโดปา อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาและ/หรือกับอาหารเสริมที่รับประทานอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมทิลโดปาสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// เมทิลโดปามีผลไม่พึงประสงค์อย่างไร? ///// 
ยาเมทิลโดปาสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มือและเท้าบวม เกิดภาวะซึมเศร้า มีไข้ ฝันร้าย วิตกกังวล การครองสติผิดปกติไป อ่อนแรง กระสับกระส่าย ความจำเลอะเลือน สมรรถภาพทางเพศลดลง วิงเวียน รูม่านตาหดตัว ปากแห้ง มีอาการท้องเสียหรือไม่ก็ท้องผูก ปวดศีรษะ ปวดศีรษะไมเกรน ปวดกล้ามเนื้อ ปวดข้อ ความรู้สึกสัมผัสเพี้ยน มีอาการสั่น เต้านมโตพบได้ในเพศชาย ประจำเดือนขาด หัวใจเต้นช้า ความดันโลหิตต่ำ ตับอักเสบ ตับอ่อนอักเสบ โลหิตจางจากเม็ดเลือดแดงแตก และอาจก่อให้เกิดอาการแพ้ยาได้ 
 ///// มีข้อควรระวังการใช้เมทิลโดปาอย่างไร? ///// 
มีข้อควรระวังการใช้ยาเมทิลโดปาดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคตับที่อยู่ในช่วงอาการกำเริบ หรือผู้ป่วยที่มีภาวะโลหิตจางเนื่องจากเม็ดเลือดแดงแตก (Haemolytic anaemia) 
- ห้ามใช้ยานี้กับผู้ป่วยเนื้องอกของต่อมหมวกไต (Pheochromocytoma) 
- ระวังการใช้ยานี้กับผู้ป่วยที่มีประวัติเลือด/โลหิตจางจากเหตุเม็ดเลือดแดงแตก ผู้ป่วยโรคซึมเศร้า ผู้ป่วยโรคพาร์กินสัน ผู้ป่วยโรคตับ โรคไต 
- ระหว่างใช้ยานี้ควรระวังเรื่องการขับขี่ยวดยานพาหนะหรือการควบคุมเครื่องจักรกล 
- ผู้ป่วยที่ใช้ยาเมทิลโดปาควรต้องได้รับการตรวจเลือดเพื่อควบคุมความผิดปกติของจำนวนเม็ดเลือดแดงที่อาจเกิดขึ้นได้ 
- ระวังการใช้ยาในผู้สูงอายุ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเมทิลโดปาด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เมทิลโดปามีปฏิกิริยาระหว่างยากับยาตัวอื่นอย่างไร? ///// 
ยาเมทิลโดปามีปฏิกิริยาระหว่างยากับยาตัวอื่นดังนี้เช่น 
- การใช้ยาเมทิลโดปาร่วมกับยา Levodopa อาจเพิ่มการออกฤทธิ์ของยาเมทิลโดปาและเกิดภาวะความดันโลหิตต่ำรวมถึงเกิดอาการทางจิตประสาทร่วมด้วย การจะใช้ยาร่วมกันควรต้องเป็นไปตามคำสั่งแพทย์ ตลอดจนต้องเคร่งครัดในเรื่องขนาดของการรับประทานยา 
- การใช้ยาเมทิลโดปาร่วมกับวิตามินที่มีธาตุเหล็กเป็นส่วนผสม อาจลดการดูดซึมของเมทิลโดปา หากไม่มีความจำเป็นใดๆควรหลีกเลี่ยงการรับประทานยาพร้อมกัน 
- การใช้ยาเมทิลโดปาร่วมกับยาบางตัวเช่น Pseudoephedrine, Phenylephrine อาจเป็นเหตุให้ความดันโลหิตสูงเพิ่มขึ้น หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาเมทิลโดปาร่วมกับ Clonidine จะส่งผลให้หัวใจเต้นช้าจนอาจถึงขั้นเกิดอันตรายต่อผู้ป่วย อาจมีอาการหายใจไม่ออก/หายใจลำบาก เจ็บหน้าอก วิงเวียนและเป็นลม หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาเมทิลโดปาอย่างไร? ///// 
ควรเก็บยาเมทิลโดปาในที่เย็น ห้ามเก็บในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เมทิลโดปามีชื่ออื่นอีกไหม? ผลิตจากบริษัทอะไรบ้าง? ///// 
ยาเมทิลโดปาที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Methyldopa [2015,Feb7]
	2. http://www.mims.com/USA/drug/info/methyldopa/?type=full&amp;mtype=generic#Dosage [2015,Feb7]
	3. http://drug.fda.moph.go.th:81/nlem.in.th/medicine/essential/list/32#item-8401 [2015,Feb7]
	4. http://www.drugs.com/drug-interactions/methyldopa-index.html?filter=3&amp;generic_only= [2015,Feb7]
	5. http://www.nlm.nih.gov/medlineplus/druginfo/meds/a682242.html#storage-conditions [2015,Feb7]
