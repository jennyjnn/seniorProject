คลอธาลิโดน (Chlorthalidone)
 ///// บทนำ ///// 
ยาคลอธาลิโดน(Chlorthalidone หรือ Chlortalidone) เป็นยาขับปัสสาวะที่มีฤทธิ์คล้ายกับยาขับปัสสาวะกลุ่มไทอะไซด์ (Thiazide-like diuretic)   ทางคลินิกได้นำยานี้มาใช้ลดความดันโลหิตสูง  ยาคลอธาลิโดนถูกขึ้นทะเบียนสูตรตำรับตั้งแต่ปี ค.ศ.1960 (พ.ศ.2503) โดยมีรูปแบบเภสัชภัณฑ์เป็นยาชนิดรับประทาน ตัวยามีการดูดซึมจากระบบทางเดินอาหารไม่ค่อยแน่นอน  เมื่อเข้าสู่กระแสเลือด ประมาณ 75% ของยาคลอธาลิโดนจะเข้ารวมกับพลาสมาโปรตีน  และร่างกายต้องใช้เวลาประมาณ 40 ชั่วโมงเป็นอย่างต่ำเพื่อกำจัดยานี้ทิ้งไปกับปัสสาวะ 
การออกฤทธิ์ของยาคลอธาลิโดนจะเกิดขึ้นที่ไตด้วยการกีดกันมิให้ร่างกายดูดคืนเกลือโซเดียมและเกลือดคลอไรด์กลับเข้าสู่กระแสเลือด  การมีเกลือดังกล่าวน้อยลงส่งผลต่อแรงดันในผนังหลอดเลือด พร้อมกับช่วยขับน้ำออกจากเซลล์ของร่างกาย จึงช่วยลดภาวะบวมน้ำได้อีกด้วย 
ยาคลอธาลิโดน มีข้อห้ามใช้กับผู้ที่มีภาวะปัสสาวะไม่ออก/ปัสสาวะขัด          หรือผู้ที่มีภาวะไตวายระดับรุนแรง  ผู้ป่วยโรคตับระยะรุนแรง  ผู้ป่วยโรคหืด  ผู้ที่มีภาวะเกลือแคลเซียมในเลือดสูง  รวมถึงสตรีมีครรภ์/ตั้งครรภ์  และสตรีที่อยู่ในภาวะให้นมบุตร   นอกจากนี้ยังห้ามใช้ยาคลอธาลิโดนร่วมกับยาบางตัว  ด้วยจะทำให้ผู้ป่วยได้รับผลข้างเคียงจากยาเหล่านั้นได้มากขึ้น เช่นยา  Diazoxide,  Digoxin,  Ketanserin, และ Lithium เป็นต้น 
โดยทั่วไป แพทย์มักแนะนำผู้ที่ได้รับยานี้/ผู้ป่วย ให้รับประทานในช่วงเช้า  การรับประทานยานี้ก่อนนอน หรือช่วงเย็น จะทำให้การนอนหลับของผู้ป่วยถูกรบกวนโดยต้องขึ้นมาปัสสาวะกลางดึกบ่อยขึ้น 
อนึ่ง ยังมีผลข้างเคียงบางประการของการใช้ยาคลอธาลิโดนที่ผู้ป่วยควรต้องเฝ้าระวัง เช่น การวิงเวียนศีรษะ  หากพบอาการนี้ ผู้ป่วยควรอยู่ในท่าพักหรือนอนเพื่อให้อาการดังกล่าวทุเลาขึ้น หรือบางครั้งมีอาการทางผิวหนังโดยทำให้ผิวหนังไวหรือผิวแพ้แสงแดดได้ง่าย  การออกที่โล่งแจ้งของผู้ป่วยจึงควรสวมใส่เสื้อผ้าที่ปกคลุมผิวหนังให้มิดชิดมากขึ้น    นอกจากนี้ ยาคลอธาลิโดนยังทำให้ร่างกายมีสภาพพร่องเกลือโปแตสเซียม/โพแทสเซียม ซึ่งจะส่งผลกระทบต่อการทำงานของหัวใจ  ดังนั้นขณะที่ใช้ยาคลอธาลิโดน แพทย์มีความจำเป็นต้องสั่งจ่ายยาเสริมโปแตสเซียมให้กับผู้ป่วยร่วมด้วย   การไม่รับประทานยาโปแตสเซียมเพื่อช่วยปรับสมดุลของเกลือแร่ในร่างกายจะทำให้   หัวใจเต้นผิดจังหวะ   กล้ามเนื้ออ่อนแรง  ตัวสั่น   ท้องผูก  กล้ามเนื้อเป็นตะคริว    ในผู้ป่วยบางรายอาจมีภาวะกล้ามเนื้อลายสลายร่วมด้วย 
*การได้รับยาคลอธาลิโดนเกินขนาดจะทำให้ผู้ป่วยมี  ความรู้สึกสับสน  วิงเวียน ปากแห้ง  ปัสสาวะมากและตามด้วยปัสสาวะออกน้อย กล้ามเนื้อเป็นตะคริว คลื่นไส้ อาเจียน  และมีอาการหัวใจเต้นแผ่ว/เต้นเบา  เพื่อป้องกันภาวะดังกล่าวผู้ป่วยควรต้องรับประทานยานี้ตรงตามคำสั่งแพทย์อย่างเคร่งครัด 
ยาคลอธาลิโดนที่มีจำหน่าย  มีทั้งชนิดที่เป็นตำรับยานี้เดี่ยวๆ  และ ชนิดที่เป็นสูตรตำรับที่มียาอื่นผสมร่วมอยู่ด้วย เช่นผสมกับยา  Atenolol หรือ Azilsartan(ยาลดความดันโลหิตสูง)  สำหรับประเทศไทย  อาจพบเห็นแต่สูตรตำรับยาผสมซึ่งถูกจัดอยู่ในหมวดยาควบคุมพิเศษ และมีการใช้ยานี้แต่ในสถานพยาบาลเท่านั้น 
 
 ///// คลอธาลิโดนมีสรรพคุณ(คุณสมบัติ)อย่างไร? ///// 
ยาคลอธาลิโดนมีสรรพคุณ/ข้อบ่งใช้ เช่น 
- บำบัดรักษาภาวะ/โรคความดันโลหิตสูง 
- บำบัดรักษาอาการหัวใจล้มเหลว 
- ช่วยลดอาการบวมน้ำของร่างกาย 
 ///// คลอธาลิโดนมีกลไกการออกฤทธิ์อย่างไร? ///// 
กลไกการออกฤทธิ์ของยาคลอธาลิโดนคือ ตัวยานี้จะเป็นยาที่ช่วยลดความดันโลหิต โดยตัวยามีการออกฤทธิ์ได้นานที่ไต ซึ่งยานี้จะเร่งการขับออกทางปัสสาวะของเกลือโซเดียม และเกลือคลอไรด์ รวมถึงน้ำ ในร่างกาย  จากเหตุผลดังกล่าวทำให้เกิดการปรับแรงดันภายในหลอดเลือด อีกทั้งส่งผลลดปริมาณเลือดที่ต้องถูกสูบฉีดออกจากหัวใจ  ด้วยกลไกที่กล่าวมาทั้งหมด จึงก่อให้เกิดฤทธิ์ของการรักษาได้ตามสรรพคุณ 
 
 ///// คลอธาลิโดนมีรูปแบบการจัดจำหน่ายอย่างไร? ///// 
ยาคลอธาลิโดนมีรูปแบบการจัดจำหน่าย เช่น 
- ยาเดี่ยวชนิดเม็ดแบบรับประทาน ที่ประกอบด้วย Chlortalidone ขนาด 
  15, 25, 50, และ 100 มิลลิกรัม/เม็ด 
- ยาเม็ดชนิดรับประทานที่มียาอื่นผสมร่วมด้วย เช่น   Azilsartan  medoxomil 40 มิลลิกรัม + Chlorthalidone 12.5 มิลลิกรัม/เม็ด,  Azilsartan medoxomil 40 มิลลิกรัม + Chlorthalidone 25 มิลลิกรัม/เม็ด 
 
 ///// คลอธาลิโดนมีขนาดรับประทานอย่างไร? ///// 
ยาคลอธาลิโดน มีขนาดรับประทาน เช่น 
ก.	สำหรับรักษาภาวะ/โรคความดันโลหิตสูง: 
- ผู้ใหญ่อายุตั้งแต่ 18 ปีขึ้นไป: รับประทานยาครั้งละ 25 มิลลิกรัม วันละ 1 ครั้ง ในช่วงเช้า ขนาดที่ใช้คงระดับการรักษาอยู่ที่ 25–100 มิลลิกรัม วันละ 1 ครั้ง ขนาดรับประทานสูงสุดไม่เกิน 100 มิลลิกรัม/วัน 
ข.สำหรับลดอาการบวมน้ำของร่างกาย: 
- ผู้ใหญ่อายุตั้งแต่ 18ปีขึ้นไป: เริ่มต้นรับประทานยาขนาด 50–100 มิลลิกรัม วันละ 1 ครั้ง หรือรับประทานครั้งละ 100 มิลลิกรัม วันเว้นวัน  ขนาดรับประทานสูงสุดแพทย์อาจปรับถึง 200 มิลลิกรัม วันละ 1 ครั้ง 
อนึ่ง: 
- หลีกเลี่ยงการรับประทานยานี้ในช่วงมื้อเย็นหรือก่อนนอน 
- แพทย์อาจปรับขนาดรับประทานลดลงเมื่อใช้ยานี้กับผู้สูงอายุ 
- ห้ามใช้ยานี้กับผู้ที่มีอายุต่ำกว่า 18 ปีลงมา 
- รับประทานยานี้ได้ ทั้งพร้อมอาหาร หรือหลังอาหาร 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคลอธาลิโดน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต   โรคตับ  โรคหืด รวมทั้งกำลังกินยา/ใช้ยาอะไรอยู่ เพราะยาคลอธาลิโดน อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีที่ลืมรับประทานยาคลอธาลิโดน  สามารถรับประทานยาทันทีที่นึกขึ้นได้  หากเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า ให้รับประทานในขนาดปกติ 
การลืมรับประทานยาคลอธาลิโดน  อาจทำให้เกิดภาวะความดันโลหิตสูงตามมา  การใช้ยานี้ตามคำสั่งแพทย์ จะทำให้อาการของผู้ป่วยดีขึ้น 
 
 ///// คลอธาลิโดนมีผลไม่พึงประสงค์อย่างไร? ///// 
ยาคลอธาลิโดนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด: เช่น  เกิดภาวะThrombocytopenia(เกล็ดเลือดต่ำ), Leucopenia(ภาวะเม็ดเลือดขาวต่ำ), Eosinophilia (เม็ดเลือดขาวชนิด Eosinophil สูง) 
- ผลต่อระบบทางเดินอาหาร:  เช่น  รู้สึกไม่สบายในช่องท้อง  เบื่ออาหาร  คลื่นไส้  อาเจียน   ปวดท้อง   ท้องผูกหรือไม่ก็ท้องเสีย  ตับอ่อนอักเสบ 
- ผลต่อระบบประสาท:  เช่น  วิงเวียน   ความรู้สึกสัมผัสเพี้ยน   ปวดศีรษะ 
- ผลต่อระบบหัวใจและหลอดเลือด:  เช่น  เกิดภาวะความดันโลหิตต่ำ   หัวใจเต้นผิดจังหวะ 
- ผลต่อตับ:  เช่น  เกิดดีซ่าน  ตับอักเสบ 
- ผลต่อผิวหนัง:  เช่น   เกิดผื่นคัน  ลมพิษ   ผื่นแพ้แสงแดดง่าย 
- ผลต่อระบบทางเดินปัสสาวะ:  เช่น  สมรรถภาพทางเพศถดถอย  มีน้ำตาลใน ปัสสาวะ 
- ผลต่อกล้ามเนื้อ:  เช่น  กล้ามเนื้อเกร็งตัว/ตะคริว 
- ผลต่อตา:   เช่น  ตาพร่า 
- ผลต่อสภาพจิตใจ:  เช่น   กระสับกระส่าย 
- ผลต่อระบบเผาผลาญพลังงานของร่างกาย:  เช่น   มีเกลือโปแตสเซียม/โพแทสเซียมในเลือดต่ำ    กรดยูริคในเลือดสูงขึ้น   ไขมันในเลือดสูง  เกลือโซเดียมใน เลือดต่ำ  เกลือแมกนีเซียมในเลือดต่ำ   น้ำตาลในเลือดสูง   มีอาการของโรคเกาต์ 
 
 ///// มีข้อควรระวังการใช้คลอธาลิโดนอย่างไร? ///// 
มีข้อควรระวังการใช้ยาคลอธาลิโดน เช่น 
- ห้ามใช้กับผู้ที่มีประวัติแพ้ยาชนิดนี้ 
- ห้ามใช้ยานี้กับผู้ป่วยโรคไตระยะรุนแรง หรือผู้ที่มีทางเดินปัสสาวะอุดกั้น/ปัสสาวะขัด   ผู้ป่วยโรคตับระยะรุนแรง  ผู้ป่วยด้วยภาวะ Addisons disease  ผู้ป่วยหอบหืด  ผู้ที่มีภาวะเกลือแคลเซียมในเลือดสูง 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร  เด็ก  และผู้สูงอายุโดยไม่มีคำสั่งจากแพทย์ 
- ห้ามใช้ยาคลอธาลิโดนร่วมกับยาอื่นใดโดยมิได้ขอคำปรึกษาจากแพทย์ก่อน 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาเปียกชื้น หรือ แตกหัก 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบด้วยจะเกิดผลข้างเคียงที่รุนแรงจากยา 
- รับประทานยาต่อเนื่องตรงตามขนาดและเวลาในแต่ละวัน 
- ระหว่างที่ใช้ยานี้ ต้องควบคุมดูแลระดับเกลือแร่ในร่างกายให้มีความสมดุลเสมอ รวมถึงตรวจสอบการทำงานของอวัยวะตับ-ไต ให้เป็นปกติตลอดเวลาตามแพทย์สั่ง 
- ระวังการใช้ยานี้กับผู้ป่วย  โรคเบาหวาน   โรคเกาต์  ผู้ที่มีภาวะ/โรคไขมันในเลือดสูง 
- ระวังการเกิดความดันโลหิตต่ำ หรือมีระดับเกลือโปแตสเซียม/ โพแทสเซียมในเลือดต่ำ 
- มาพบแพทย์/มาโรงพยาบาลตามแพทย์นัดทุกครั้ง เพื่อการตรวจร่างกาย   ตรวจวัดความดันโลหิต  รวมถึงแพทย์อาจปรับแนวทางการรักษาหากมีเหตุจำเป็น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาคลอธาลิโดนด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คลอธาลิโดนมีปฏิกิริยาระหว่างยากับยาตัวอื่นอย่างไร? ///// 
ยาคลอธาลิโดนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาคลอธาลิโดนร่วมกับยา Amiodarone, Dofetilide, Pimozide,  ด้วยจะทำให้มีภาวะหัวใจเต้นผิดจังหวะตามมา 
- หลีกเลี่ยงการใช้ยาคลอธาลิโดนร่วมกับยา Lithium  เพราะจะทำให้ผู้ป่วย                  ได้รับอาการข้างเคียงของยา Lithium  เพิ่มสูงขึ้น เช่น  มีอาการ ท้องเสีย  คลื่นไส้             อาเจียน  ง่วงนอน   ตัวสั่น  กระหายน้ำ  ปัสสาวะมาก  เดินเซ  และกล้ามเนื้ออ่อนแรง 
- การใช้ยาคลอธาลิโดนร่วมกับยา Sodium biphosphate  อาจทำให้เกิดภาวะไตวายตามมาได้  หากจำเป็นต้องใช้ยาร่วมกัน   แพทย์จะปรับขนาดการใช้ยาเป็นรายบุคคลไป 
- ห้ามใช้ยาคลอธาลิโดนร่วมกับยา Tizanidine  ด้วยจะทำให้เกิดภาวะความดันโลหิตต่ำตามมา และมีอาการข้างเคียงบางอย่างร่วมด้วย เช่น  ปวดศีรษะ  วิงเวียน  เป็นลม  อัตราการเต้นของหัวใจผิดปกติ 
 ///// ควรเก็บรักษาคลอธาลิโดนอย่างไร? ///// 
ควรเก็บยาคลอธาลิโดนภายใต้อุณหภูมิ 20–25 องศาเซลเซียส(Celsius)  ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// คลอธาลิโดนมีชื่ออื่นอีกไหม? ผลิตจากบริษัทอะไรบ้าง? ///// 
ยาคลอธาลิโดน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  CTD, Hydrazide, Hythalton, Lupiclor, Thalizide, Thaloric 
 ///// บรรณานุกรม ///// 
https://www.drugs.com/pro/chlorthalidone.html[2017,March25] 
https://en.wikipedia.org/wiki/Chlortalidone[2017,March25] 
http://www.mims.com/thailand/drug/info/chlortalidone/?type=brief&amp;mtype=generic[2017,March25] 
http://labeling.pfizer.com/ShowLabeling.aspx?format=PDF&amp;id=711[2017,March25] 
https://en.wikipedia.org/wiki/Hypokalemia#Signs_and_symptoms[2017,March25] 
http://www.mims.com/thailand/drug/info/chlortalidone/?type=brief&amp;mtype=generic[2017,March25] 
https://www.drugs.com/drug-interactions/chlorthalidone-index.html?filter=3&amp;generic_only=[2017,March25]
