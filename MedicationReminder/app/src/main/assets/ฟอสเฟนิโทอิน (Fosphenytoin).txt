ฟอสเฟนิโทอิน (Fosphenytoin)
 ///// บทนำ ///// 
ยาฟอสเฟนิโทอิน (Fosphenytoin) เป็นสารตั้งต้นของยาเฟนิโทอิน (Phenytoin) และนำมารักษาอาการโรคลมชักระดับที่รุนแรงโดยออกฤทธิ์ที่สมองทำให้กลไกของอาการชักถูกปิดกั้น ซึ่งรูปแบบยาแผนปัจจุบันของยานี้จะเป็นยาฉีดเท่านั้น สามารถฉีดเข้าร่างกายทางเส้นเลือดหรือเข้ากล้ามเนื้อก็ได้ 
เมื่อยาฟอสเฟนิโทอินเข้าสู่กระแสเลือด จะเข้าจับกับพลาสมาโปรตีนได้ประมาณ 95 - 99% จากนั้นยาฟอสเฟนิโทอินจะถูกร่างกายเปลี่ยนไปเป็นตัวยาเฟนิโทอินภายในประมาณ 15 นาที และออกฤทธิ์ของการรักษาก่อนที่จะถูกขับทิ้งไปกับปัสสาวะ 
ยังมีข้อจำกัดบางประการที่แพทย์จะนำมาประกอบการพิจารณาก่อนสั่งจ่ายยาฟอสเฟนิโทอินให้กับผู้ป่วยมีดังนี้เช่น 
- ผู้ป่วยแพ้ยานี้แพ้ยาเฟนิโทอินหรือแพ้ส่วนประกอบของตัวยาฟอสเฟนิโทอินหรือแพ้ยากลุ่ม Hydantoins (ยากันชัก) มาก่อนหรือไม่ 
- อยู่ในภาวะอาการความดันโลหิตต่ำอย่างรุนแรง หรือมีอาการหัวใจเต้นผิดจังหวะหรือไม่ 
- หากเป็นสตรีอยู่ในภาวะตั้งครรภ์หรืออยู่ในภาวะให้นมบุตรหรือไม่ 
- ติดสุราเรื้อรังหรือดื่มสุราจัดเป็นประจำหรือไม่ด้วยแอลกอฮอล์สามารถส่งผลเพิ่มหรือลดระดับยาฟอสเฟนิโทอินในกระแสเลือดได้ 
- เคยมีอาการทางจิตเช่น อาการซึมเศร้าหรือความรู้สึกอยากทำร้ายตนเองหรือไม่ 
ทั้งนี้สภาพอาการของผู้ป่วยที่กล่าวมาข้างต้นล้วนแล้วแต่จะมีอาการหนักขึ้นหากมีการใช้ยาฟอสเฟนิโทอิน 
นอกจากนี้ยังมีข้อมูลทางคลินิกที่แสดงถึงอาการผู้ป่วยหลังจากได้รับยานี้อาทิเช่น 
- มีอาการวิงเวียนหรือง่วงนอนมากหลังได้รับยานี้จึงควรหลีกเลี่ยงการขับขี่ยวดยานพาหนะ หรือการทำงานกับเครื่องจักร 
- ผู้ป่วยบางกลุ่มอาจมีความรู้สึกอยากทำร้ายตัวเองหลังจากได้รับยานี้ บุคลากรทางการแพทย์และญาติผู้ป่วยควรเฝ้าระวังและสังเกตอาการของผู้ป่วยหลังจากได้รับยานี้อย่างใกล้ชิด 
- ยาฟอสเฟนิโทอินอาจทำให้ระดับน้ำตาลในเลือดของผู้ป่วยเพิ่มสูงขึ้น สามารถสังเกตจากอาการของผู้ป่วยที่แสดงออกโดยมีความรู้สึกสับสน ง่วงนอน กระหายน้ำ หายใจเร็ว หน้าแดง 
- ยาฟอสเฟนิโทอินที่ให้กับสตรีที่รับประทานยาเม็ดคุมกำเนิดอยู่สามารถทำให้ฤทธิ์การคุมกำเนิดด้อยลงและสุ่มเสี่ยงต่อการตั้งครรภ์ติดตามมา จึงควรใช้ถุงยางอนามัยชายร่วมในการคุมกำเนิดด้วย 
- ผลต่างๆจากการตรวจเลือดของผู้ป่วยที่ได้รับยานี้อาจมีความคลาดเคลื่อนและขาดความแม่นยำในการแปลผลทดสอบได้ 
- ผู้ป่วยบางรายจะมีอาการผด/ผื่นคันหลังจากได้รับยานี้โดยเฉพาะอย่างยิ่งกับผู้ป่วยที่มีสารพันธุกรรมหรือยีน/จีน (Gene) ที่เรียกว่า HLA-B*1502 (Human leukocyte antigen-B) 
- การใช้ยาฟอสเฟนิโทอินในผู้สูงอายุจะทำให้ผู้ป่วยได้รับอาการข้างเคียง (ผลข้างเคียง)จากยานี้ได้มากกว่าผู้ป่วยกลุ่มอื่น 
- การใช้ยานี้กับสตรีตั้งครรภ์สตรีที่อยู่ในภาวะให้นมบุตรสามารถส่งผลต่อสุขภาพและเป็นอันตรายต่อทารกได้ 
ทั้งนี้การใช้ฟอสเฟนิโทอินจะกระทำในสถานพยาบาลเท่านั้น การฉีดยาให้ผู้ป่วยยังต้องคำนวณปริมาณยาที่ฉีดให้สัมพันธ์กับเวลาที่ร่างกายได้รับยาด้วย การให้ยานี้ที่เร็วเกินไปจะก่อให้ เกิดภาวะความดันโลหิตต่ำและหัวใจเต้นผิดจังหวะ การคำนวณขนาดยาที่เหมาะสมเป็นอีกประการที่มีแต่แพทย์เท่านั้นที่สามารถคำนวณปริมาณการใช้ได้อย่างถูกต้องและเหมาะสม 
อนึ่งยาชื่อการค้าของยานี้ในต่างประเทศคือ ยา Prodilantin 
 ///// ฟอสเฟนิโทอินมีสรรพคุณ (คุณสมบัติ) อย่างไร? ///// 
ยาฟอสเฟนิโทอินมีสรรพคุณ/ข้อบ่งใช้เช่น 
- รักษาภาวะชักต่อเนื่อง (Status epilepticus) 
- รักษาโรคลมชัก (Epilepsy) 
 ///// ฟอสเฟนิโทอินมีกลไกการออกฤทธิ์อย่างไร? ///// 
เมื่อยาฟอสเฟนิโทอินเข้าสู่ร่างกาย กลไกการออกฤทธิ์คือตัวยาจะถูกเปลี่ยนโครงสร้างไปเป็นยาเฟนิโทอิน (Phenytoin) ภายในเวลาไม่เกิน 15 นาที ยาเฟนิโทอินจะกดการนำกระแสประสาทที่กระตุ้นการชักจากสมอง โดยมีการปรับสมดุลของประจุไฟฟ้ารวมถึงเอนไซม์ที่เกี่ยวข้องในกระบวนการนี้คือ Sodium-potassium ATPase (Sodium-potassium adenosine triphospha tase) ด้วยกลไกดังกล่าวจึงก่อให้เกิดฤทธิ์ของการรักษาตามสรรพคุณ 
 ///// ฟอสเฟนิโทอินมีรูปแบบการจัดจำหน่ายอย่างไร? ///// 
ยาฟอสเฟนิโทอินมีรูปแบบการจัดจำหน่ายเป็นยาฉีดที่มีตัวยาเทียบเท่ายาเฟนิโทอิน(Phenytoin) 500 มิลลิกรัมในขนาดบรรจุ 10 มิลลิลิตร 
 ///// ฟอสเฟนิโทอินมีขนาดการบริหารยาอย่างไร? ///// 
ยาฟอสเฟนิโทอินมีขนาดการบริหารยา/การใช้ยาเช่น 
- ผู้ใหญ่: ฉีดยาเข้าหลอดเลือดดำโดยคำนวณเป็นตัวยาเฟนิโทอิน* ขนาด 10 - 20 มิลลิกรัม/น้ำหนักตัว 1 กิโลกรัม การฉีดเข้าหลอดเลือดดำใช้อัตราของยาเฟนิโทอิน 100 - 150 มิลลิกรัม/นาที ขนาดยาที่ใช้คงระดับของการรักษาอยู่ที่ 6 มิลลิกรัม/น้ำหนักตัว 1 กิโลกรัม/วัน ขนาดยาที่ใช้สูงสุดไม่เกิน 2,000 มิลลิกรัม/วัน ทั้งนี้การคำนวณการใช้ยาต้องเป็นไปตามความเห็นของแพทย์ผู้รักษาในขณะนั้น 
- เด็ก: ขนาดการใช้ยานี้กับเด็กทางคลินิกยังมิได้มีการศึกษาและจัดทำ การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*อนึ่ง: 
- *ตัวยาฟอสเฟนิโทอิน 1.5 มิลลิกรัมเทียบเท่ากับยาเฟนิโทอิน 1 มิลลิกรัม 
- การให้ยา (เฟนิโทอิน) กับผู้ป่วยในอัตรามากกว่า 150 มิลลิกรัม/นาทีอาจจะทำให้เกิดความดันโลหิตต่ำติดตามมา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม	ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาฟอสเฟนิโทอิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาฟอสเฟนิโทอิน อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// ฟอสเฟนิโทอินมีผลไม่พึงประสงค์อย่างไร? ///// 
ยาฟอสเฟนิโทอินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ได้อย่างมากเช่น หากฉีดยา (เฟนิโทอิน) เข้าหลอดเลือดดำในอัตราเร็วเกิน 150 มิลลิกรัม/นาที อาจจะทำให้การทำงานของหัวใจผิดปกติเช่น มีความดันโลหิตต่ำ การไหลเวียนเลือดล้มเหลว นอกจากนี้ยังอาจก่อให้เกิดอาการทางสมองเช่น มีอาการซึมเศร้า 
อาการข้างเคียงอื่นที่อาจเกิดขึ้นได้เช่น ตากระตุก วิงเวียน มีผื่นคัน ความรู้สึกสัมผัสเพี้ยน ปวดศีรษะ มีอาการง่วงนอน เดินเซ เพื่อลดอาการข้างเคียงดังกล่าวแนะนำไม่ให้ยากับผู้ป่วยเร็วหรือในปริมาณมากเกินไป 
สำหรับผู้ที่ได้รับยาฟอสเฟนิโทอินเกินขนาด: จะพบอาการคลื่นไส้ อาเจียน หัวใจเต้นเร็วหรือช้าผิดปกติจนถึงขั้นหัวใจหยุดเต้น มีความดันโลหิตต่ำ เกิดภาวะเกลือแคลเซียมในเลือดต่ำ สำหรับการบำบัดรักษาผู้ที่ได้รับยาเกินขนาดนั้นยังไม่มียาที่ใช้ต้านพิษของยาเฟนิโทอิน/ยาฟอสเฟนิโทอินโดยตรง การช่วยเหลือจะต้องกระทำด้วยความรวดเร็วและถูกต้องเช่น ใช้เครื่องมือช่วยหายใจ หรือแม้แต่การฟอกเลือดก็อยู่ในข่ายที่นำมาพิจารณาช่วยเหลือผู้ที่ได้รับยานี้เกินขนาดได้เช่นกัน 
 ///// มีข้อควรระวังการใช้ฟอสเฟนิโทอินอย่างไร? ///// 
มีข้อควรระวังการใช้ฟอสเฟนิโทอินเช่น 
- ห้ามใช้กับผู้ที่แพ้ยาฟอสเฟนิโทอินรวมถึงผู้ที่มีประวัติแพ้กลุ่มยา Hydantoins 
- ห้ามใช้ยานี้กับผู้ป่วยที่มีภาวะหัวใจเต้นช้าผิดปกติหรือผู้ที่มีภาวะหัวใจหยุดเต้น 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก รวมถึงผู้สูงอายุ โดยไม่มีคำสั่งจากแพทย์ 
- ห้ามฉีดยานี้ให้ผู้ป่วยเร็วกว่าอัตราที่ถูกกำหนดไว้ในเอกสารกำกับยา ด้วยอาจจะนำมาซึ่งอาการข้างเคียงที่รุนแรงดังกล่าวในหัวข้อ ผลไม่พึงประสงค์ 
- ห้ามใช้ยาที่มีสภาพเปลี่ยนแปลงไปจากเดิม 
- หลีกเลี่ยงการใช้ยานี้กับผู้ที่มีอายุต่ำกว่า 18 ปี 
- ระหว่างที่ทำการฉีดยานี้ให้ผู้ป่วยต้องคอยเฝ้าระวังสัญญาณชีพต่างๆมิให้ผิดปกติเช่น ค่า EKG ความดันโลหิต อัตราการหายใจ ให้เป็นปกติเสมอ 
- ห้ามใช้ยาที่หมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟอสเฟนิโทอินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟอสเฟนิโทอินมีปฏิกิริยาระหว่างยากับยาตัวอื่นอย่างไร? ///// 
ยาฟอสเฟนิโทอินมีปฏิกิริยาระหว่างยากับยาอื่นเช่น 
- ห้ามใช้ยาฟอสเฟนิโทอินร่วมกับยารักษาโรคเอดส์ Delavirdine (ยาต้านไวรัสเอดส์) ด้วยจะทำให้ระดับยา Delavirdine ในกระแสเลือดลดต่ำลงจนส่งผลต่อการรักษาอาการติดเชื้อเอดส์ได้ 
- หลีกเลี่ยงการใช้ยาฟอสเฟนิโทอินร่วมกับยา Propoxyphene ด้วยอาจก่อให้เกิดอาการวิง เวียน ง่วงนอน มีความรู้สึกสับสน ขาดสมาธิ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีๆไป 
- การใช้ยาฟอสเฟนิโทอินร่วมกับยา Hydrocodone อาจทำให้ระดับยา Hydrocodone ในกระแสเลือดลดต่ำลงจนอาจส่งผลต่อการรักษา หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาฟอสเฟนิโทอินร่วมกับยาเม็ดคุมกำเนิดเช่น levonorgestrel อาจทำให้ประสิทธิภาพในการคุมกำเนิดด้อยลงไปสุ่มเสี่ยงกับการมีประจำเดือนมาผิดปกติรวมถึงอาจเกิดการตั้ง ครรภ์ได้ ในช่วงที่มีการใช้ยาร่วมกันนี้ควรใช้วิธีคุมกำเนิดแบบอื่นร่วมด้วยเช่น การใช้ถุงยางอนามัยชาย เป็นต้น 
 ///// ควรเก็บรักษาฟอสเฟนิโทอินอย่างไร ///// 
ควรเก็บยาฟอสเฟนิโทอินในตู้เย็นช่วงอุณหภูมิ 2 - 8 องศาเซลเซียส (Celsius) ห้ามเก็บในช่องแช่แข็งตู้เย็น เก็บยาในภาชนะที่มิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ฟอสเฟนิโทอินมีชื่ออื่นอีกไหม? ผลิตจากบริษัทอะไรบ้าง? ///// 
ยาฟอสเฟนิโทอินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Fosphenytoin#History  [2015,Nov21] 
http://www.drugs.com/cdi/fosphenytoin.html  [2015,Nov21] 
http://www.drugs.com/mtm/fosphenytoin.html  [2015,Nov21] 
http://www.pharmacy.mahidol.ac.th/dic/news_week_full.php?id=1212  [2015,Nov21] 
http://labeling.pfizer.com/ShowLabeling.aspx?id=749  [2015,Nov21] 
http://www.mims.com/Thailand/drug/info/Cereneu/  [2015,Nov21] 
http://www.mims.com/THAILAND/Home/GatewaySubscription/?generic=Fosphenytoin  [2015,Nov21] 
http://www.drugs.com/drug-interactions/fosphenytoin-index.html?filter=3&amp;generic_only=#D  [2015,Nov21]
