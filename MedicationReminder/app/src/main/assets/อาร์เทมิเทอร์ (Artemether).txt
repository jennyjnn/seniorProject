อาร์เทมิเทอร์ (Artemether)
 ///// บทนำ ///// 
ยาอาร์เทมิเทอร์(Artemether)เป็นยาอนุพันธุ์แบบกึ่งสังเคราะห์  มีฤทธิ์ต่อต้านเชื้อมาลาเรียที่มีสาเหตุจากเชื้อมาลาเรียชนิด  P.falciparum(Plasmodium falciparum) และ P.vivax(Plasmodium vivax)   คุณสมบัติของยาอาร์เทมิเทอร์เป็นสารประกอบที่ละลายได้ดีในไขมัน  ยาอาร์เทมิเทอร์มีรูปแบบทางเภสัชภัณฑ์เป็น ยาฉีดเข้ากล้ามเนื้อ  และในรูปแบบของยารับประทานซึ่งเป็นสูตรตำรับผสมโดยมีสัดส่วนของตัวยา 2 ชนิดคือ Artemether 20 มิลลิกรัม + Lumefantrine 120 มิลลิกรัม   โดยยาอาร์เทมิเทอร์ ชนิดฉีด จะเหมาะกับการติดเชื้อมาลาเรียในระดับที่รุนแรงหรือติดเชื้อมาลาเรียที่มีการพัฒนาสายพันธุ์โดยดื้อต่อยา Chloroquine 
การใช้ยาอาร์เทมิเทอร์อย่างมีประสิทธิภาพ ควรให้ยากับผู้ป่วยภายใน 30–84 ชั่วโมงหลังพบเห็นอาการไข้จากได้รับเชื้อมาลาเรีย  ผู้ป่วยควรได้รับยานี้ในขนาดที่เหมาะสม โดยคำนวณขนาดยาจากน้ำหนักตัวผู้ป่วยเป็นเกณฑ์ และให้ยาต่อเนื่อง 7 วัน    กรณีที่ได้รับเชื้อมาลาเรียแต่อาการไม่รุนแรงมาก  แพทย์อาจใช้ยาอาร์เทมิเทอร์ในรูปแบบยารับประทานโดยต้องใช้ร่วมกับยา Lumefantrine 
ยาอาร์เทมิเทอร์สามารถใช้กับผู้ใหญ่และเด็กที่มีอายุมากกว่า 6 เดือนขึ้นไป  ข้อห้ามใช้ของยานี้มีเพียง ผู้ป่วยต้องไม่มีประวัติแพ้ยาอาร์เทมิเทอร์มาก่อนเท่านั้น 
อาการข้างเคียง(ผลข้างเคียง)ของยาอาร์เทมิเทอร์ มีความแตกต่างกันไปตามรูปแบบเภสัชภัณฑ์ เช่น  การได้รับยาอาร์เทมิเทอร์ที่เป็นยาฉีดในขนาดสูง อาจก่อให้เกิดพิษต่อการทำงานของหัวใจ  ขณะที่ยารับประทานซึ่งต้องใช้ร่วมกับยา Lumefantrine อาจทำให้รู้สึกไม่สบายในท้องได้เล็กน้อย  คลื่นไส้ อาเจียน  อาจมีอาการวิงเวียนและเม็ดเลือดขาวลดลง เป็นต้น 
ยาอาร์เทมิเทอร์จัดว่าเป็นยาตัวหนึ่งที่มีประสิทธิภาพในการรักษามาลาเรีย  เพื่อการใช้ยานี้ได้อย่างปลอดภัย เหมาะสม  ผู้ป่วยจะต้องรับประทานยานี้และปฏิบัติตามคำแนะนำของแพทย์อย่างเคร่งครัด 
 
 ///// อาร์เทมิเทอร์มีสรรพคุณ(คุณสมบัติ)อย่างไร? ///// 
ยาอาร์เทมิเทอร์มีสรรพคุณ/ข้อบ่งใช้เพื่อ บำบัดรักษาอาการป่วยจากโรคมาลาเรีย 
 ///// อาร์เทมิเทอร์มีกลไกการออกฤทธิ์อย่างไร? ///// 
ยาอาร์เทมิเทอร์มีกลไกการออกฤทธิ์โดยตัวยาจะยับยั้งการทำงานของเอนไซม์  ที่ชื่อ Anti-oxidant enzyme และ Metabolic enzyme ของเชื้อมาลาเรีย  ส่งผลให้กลไกการดำรงชีวิตของเชื้อมาลาเรียเสียสมดุล หมดความสามารถในการเจริญเติบโต และไม่สามารถกระจายพันธุ์ และตายลงในที่สุด 
 
 ///// อาร์เทมิเทอร์มีรูปแบบการจัดจำหน่ายอย่างไร? ///// 
ยาอาร์เทมิเทอร์มีรูปแบบการจัดจำหน่าย เช่น 
- ยาฉีดที่มีส่วนประกอบของยา Artemether 80 มิลลิกรัม/ขวด 
- ยาเม็ดชนิดรับประทาน ที่มีตัวยาอื่นประกอบกัน เช่น Artemether 20 มิลลิกรัม +Lumefantrine 120 มิลลิกรัม /เม็ด 
 
 ///// อาร์เทมิเทอร์มีขนาดการบริหารยาอย่างไร? ///// 
ยาอาร์เทมิเทอร์ มีขนาดการบริหารยา/ใช้ยา เช่น 
ก.	กรณีใช้ยาชนิดฉีด: 
- ผู้ใหญ่และเด็กอายุมากกว่า 6 เดือนขึ้นไป: 	ฉีดยาเข้ากล้ามเนื้อขนาด 3.2 มิลลิกรัม/น้ำหนักตัว 1 กิโลกรัม/วันเพื่อให้ปริมาณยาในเลือดถึงระดับของการออกฤทธิ์รักษาได้ทันที  หลังจากนั้นฉีดยาครั้งต่อมาขนาดลดลงเป็น 1.6 มิลลิกรัม/น้ำหนักตัว 1กิโลกรัม/วัน จนกระทั่งอาการผู้ป่วยดีขึ้น ซึ่งแพทย์อาจให้ยารับประทานแทนได้ ขนาดการใช้ยาฉีดนานที่สุดไม่เกิน 7 วัน 
- เด็กอายุตั้งแต่ 6 เดือนลงมา: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็กวัยนี้  การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
ข.กรณียาชนิดรับประทานที่ใช้สูตรตำรับของ Artemether 20 มิลลิกรัม  +Lumefantrine 120 มิลลิกรัม /เม็ด: 
- ผู้ใหญ่: วันแรก เริ่มรับประทานยาพร้อมอาหาร 4 เม็ด ครั้งเดียว  จากนั้นอีก 8 ชั่วโมงถัดมา ให้รับประทานยาอีก 4 เม็ด  วันที่สองและวันที่สาม  รับประทานยาครั้งละ 4 เม็ด เช้า – เย็น  สรุปผู้ป่วยต้องรับประทานยา 24 เม็ด เป็นเวลา 3 วัน 
- เด็กที่มีน้ำหนักตัว 5 – 14 กิโลกรัม: วันแรกรับประทานยา 1 เม็ด พร้อมอาหาร อีก 8 ชั่วโมงต่อมารับประทานอีก 1 เม็ด   วันที่สองและวันที่สามรับประทานครั้งละ 1 เม็ด เช้า – เย็น สรุป รับประทานยาทั้งหมด 6 เม็ด เป็นเวลา 3 วัน 
- เด็กที่มีน้ำหนักตัว 15 – 24 กิโลกรัม:	วันแรกรับประทานยา 2 เม็ด พร้อมอาหาร อีก 8 ชั่วโมงต่อมา รับประทานอีก 2 เม็ด  วันที่สองและวันที่สามรับประทานครั้งละ 2 เม็ด เช้า – เย็น  	สรุปรับประทานยาทั้งหมด 12 เม็ด เป็นเวลา 3 วัน 
- เด็กที่มีน้ำหนักตัว 25 – 34 กิโลกรัม:	วันแรกรับประทานยา 3 เม็ดพร้อมอาหาร 
อีก 8 ชั่วโมง	รับประทานอีก 3 เม็ด วันที่สองและวันที่สามรับประทานครั้งละ 3 เม็ด เช้า – เย็น สรุปรับประทานยาทั้งหมด 18 เม็ด เป็นเวลา 3 วัน 
- เด็กที่มีน้ำหนักตัวมากกว่า 34 กิโลกรัมขึ้นไป: วันแรกเริ่มรับประทานยาพร้อมอาหาร 4 เม็ด  จากนั้นอีก 8 ชั่วโมงถัดมาให้รับประทานอีก 4 เม็ด  วันที่สองและวันที่สาม  รับประทานยาครั้งละ 4 เม็ด เช้า – เย็น  สรุปรับประทานยา 24 เม็ด เป็นเวลา 3 วัน 
***** หมายเหตุ:	 ขนาดยาและระยะเวลาในการใช้ยาที่ระบุในบทความนี้ เป็นเพียง                          ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอาร์เทมิเทอร์   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคตับ    โรคไต   โรคหัวใจ รวมทั้งกำลังกินยา/ใช้ยาอะไรอยู่  เพราะยาอาร์เทมิเทอร์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับการให้ยาควรทำอย่างไร? ///// 
ยาอาร์เทมิเทอร์ทั้งในรูปแบบยาฉีดและยารับประทาน ผู้ป่วยจะต้องใช้อย่างต่อเนื่องตามคำสั่งแพทย์  กรณีมิได้รับการฉีดหรือลืมรับประทานยา ผู้ป่วยควรต้องขอคำปรึกษาจากแพทย์/มาโรงพยาบาลโดยเร็วเพื่อแพทย์พิจารณาปรับแนวทางการรักษา 
 
 ///// อาร์เทมิเทอร์มีผลไม่พึงประสงค์อย่างไร? ///// 
ยาอาร์เทมิเทอร์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบประสาท:  เช่น   ปวดศีรษะ    วิงเวียน  เกิดเสียงในหู/หูอื้อ 
- ผลต่อระบบทางเดินอาหาร:  เช่น  รู้สึกไม่สบายในท้อง  คลื่นไส้ อาเจียน  ปวดท้อง 
- ผลต่อหัวใจ:  เช่น  หัวใจทำงานผิดปกติ เช่น หัวใจเต้นช้า 
- ผลต่อระบบเลือด:  เช่น  มีเม็ดเลือดขาวลดลง 
- ผลต่อตับ: เช่น เอนไซม์การทำงานของตับในเลือดสูงขึ้น 
 
 ///// มีข้อควรระวังการใช้อาร์เทมิเทอร์อย่างไร? ///// 
มีข้อควรระวังการใช้ยาอาร์เทมิเทอร์ เช่น 
- ห้ามใช้กับผู้ที่มีประวัติแพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยานี้กับสตรีมีครรภ์/ตั้งครรภ์   สตรีที่อยู่ในภาวะให้นมบุตร  เด็ก  และผู้สูงอายุ  โดยไม่มีคำสั่งจากแพทย์ 
- หยุดการใช้ยานี้ทันทีเมื่อพบอาการแพ้ยาและต้องรีบแจ้งแพทย์/มาโรงพยาบาล ทันที/ฉุกเฉิน 
- อาการข้างเคียงของยาอาร์เทมิเทอร์หลายข้อดังกล่าวในหัวข้อ “ผลไม่พึงประสงค์จากยา” อาจไม่จำเป็นต้องใช้ยาใดๆรักษาอาการข้างเคียงเหล่านั้น  เพราะอาการจะทุเลาลงและหายได้เองหลังจากหยุดรับประทานยานี้ 
- หากได้รับยานี้ครบเทอมตามกำหนด แล้วอาการไม่ดีขึ้น หรืออาการกลับทรุดหนักลง  ให้รีบนำตัวผู้ป่วยกลับมาพบแพทย์/มาโรงพยาบาลโดยเร็ว 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอาร์เทมิเทอร์ด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติ ตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.com   บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อาร์เทมิเทอร์มีปฏิกิริยาระหว่างยากับยาตัวอื่นอย่างไร? ///// 
ยาอาร์เทมิเทอร์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอาร์เทมิเทอร์ร่วมกับยาบางกลุ่ม  ด้วยจะทำให้หัวใจ                                  ทำงานผิดปกติ(เช่น หัวใจเต้นผิดจังหวะ)  ยากลุ่มดังกล่าว  เช่น   Erythromycin , Terfenadine , Procainamide,  Quinidine, Disopyramide , Amiodarone , Bretylium , Bepridil , Sotalol , Astemizole,  Probucol , TCAs , Phenothiazines 
 
 ///// ควรเก็บรักษาอาร์เทมิเทอร์อย่างไร? ///// 
ควรเก็บยาอาร์เทมิเทอร์ภายใต้คำแนะนำของเอกสารกำกับยา  ห้ามเก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// อาร์เทมิเทอร์มีชื่ออื่นอีกไหม? ผลิตจากบริษัทอะไรบ้าง? ///// 
ยาอาร์เทมิเทอร์ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Lumate-AT, Lumecap A, Lumerax, Aarnet, Amther,Falcide, Falciz, Malafi, T Mal 
 ///// บรรณานุกรม ///// 
http://apps.who.int/medicinedocs/en/d/Jh2922e/2.5.10.html[2017,April15] 
https://en.wikipedia.org/wiki/Artemether[2017,April15] 
http://www.mims.com/thailand/drug/info/artemether/?type=brief&amp;mtype=generic[2017,April15] 
http://www.cantoninc.com/ArtemetherInj.html[2017,April15]
