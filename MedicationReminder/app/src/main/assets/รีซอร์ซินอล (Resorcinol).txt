รีซอร์ซินอล (Resorcinol)
 ///// บทนำ ///// 
ยารีซอร์ซินอล (Resorcinol) เป็นสารที่มีลักษณะเป็นผลึกรูปเข็มไม่มีสีสามารถละลายน้ำและแอลกอฮอล์ได้ดี ในทางคลินิกได้นำยารีซอร์ซินอลมาใช้เป็นยาต่อต้านและยับยั้งการเจริญเติบโตของเชื้อโรคต่างๆ โดยมีรูปแบบผลิตภัณฑ์เป็นยาใช้ภายนอกเช่น ยาขี้ผึ้ง โลชั่นหรือสารละลาย ตัวยาจะทำให้ผิวหนังที่หยาบด้านหลุดลอกได้อีกด้วย หรืออาจกล่าวในเชิงสรรพคุณว่ายารีซอร์ซินอลช่วยบำบัดอาการปวดและอาการคันจากแผลเล็กน้อยที่เกิดจากของแหลมหรือของมีคม แผลไหม้ แผลแมลงกัด ต่อย แพ้พิษจากพืช ผิวหนังที่ถูกแดดเผามากเกินไป รวมถึงอาการระคายเคืองของผิวหนังจากสาเหตุอื่นๆอีก ปัจจุบันมีการพัฒนาประโยชน์ทางคลินิกของยารีซอร์ซินอลมากขึ้นโดยนำมาใช้เป็นยารักษาสิว โรคเรื้อนกวาง/โรคสะเก็ดเงิน ผื่นผิวหนังอักเสบ หูด ตาปลา และการอักเสบของของต่อมไขมันที่ผิวหนัง เป็นต้น 
ถึงแม้ยารีซอร์ซินอลจะเป็นยาใช้ภายนอก ผู้บริโภคก็ต้องใช้ยาตามคำสั่งแพทย์ทั้งนี้เพื่อเป็นการป้องกันการเกิดพิษและอาการข้างเคียง (ผลข้างเคียง) ต่างๆหลังการใช้ยานี้ 
นอกจากนี้อาจกล่าวถึงข้อพึงปฏิบัติอย่างกลางๆในการใช้ยาที่มีส่วนผสมของยารีซอร์ซินอลได้ดังนี้เช่น 
- ห้ามรับประทาน ใช้ทาเฉพาะผิวหนังภายนอกเท่านั้น 
- ห้ามใช้กับแผลที่มีลักษณะเป็นแผลเปิด แผลที่มีอาการระคายเคืองอย่างมาก แผลไหม้ที่เป็นบริเวณกว้าง 
- ขนาดการใช้ยานี้ควรต้องเป็นไปตามคำแนะนำของแพทย์ และทายาในบริเวณที่เป็นแผลเท่านั้น ไม่ควรทายานี้ในบริเวณกว้างกินพื้นที่ของผิวหนังปกติ ด้วยร่างกายอาจจะดูดซึมยานี้เข้าสู่กระแสเลือดจนก่อให้เกิดอาการระคายเคืองของอวัยวะต่างๆติดตามมา 
- ล้างมือทุกครั้งก่อนและหลังใช้ยานี้นอกจากผู้บริโภคจำเป็นต้องทายาในบริเวณมือของตนเอง 
- หากใช้ยานี้ไปแล้วอาการของผิวหนังไม่ดีขึ้นตามระยะเวลาที่เหมาะสม ควรกลับมาปรึกษาแพทย์/มาโรงพยาบาลเพื่อแพทย์พิจารณาปรับวิธีการรักษา 
- ระวังมิให้ยานี้เข้าตาด้วยจะก่อให้อาการระคายเคือง หากตัวยากระเด็นเข้าตาให้ล้างออกด้วยน้ำเปล่าสะอาดจนหมด 
- หลีกเลี่ยงการใช้ยาทาชนิดอื่นๆทาทับหรือทาปนกับยารีซอร์ซินอลนอกจากจะมีคำสั่งจากแพทย์ 
- กรณีพบอาการแพ้ยานี้ จะมีผื่นคันขึ้นตามผิวหนัง ใบหน้า ลำคอ และลิ้นมีอาการบวม อึดอัด/หายใจลำบาก/หายใจไม่ออก ควรต้องส่งผู้ป่วยไปโรงพยาบาลโดยเร็ว/ทันที/ฉุกเฉิน 
- ผิวหนังของเด็กโดยเฉพาะเด็กเล็กจะบอบบางกว่าผู้ใหญ่มากทำให้สามารถดูดซึมตัวยานี้เข้าสู่      ร่างกายได้ง่ายกว่าผิวหนังของผู้ใหญ่ การใช้ยานี้ในเด็กจึงต้องเป็นคำสั่งจากแพทย์ผู้รักษาเท่านั้น 
อนึ่งสามารถพบเห็นการใช้ยารีซอร์ซินอลได้ทั้งในสถานพยาบาลของรัฐและเอกชนอีกทั้งมีจำหน่ายตามร้านขายยาตั้งแต่ขนาดกลางขึ้นไป 
 ///// รีซอร์ซินอลมีสรรพคุณ (คุณสมบัติ) อย่างไร? ///// 
รีซอร์ซินอลมีสรรพคุณ/ข้อบ่งใช้เช่น 
- รักษาอาการบาดแผลเล็กน้อยที่เกิดจากของมีคม แผลไหม้ ผื่นคันจากพืชหรือจากแมลงกัดต่อย 
- เป็นยาร่วมรักษาโรคสะเก็ดเงิน หูด ตาปลา และการอักเสบของผิวมัน 
 ///// รีซอร์ซินอลมีกลไกการออกฤทธิ์อย่างไร? ///// 
ยารีซอร์ซินอลจะออกฤทธิ์ยับยั้งการเจริญเติบโตของแบคทีเรียและของเชื้อรา นอกจากนี้ยังสามารถทำให้ผิวหนังหลุดลอกโดยเฉพาะผิวหนังชั้นนอกสุดที่เรียกว่า Stratum corneum ซึ่งส่งผลให้เชื้อโรคบางประเภทเช่น เชื้อราไม่สามารถเจริญเติบโตได้ จากกลไกเหล่านี้จึงทำให้มีฤทธิ์ของการรักษาตามสรรพคุณ 
 ///// รีซอร์ซินอลมีรูปแบบการจัดจำหน่ายอย่างไร? ///// 
ยารีซอร์ซินอลมีรูปแบบการจัดจำหน่ายเช่น 
- ยาขี้ผึ้งขนาดความเข้มข้น 2% 
- ยาโลชั่นที่ผสมร่วมกับยาอื่นเช่น Salicylic acid 11.8% + Resorcinol 3.8% + Phenol 0.825% 
- ยาสารละลายที่มีส่วนประกอบของยาอื่นเช่น Boric acid 0.8% + Phenol 4% + resorcinol 8% 
 ///// รีซอร์ซินอลมีขนาดการบริหารยาอย่างไร? ///// 
ยารีซอร์ซินอลมีขนาดการบริหารยา/ใช้ยาเช่น 
- ผู้ใหญ่และเด็กที่อายุตั้งแต่ 2 ปีขึ้นไป: ทายาขี้ผึ้งนี้ขนาด 2% ตรงบริเวณผิวหนังที่มีอาการโรค/บาดเจ็บวันละ 3 - 4 ครั้ง 
- เด็กอายุต่ำกว่า 2 ปี: ยังไม่มีข้อมูลแน่ชัดถึงผลข้างเคียงจากยานี้ในเด็กวัยนี้ การใช้ยานี้ในเด็กวัยนี้จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยารีซอร์ซินอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยารีซอร์ซินอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายารีซอร์ซินอลสามารถทายาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณการทายาเป็น 2 เท่า 
อย่างไรก็ตามเพื่อประสิทธิผลของการรักษาควรทายารีซอร์ซินอลให้ตรงเวลา 
 ///// รีซอร์ซินอลมีผลไม่พึงประสงค์อย่างไร? ///// 
รีซอร์ซินอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น อาจพบอาการผิดปกติที่ผิวหนังตรงรอยทายานี้เช่น ผิวหนังแดง ผิวหนังลอก และสำหรับผู้ที่ได้รับพิษจากยารีซอร์ซินอลถูกดูดซึมเข้าร่างกายมากเกินไปเช่น จะพบอาการเช่น ท้องเสีย คลื่นไส้ อาเจียน ปวดท้อง วิงเวียน ง่วงนอน ปวดศีรษะ กระสับกระส่าย หัวใจเต้นช้า อึดอัด/หายใจลำบาก เหงื่อออกมาก อ่อนเพลีย หากพบอาการเหล่านี้ควรนำผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้รีซอร์ซินอลอย่างไร? ///// 
มีข้อควรระวังการใช้รีซอร์ซินอลเช่น 
- ห้ามใช้กับผู้ที่แพ้ยานี้หรือแพ้ส่วนประกอบในสูตรตำรับยารีซอร์ซินอล 
- ห้ามรับประทานและห้ามมิให้ยานี้เข้าตา 
- ห้ามทายานี้ในบริเวณผิวที่ไม่มีอาการโรค 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็กเล็ก โดยไม่มีคำสั่งการใช้ยาจากแพทย์ 
- หยุดการใช้ยานี้ทันทีเมื่อพบอาการผิดปกติหลังใช้ยานี้เช่น ปวดศีรษะ หายใจไม่ออก/หายใจลำบาก ผิวเปลี่ยนเป็นสีคล้ำ หัวใจเต้นเร็ว หรือมีอาการชัก หากพบอาการเหล่านี้ต้องรีบนำตัวผู้ป่วยส่งโรง พยาบาลทันที/ฉุกเฉิน 
- การใช้ยารีซอร์ซินอลต้องเป็นไปตามคำสั่งแพทย์และไม่ควรปรับขนาดการใช้ยานี้ด้วยตนเอง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมถึงยารีซอร์ซินอล) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// รีซอร์ซินอลมีปฏิกิริยาระหว่างยากับยาตัวอื่นอย่างไร? ///// 
ปฏิกิริยาระหว่างยารีซอร์ซินอลกับยาตัวอื่นเช่น การใช้ยารีซอร์ซินอลร่วมกับยาชนิดทา Tretinoin จะทำให้เกิดการระคายเคืองทางผิวหนังได้มากขึ้นหรืออาจทำให้ผิวหนังแห้งและหลุดลอกจนเกิดอัน ตราย หากไม่มีความจำเป็นใดๆควรหลีกเลี่ยงการทายาร่วมกัน 
 ///// ควรเก็บรักษารีซอร์ซินอลอย่างไร? ///// 
ควรเก็บยารีซอร์ซินอลในช่วงอุณหภูมิห้องที่เย็น ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// รีซอร์ซินอลมีชื่ออื่นอีกไหม? ผลิตจากบริษัทอะไรบ้าง? ///// 
ยารีซอร์ซินอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Resorcinol  [2015,Dec19] 
http://www.drugs.com/dosage/resorcinol-topical.html  [2015,Dec19] 
http://www.mims.com/Thailand/drug/info/Zema%20Lotion/  [2015,Dec19] 
http://www.drugs.com/mmx/resorcinol.html  [2015,Dec19] 
http://www.drugs.com/drug-interactions/resorcinol-topical-index.html?filter=2&amp;generic_only=  [2015,Dec19]
