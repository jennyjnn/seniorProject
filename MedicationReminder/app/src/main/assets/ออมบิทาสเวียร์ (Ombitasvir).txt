ออมบิทาสเวียร์ (Ombitasvir)
 ///// บทนำ ///// 
ยาออมบิทาสเวียร์(Ombitasvir) เป็นยาที่ใช้บำบัดและป้องกัน โรคไวรัสตับอักเสบซี  มีรูปแบบเภสัชภัณฑ์เป็นยารับประทานที่ผสมตัวยา ออมบิทาสเวียร์ + พาริทาพรีเวียร์ (Paritaprevir) + ริโทนาเวียร์ (Ritonavir) 
มีข้อห้ามหลายประการที่ผู้ป่วยควรทราบและพึงปฏิบัติก่อนใช้ยาสูตรตำรับนี้ เช่น 
1.	กรณีผู้ป่วยเป็นสตรี ก่อนเริ่มใช้สูตรตำรับผสมของออมบิทาสเวียร์จะต้องแจ้งแพทย์ให้ทราบว่าตนเองใช้ยาเม็ดคุมกำเนิดหรือไม่  ด้วยการใช้ยาเม็ดคุมกำเนิดร่วมกับสูตรตำรับของออมบิทาสเวียร์จะส่งผลให้เกิดความเป็นพิษกับตับ 
2.	ผู้ที่เคยป่วยเป็นโรคไวรัสตับอักเสบบี ตัวยาในสูตรตำรับออมบิทาสเวียร์สามารถทำให้อาการป่วยของโรคไวรัสตับอักเสบบีกลับมากำเริบได้ 
3.	แจ้งแพทย์ทุกครั้งที่เข้ารับการรักษาว่า ตนเองมียาอะไรรับประทานอยู่ก่อน  
ด้วยยาหลายรายการสามารถกระตุ้นภาวะยาตีกัน(ปฏิกิริยาระหว่างยา)กับสูตรตำรับของออมบิทาสเวียร์ เช่นยา  Alfuzosin, Colchicine, Dronedarone, Efavirenz, Ranolazine, Rifampin, 	Sildenafil, และตัวยาอื่นๆ อีกมากมาย 
4.	แจ้งประวัติโรคประจำตัวทุกโรคให้แพทย์ทราบ  ด้วยอาการของโรคหลายประเภท สามารถทวีความรุนแรงได้เมื่อใช้ยาในสูตรตำรับของออมบิทาสเวียร์ เช่น โรคตับชนิดต่างๆที่นอกเหนือจากโรคไวรัสตับอักเสบซี  โรคเอชไอวี   มีการผ่าตัดเปลี่ยนตับใหม่เป็นโรคหัวใจ  หรือโรคที่เกี่ยวกับระบบเลือด (โรคเลือด) 
5.	ยาสูตรตำรับออมบิทาสเวียร์สามารถทำให้ทารกในครรภ์มารดาเสียชีวิตได้ จึงห้ามใช้ยาสูตรตำรับนี้แก่ผู้ป่วยที่กำลังตั้งครรภ์ รวมถึงผู้ป่วยสตรีในภาวะให้นมบุตร 
6.	ห้ามใช้สูตรตำรับยาออมบิทาสเวียร์กับผู้ที่มีอายุต่ำกว่า 18 ปีลงมา 
7.	ห้ามหยุดใช้ยานี้โดยกะทันหัน ด้วยจะทำให้อาการของโรคไวรัสตับอักเสบซีกลับมาทวีความรุนแรงมากกว่าเดิม 
8.	ระหว่างได้รับยานี้แล้วพบว่าตนเองมีอาการ  รู้สึกสับสน   เบื่ออาหาร  ปวดท้อง   ปัสสาวะมีสีเข้ม  ตัวเหลืองตาเหลือง  ต้องรีบมาพบแพทย์/มาโรงพยาบาลโดยเร็ว ไม่ต้องรอจนถึงวันแพทย์นัด 
อนึ่ง ยารักษาโรคไวรัสตับอักเสบซีในประเทศไทย มีอยู่หลายรายการ เช่น Ribavirin, Peginterferon alpha-2a,  Boceprevir,  Sofosbuvir  แต่สูตรตำรับของออมบิทาสเวียร์เรายังพบเห็นการใช้แต่ในต่างประเทศเท่านั้น โดยใช้ชื่อการค้าว่า Viekira Pak, Vekira XR   ซึ่งการพิจารณาเลือกใช้ยาสูตรตำรับใดมารักษาโรคไวรัสตับอักเสบซีแพทย์จะเป็นผู้พิจารณาได้อย่างเหมาะสมและปลอดภัยที่สุด 
 
 ///// ออมบิทาสเวียร์มีสรรพคุณ(คุณสมบัติ)อย่างไร? ///// 
ยาออมบิทาสเวียร์มีสรรพคุณ/ข้อบ่งใช้ เช่น 
- รักษาไวรัสตับอักเสบซี ซึ่งมี 7 สายพันธุ์ย่อย 
- รักษาโรคไวรัสตับอักเสบซี สายพันธุ์ที่ 1เอ ที่ไม่มีภาวะตับแข็งร่วมด้วย
	  โดยใช้ร่วมกับยา Ribavirin เป็นเวลา 12 สัปดาห์ 
- รักษาโรคไวรัสตับอักเสบซี สายพันธุ์ที่ 1เอ ซึ่งมีภาวะตับแข็งร่วมด้วย 
	  โดยใช้ร่วมกับ Ribavirin เป็นเวลา 24 สัปดาห์ 
- รักษาโรคไวรัสตับอักเสบซี สายพันธุ์ที่ 1บี ที่ไม่มีภาวะตับแข็งร่วมด้วย
	  โดยรับประทานสูตรตำรับ Ombitasvir + Paritaprevir + Ritonavir เท่านั้น 
	  เป็นเวลา 12 สัปดาห์ 
- รักษาโรคไวรัสตับอักเสบซี สายพันธุ์ที่ 1บี ที่มีภาวะตับอักเสบร่วมด้วย 
	  โดยใช้ร่วมกับยา Ribavirin เป็นเวลา 12 สัปดาห์ 
 
 ///// ออมบิทาสเวียร์มีกลไกการออกฤทธิ์อย่างไร? ///// 
เชื้อไวรัสตับอักเสบซี มีการแพร่พันธุ์ภายในตับของผู้ป่วย โดยตัวไวรัสชนิดนี้จะแทรกซึมตัวมันเข้าไปในเซลล์ของตับ  จากนั้นไวรัสจะปลดปล่อยสาย RNA เพื่อใช้เป็นต้นแบบในการจำลองสาย RNA ของไวรัสตับอักเสบซีรุ่นใหม่  สาย RNA ของไวรัสนี้จะเข้ารวมตัวกับ Ribosome ของไวรัสทำให้เกิดการจำลองสายของโปรตีนขึ้นมาใหม่และคอยทำงานร่วมกับ RNA ของไวรัสเพื่อสร้างสาย RNA รุ่นใหม่  บนสายโปรตีนนี้เองยังประกอบไปด้วยโปรตีนอีก 2 ลักษณะ คือ Structural protein และ Non-structural protein ซึ่งNon-structural protein ยังประกอบไปด้วยหน่วยย่อยอื่นๆอีกที่มีชื่อเรียกเฉพาะว่า NS2,  NS3,   NS4, NS5A,  NS5B,    ตัวยา Ombitasvir จะเข้าจับกับ NS5A  ขณะที่ Paritaprevir จะเข้าจับ NS3  ส่วน Ritonavir จะยับยั้งการทำงานของเอนไซม์ชื่อProtease enzyme  ด้วยกลไกของยาทั้ง 3 ตัว ส่งผลทำให้กระบวนการจำลอง RNA ของไวรัสชะงักลง  ส่งผลให้ปริมาณไวรัสตับอักเสบซีหยุดการกระจายตัว และเป็นเหตุให้อาการของผู้ป่วยทุเลาลงและดีขึ้นตามลำดับ 
 
 ///// ออมบิทาสเวียร์มีรูปแบบการจัดจำหน่ายอย่างไร? ///// 
ยาออมบิทาสเวียร์มีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยตัวยา   Ombitasvir 12.5 มิลลิกรัม + Paritaprevir 75 มิลลิกรัม + Ritonavir 50 มิลลกรัม 
 
 ///// ออมบิทาสเวียร์มีขนาดรับประทานอย่างไร? ///// 
ยาออมบิทาสเวียร์ มีขนาดรับประทานสำหรับรักษาไวรัสตับอักเสบซี เช่น 
- ผู้ใหญ่อายุตั้งแต่18ปีขึ้นไป: รับประทานยาที่ใน1เม็ดประกอบด้วยยา  “Ombitasvir 12.5 มิลลิกรัม + Paritaprevir 75 มิลลิกรัม+ Ritonavir 50 มิลลิกรัม”  2 เม็ดในตอนเช้าร่วมกับอาหาร  อาจใช้ร่วมกับยา Dasabuvir 250 มิลลิกรัม วันละ 2 ครั้ง เช้า-เย็น ขึ้นกับคำสั่งแพทย์ 
- ผู้อายุต่ำกว่า18 ปี:  ยังไม่มีข้อมูลทางคลินิกที่เพียงพอในขนาดยาและความปลอดภัยในการใช้ยานี้ 
อนึ่ง: 
- กรณีของไวรัสตับอักเสบซี สายพันธุ์ที่ 1 แพทย์อาจใช้ยา Ribavirin ร่วมในการรักษา      ด้วย 
- ห้ามหยุดการรับประทานยานี้เองโดยไม่ขอคำแนะนำจากแพทย์ 
- ระยะเวลาการใช้ยาให้เป็นไปตามคำสั่งแพทย์ 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา ออมบิทาสเวียร์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ เช่น โรคหัวใจ  โรคตับต่างๆที่ไม่ใช่ไวรัสตับอักเสบซี  รวมทั้งกำลังกินยา/ใช้ยาอะไรอยู่  เพราะยาออมบิทาสเวียร์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาออมบิทาสเวียร์ สามารถรับประทานยาทันทีที่นึกขึ้นได้  หากลืมรับประทานยานานเกิน 12 ชั่วโมง  ให้รับประทานยามื้อถัดไปในเวลาเดิม และใช้ขนาดรับประทานปกติ ห้ามเพิ่มขนาดรับประทานเป็น 2 เท่า 
 
 ///// ออมบิทาสเวียร์มีผลไม่พึงประสงค์อย่างไร? ///// 
สูตรตำรับยาผสมของออมบิทาสเวียร์ สามารถทำให้เกิดผลไม่พึงประสงค์จากยา(ผลข้างเคียง/อาการข้างเคียง)ต่างๆดังต่อไปนี้ เช่น 
- ผลต่อตับ:  เช่น ทำให้เอนไซม์การทำงานของตับในเลือดสูง   ค่าบิลิรูบินในเลือดสูง   มีภาวะดีซ่าน  เกิดภาวะตับวาย 
- ผลต่อระบบประสาท:  เช่น   ปวดศีรษะ   วิงเวียน  ความจำแย่ลง 
- ผลต่อกล้ามเนื้อ: เช่น  ปวดกล้ามเนื้อ   ปวดหลัง  ปวดกระดูก   เจ็บหน้าอก 
- ผลต่อระบบทางเดินอาหาร: เช่น คลื่นไส้   ปวดท้อง   อาเจียน 
- ผลต่อผิวหนัง: เช่น มีผิวแห้ง  เกิดผื่นคัน   ผิวหนังอักเสบ 
- ผลต่อระบบทางเดินหายใจ:  เช่น หายใจขัด/หายใจลำบาก    ไอ 
- ผลต่อระบบเลือด:  เช่น โลหิตจาง   ฮีโมโกลบินลดลง 
- ผลต่อระบบหัวใจและหลอดเลือด:  เช่น  เจ็บหน้าอก/แน่นหน้าอก  หัวใจเต้นผิดจังหวะ    ชีพจรเต้นผิดปกติ  ความดันโลหิตต่ำ 
- ผลต่อระบบการเผาผลาญพลังงานของร่างกาย:  เช่น เบื่ออาหาร 
 
 ///// มีข้อควรระวังการใช้ออมบิทาสเวียร์อย่างไร? ///// 
มีข้อควรระวังการใช้ยาออมบิทาสเวียร์ เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยโรคตับในระยะรุนแรง 
- ห้ามปรับขนาดรับประทานยานี้ด้วยตนเอง 
- ห้ามหยุดรับประทานยานี้โดยกะทันหัน 
- ปฏิบัติตัวตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาออมบิทาสเวียร์ด้วย)  ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ออมบิทาสเวียร์มีปฏิกิริยากับยาตัวอื่นอย่างไร? ///// 
ยาออมบิทาสเวียร์มีปฏิกิริยากับยาตัวอื่น เช่น 
- ห้ามใช้ยาออมบิทาสเวียร์ร่วมกับ ยาAlfuzosin  เพราะจะทำให้มีความดันโลหิตต่ำตามมา 
- ห้ามใช้ยาออมบิทาสเวียร์ร่วมกับยา  Carbamazepine และ Phenytoin  เพราะจะทำให้กลุ่มยาออมบิทาสเวียร์ด้อยประสิทธิภาพในการรักษา 
- ห้ามใช้ยาออมบิทาสเวียร์ร่วมกับ ยาPimozide  ด้วยจะก่อให้มีภาวะหัวใจเต้นผิดจังหวะ 
- ห้ามใช้ยาออมบิทาสเวียร์ร่วมกับยาAlfentanil  ด้วยจะทำให้มีภาวะง่วงนอนจัด  กดการหายใจและเกิดความดันโลหิตต่ำตามมา 
 
 ///// ควรเก็บรักษาออมบิทาสเวียร์อย่างไร? ///// 
ควรเก็บยาออมบิทาสเวียร์ภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  ไม่เก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง ไม่เก็บยาที่หมดอายุ และไม่ทิ้งทำลายยาลงในคูคลองตามธรรมชาติ 
 
 ///// ออมบิทาสเวียร์มีชื่ออื่นอีกไหม? ผลิตจากบริษัทอะไรบ้าง? ///// 
ยาออมบิทาสเวียร์ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.drugs.com/technivie.html [2018,June30] 
https://www.drugs.com/sfx/ombitasvir-paritaprevir-ritonavir-side-effects.html [2018,June30] 
https://en.wikipedia.org/wiki/Ombitasvir [2018,June30] 
https://www.youtube.com/watch?v=DLYaRBzuLpk [2018,June30] 
https://www.researchgate.net/figure/Structure-of-HCV-HCV-RNA-encodes-a-polyprotein-composed-of-about-3-000-amino-acids-The_fig1_221845279 [2018,June30] 
https://www.youtube.com/watch?v=ZJ0wQ4sTAwQ [2018,June30]
