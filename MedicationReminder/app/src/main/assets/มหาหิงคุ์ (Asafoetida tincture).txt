มหาหิงคุ์ (Asafoetida tincture)
 ///// บทนำ ///// 
ยามหาหิงคุ์(Asafoetida tincture)เป็นสารที่มีลักษณะเหมือนยางไม้ ที่สกัดได้จากเหง้าของพืชตระกูล Ferula(ไม้สมุนไพร ประจำถิ่นแถบเอเซียกลาง ดอกมีสีเหลือง)    มหาหิงคุ์มีกลิ่นแรง และมีรสขม จนทำให้มีผู้เรียกมหาหิงคุ์อีกชื่อหนึ่งว่า “Devil’s drug(ยาที่มีกลิ่นเหมือนอุจจาระ)” 
องค์ประกอบของยามหาหิงคุ์ จะเป็นสารประเภทเรซิ่น/ยาง(Resin) 40 – 60%  ยางเหนียว (Endogenous gum) 25%  น้ำมันหอมระเหย(Volatile oil) 10 – 17% และเถ้า(Ash) ประมาณ 1.5 – 10%  ในองค์ประกอบของเรซิ่นซึ่งเป็นส่วนประกอบที่มากที่สุดของมหาหิงคุ์นั้น ยังประกอบด้วยสารประกอบจำพวกที่เรียกว่า Asaresinotannols A และB,  กรด Ferulic acid,  Umbelliferone(สารชนิดหนึ่งที่ได้จากพืช) และสารประกอบอื่นๆอีกที่ยังไม่สามารถระบุชนิดได้ 
ในระยะแรก มหาหิงคุ์ถูกนำมาใช้และเป็นที่คุ้นเคยกันในแถบเมดิเตอร์เรเนียน(Mediterranean) จากนั้นก็กระจายเข้ามาทางประเทศอิหร่าน  อินเดีย  จนถึงประเทศไทย  มหาหิงคุ์ได้ถูกนำมาใช้รักษาโรค โดยได้รับการยอมรับในหลายประเทศ 
ประโยชน์ทางคลินิกของยามหาหิงคุ์ที่พอจะสรุปได้เป็นข้อๆ ดังนี้ 
- ไอระเหย ใช้ช่วยบำบัดอาการหายใจของผู้ป่วย หลอดลมอักเสบ  ผู้ป่วยด้วยไข้หวัดใหญ่ และผู้ป่วยโรคหืด 
- ยารับประทาน ช่วยบำบัดอาการปวดท้อง  โรคลำไส้แปรปรวน (IBS)  อาการระคายเคืองของลำไส้ใหญ่ 
- ไอระเหย ใช้บำบัดอาการไอกับผู้ป่วยโรคไอกรน (Pertussis)  หรือผู้ที่มีภาวะหายใจลำบากและมีอาการไอร่วมด้วย หรือช่วยบรรเทาอาการเสียงแหบ 
- ยาทาภายนอก ใช้ทาบริเวณแมลงกัด/ต่อย 
- ยาทาภายนอก ใช้ทาท้องบรรเทาอาการ ท้องอืด ท้องเฟ้อ ในเด็กอ่อน 
- ใช้ปรุงแต่งกลิ่นในผลิตภัณฑ์เครื่องสำอางบางประเภท 
อย่างไรก็ตามยามหาหิงคุ์ยังมี ข้อจำกัด ข้อควรระวัง รวมถึงผลข้างเคียงที่ควรคำนึง เช่น 
- ไม่แนะนำให้ใช้รับประทานใน เด็ก  สตรีมีครรภ์ และสตรีที่อยู่ในช่วงให้นมบุตร  โดยนักวิทยาศาสตร์พบว่า ยามหาหิงคุ์สามารถทำให้เกิดความผิดปกติในเลือดของ                            เด็กเล็ก นอกจากนี้ยังสามารถผ่านเข้าในน้ำนมมารดา และถูกส่งผ่านไปถึงทารกได้ 
- ยามหาหิงคุ์ อาจก่อให้เกิดความเสี่ยงเลือดออกง่าย  ด้วยตัวยาจะทำให้การจับตัว                ของเกล็ดเลือดเป็นลิ่มเลือดช้าลง ดังนั้นจึงถือเป็นข้อห้ามใช้กับผู้ที่มีภาวะเลือดออกตามร่างกาย 
- หลีกเลี่ยงการรับประทานผลิตภัณฑ์ยาที่มีส่วนประกอบของมหาหิงคุ์ขณะที่เกิดการอักเสบของอวัยวะในระบบทางเดินอาหาร(เช่น กระเพาะอาหารอักเสบ) ด้วยยามหาหิงคุ์อาจก่อให้เกิดการระคายเคืองต่อกระเพาะอาหารและลำไส้มากยิ่งขึ้น 
- นักวิทยาศาสตร์พบว่า ผู้ที่ได้รับประทานยามหาหิงคุ์อาจกระตุ้นให้เกิดภาวะความดันโลหิตสูงหรือไม่ก็ต่ำ  ดังนั้นจึงควรหลีกเลี่ยงการใช้ยามหาหิงคุ์กับผู้ป่วยที่มีปัญหาเรื่องความดันโลหิต 
ปัจจุบัน ยามหาหิงคุ์ได้รับการอนุมัติจากคณะกรรมการอาหารและยาของไทยให้ใช้เป็นตัวยาสำคัญในตำรับยาสามัญประจำบ้านแผนโบราณ  ซึ่งในบ้านเรามักจะพบเห็นการใช้ยามหาหิงคุ์ในรูปแบบผลิตภัณฑ์ยาทาภายนอก ที่ใช้ทาท้องเพื่อการขับลมแก้ท้องอืด ท้องเฟ้อ กับเด็กเล็ก เสียเป็นส่วนมาก  ทั้งนี้ ประชาชนสามารถซื้อหายามหาหิงคุ์ได้จากร้านขายยาทั่วไป 
 
 ///// มหาหิงคุ์มีสรรพคุณ(คุณสมบัติ)อย่างไร? ///// 
ยามหาหิงคุ์มีสรรพคุณ/ข้อบ่งใช้เพื่อ แก้ปวดท้อง ท้องอืด ท้องเฟ้อ   ใช้เป็นยาขับลม และช่วยลดอาการปวดเกร็ง/ปวดบีบของช่องท้อง 
 
 ///// มหาหิงคุ์มีกลไกการออกฤทธิ์อย่างไร? ///// 
ยามหาหิงคุ์มีส่วนประกอบของน้ำมันหอมระเหยและแอลกอฮอล์ ซึ่งมีกลไกการออกฤทธิ์โดยทำให้รู้สึกร้อน จึงช่วยขับลมในระบบทางเดินอาหาร ประกอบกับแอลกอฮอล์มีผลทำให้หลอดเลือดขยายตัว จึงช่วยลดอาการปวดเกร็ง/ปวดบีบในช่องท้อง 
 
 ///// มหาหิงคุ์มีรูปแบบการจัดจำหน่ายอย่างไร? ///// 
ในประเทศไทย ยามหาหิงคุ์มีรูปแบบการจัดจำหน่าย เป็น 
- ยาทาภายนอกชนิดน้ำ ซึ่งมีส่วนประกอบของมหาหิงคุ์ 20 กรัมในสารละลาย    แอลกอฮอล์ 70% ที่มีปริมาตรรวม 100 มิลลิลิตร 
- ยาทาชนิดลูกกลิ้ง 
อนึ่ง อ่านเรื่องรูปแบบของยาเพิ่มเติมได้ในเว็บ haamor.com บทความเรื่อง “รูปแบบยาเตรียม” 
 ///// มหาหิงคุ์มีขนาดการบริหารยาอย่างไร? ///// 
ในประเทศไทย ยามหาหิงคุ์มีขนาดการบริหารยา/ใช้ยา เช่น 
 
- เด็ก: เทยาพอประมาณและทาหน้าท้องวันละ 2–3 ครั้ง เพื่อลดอาการ ท้องขึ้น/ท้องอืด ท้องเฟ้อ และปวดท้อง โดยห้ามรับประทาน และ มิให้ยาเข้าตา หรือเข้าปาก 
- ผู้ใหญ่: ในประเทศไทย ไม่มีการใช้ยามหาหิงคุ์ในผู้ใหญ่ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยามหาหิงคุ์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆอย่างเช่น  โรคเลือด  รวมทั้งกำลังกินยา/ใช้ยาอะไรอยู่เพราะยามหาหิงคุ์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิด	  ผลข้างเคียงได้ 
 ///// หากลืมทายาควรทำอย่างไร? ///// 
หากลืมทายามหาหิงคุ์  สามารถทายาเมื่อนึกขึ้นได้ ถ้าเวลาใกล้เคียงกับใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// มหาหิงคุ์มีผลไม่พึงประสงค์อย่างไร? ///// 
ยามหาหิงคุ์สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ดังนี้ เช่น ยามีกลิ่นฉุน จึงทำให้ผู้ใช้ยาไม่ชอบ   และอาจรู้สึกอุ่น-ร้อนบริเวณที่ทายา หรือ แสบ ร้อน ระคายเคือง ถ้าทาบริเวณผิวหนังที่มีผื่นหรือมีแผล 
 
 ///// มีข้อควรระวังการใช้มหาหิงคุ์อย่างไร? ///// 
มีข้อควรระวังการใช้ยามหาหิงคุ์ชนิดใช้ภายนอก/ชนิดทาผิวหนัง เช่น 
- ห้ามรับประทาน  ห้ามใช้หยอดหู  ห้ามเข้าตา เพราะยานี้จะก่อการอักเสบ ระคายเคืองต่ออวัยวะเหล่านั้น 
- หยุดใช้ยานี้หากพบอาการแพ้ยา เช่น  เกิดผื่นคันตามผิวหนัง แล้วรีบด่วนพาเด็กมาโรงพยาบาล 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด  ยาแผนโบราณทุกชนิด(รวมยามหาหิงคุ์ด้วย) อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// มหาหิงคุ์มีปฏิกิริยาระหว่างยากับยาตัวอื่นอย่างไร? ///// 
ในประเทศไทย ด้วยใช้ยามหาหิงคุ์เป็นยาทาภายนอก จึงไม่พบภาวะยาตีกัน(ปฏิกิริยาระหว่างยา)กับยารับประทานชนิดใดๆ 
 ///// ควรเก็บรักษามหาหิงคุ์อย่างไร? ///// 
ควรเก็บยามหาหิงคุ์ชนิดใช้ภายนอก/ชนิดใช้ทา ภายใต้อุณหภูมิห้องที่เย็น  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// มหาหิงคุ์มีชื่ออื่นอีกไหม? ผลิตจากบริษัทอะไรบ้าง? ///// 
ยามหาหิงคุ์ ที่จำหน่ายในประเทศไทยจะเป็นชนิดที่ใช้ทาภายนอก/ทาผิวหนัง มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Asafoetida [2017,Jan7] 
http://www.webmd.com/vitamins-supplements/ingredientmono-248-asafoetida.aspx?activeingredientid=248&amp;activeingredientname=asafoetida [2017,Jan7] 
http://drug.fda.moph.go.th/zone_law/files/%E0%B8%A2%E0%B8%B2%E0%B8%AA%E0%B8%B2%E0%B8%A1%E0%B8%B1%E0%B8%8D%E0%B8%9B%E0%B8%A3%E0%B8%B0%E0%B8%88%E0%B8%B3%E0%B8%9A%E0%B9%89%E0%B8%B2%E0%B8%99%E0%B9%81%E0%B8%9C%E0%B8%99%E0%B9%82%E0%B8%9A%E0%B8%A3%E0%B8%B2%E0%B8%93.pdf [2017,Jan7] 
http://www.wildturmeric.net/2014/06/10-amazing-benefits-uses-of-asafoetida.html [2017,Jan7]
