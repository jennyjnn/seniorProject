ฮาโลเพอริดอล (Haloperidol)
 ///// บทนำ ///// 
ฮาโลเพอริดอล (Haloperidol) เป็นยารักษาอาการทางจิต หรืออาการทางจิตประสาทชนิด เฉียบพลันที่มีสาเหตุมาจากการใช้ยากลุ่มที่มีผลต่อจิตประสาท เช่น Amphetamines, Ketamine , Psilocybin, และ Phencyclidine การรักษายังรวมไปถึงเรื่องอารมณ์ก้าวร้าว มีภาวะอยู่นิ่งไม่ได้หรือเป็นที่รู้จักว่า Hyperactivity นอกจากนี้ยังใช้รักษาอาการอาเจียนหลังได้รับการผ่าตัด หรือหลังได้รับการฉายรังสีรักษา หรือผู้ที่ได้รับผลข้างเคียงจากการรักษาทางยาเคมีบำบัดในผู้ป่วยโรคมะเร็ง ฯลฯ 
องค์การอนามัยโลกจัดให้ฮาโลเพอริดอลเป็นยาที่จำเป็นขั้นพื้นฐานของระบบสาธารณสุขของแต่ละประเทศ ประเทศไทยโดยคณะกรรมการอาหารและยาก็ได้บรรจุยานี้ลงในบัญชียาหลักแห่งชาติเป็นที่เรียบร้อย 
จากการศึกษาด้านเภสัชจลนศาสตร์ (Pharmacokinetic: การศึกษาถึงความเป็นไปของยาเมื่อเข้าสู่ร่างกาย) ของฮาโลเพอริดอลพบว่า หลังจากยานี้ดูดซึมเข้าสู่กระแสเลือด ปริมาณยาประมาณ 90% จะจับกับพลาสมาโปรตีน และบางส่วนจะถูกเปลี่ยนโครงสร้างทางเคมีโดยตับ ร่างกายจะใช้เวลาประมาณ 14 - 37 ชั่วโมงในการกำจัดยาออกจากกระแสเลือด 50% (หากเป็นลักษณะยาฉีดจะใช้เวลาน้อยกว่ายาชนิดรับประทาน) 
ยาฮาโลเพอริดอลถูกจัดอยู่ในกลุ่มยาควบคุมพิเศษและจัดอยู่ในหมวดของยาอันตรายเช่น เดียวกัน ด้วยมีข้อกำหนดในการใช้กับคนไข้แต่ละรายแตกต่างกันออกไป การใช้ยาจึงต้องอยู่ภายใต้คำสั่งของแพทย์ผู้รักษาเท่านั้น 
 ///// ยาฮาโลเพอริดอลมีสรรพคุณ (คุณสมบัติ) อย่างไร? ///// 
ยาฮาโลเพอริดอลมีสรรพคุณดังนี้ 
- รักษาอาการทางจิตประสาททั้งในผู้ใหญ่และในเด็ก 
- รักษา Touretter’s syndrome ซึ่งมีอาการกระตุกที่กล้ามเนื้อใบหน้าและลำตัวอย่างมาก อาจมีการเปล่งเสียงคำรามหรือพูดติดอ่างร่วมด้วย 
- รักษาอาการกระตุกซ้ำๆของใบหน้า คอ ไหล่ มุมปาก หรือที่เรียกว่า Tics (อ่านเพิ่มเติมในเว็บ haamor.com บทความเรื่อง หน้ากระตุก หรืออาการเคลื่อนไหวผิดปกติของใบหน้า 
- รักษาภาวะวิตกกังวล ภาวะร้อนรน/กระสับกระส่าย และ สับสน 
- รักษาอาการสะอึกชนิดรุนแรง (Intractable hiccup) และรักษาอาการคลื่นไส้อาเจียนของผู้ป่วยหลังผ่าตัด หรือผู้ป่วยมะเร็งที่ได้รับการฉายรังสีรักษา หรือใช้ยาเคมีบำบัด 
 ///// ยาฮาโลเพอริดอลมีกลไกการออกฤทธิ์อย่างไร? ///// 
กลไกการออกฤทธิ์ของยาฮาโลเพอริดอล คือ ตัวยาจะออกฤทธิ์ปิดกั้นที่ตัวรับ (Receptor ) ของกลุ่มสารเคมีจำพวก Postsynaptic dopamine D1 และ D2 ที่ส่งผลให้ลดการหลั่งฮอร์โมน 2 กลุ่มคือ ไฮโปธาลามิกฮอร์โมน (Hypothalamic hormones: ฮอร์โมนจากสมองส่วน Hypothalamus) และ ไฮโปไฟเชียลฮอร์โมน (Hypophyseal hormones: ฮอร์โมนจากต่อมใต้สมอง) ส่งผลทำให้เกิดภาวะสงบทางจิต ลดอาการก้าวร้าว และภาพหลอน รวมไปถึงอาการหลงผิด (ประสาทหลอน) ของผู้ป่วย จนนำไปสู่อาการที่เป็นปกติหรือใกล้เคียงปกติ 
 ///// ยาฮาโลเพอริดอลมีรูปแบบการจัดจำหน่ายอย่างไร? ///// 
ยาฮาโลเพอริดอลมีรูปแบบการจัดจำหน่ายดังนี้ 
- รูปแบบยาเม็ด ขนาดความแรง 0.5, 2, 5, และ 10 มิลลิกรัม/เม็ด 
- รูปแบบยาฉีด ขนาดความแรง 5, 25, และ 50 มิลลิกรัม/มิลลิลิตร 
 ///// ยาฮาโลเพอริดอลมีขนาดรับประทานอย่างไร? ///// 
ยาฮาโลเพอริดอลมีขนาดรับประทาน ดังนี้ 
ก. รักษาอาการทางจิต: 
- ผู้ใหญ่: รับประทานครั้งละ 0.5 - 5 มิลลิกรัม วันละ 2 - 3 ครั้ง หากมีอาการรุนแรงอาจเพิ่มขนาดรับประทานเป็น 100 มิลลิกรัม/วัน และขนาดยาที่ใช้คงอาการได้อย่างปกติจะอยู่ที่ 3 -10 มิลลิกรัม/วัน 
- เด็กที่อายุมากกว่า 3 ปี: ขนาดรับประทานเริ่มต้นที่ 25 - 50 ไมโครกรัม/น้ำหนักตัว 1 กิโลกรัม/วัน โดยแบ่งรับประทานเป็นวันละ 2 ครั้ง หากจำเป็นสามารถเพิ่มขนาดรับประทานได้สูงสุดไม่เกิน 10 มิลลิกรัม/วัน 
ข. รักษาภาวะ Tourette’s syndrome และ ภาวะกระตุก หรือ Tics: 
- ผู้ใหญ่: ขนาดรับประทานเริ่มต้นที่ 0.5 - 1.5 มิลลิกรัม วันละ 3 ครั้ง หากมีความจำเป็น สามารถปรับขนาดรับประทานได้ถึง 30 มิลลิกรัม/วัน และขนาดยาที่ใช้คงอาการได้อย่างปกติอยู่ที่ 4 มิลลิกรัม/วัน 
ค. รักษาภาวะวิตกกังวลในระยะสั้น: 
- ผู้ใหญ่: รับประทานครั้งละ 0.5 มิลลิกรัม วันละ 2 ครั้ง 
ง. รักษาภาวะสับสนและอาการร้อนรน: 
- ผู้ใหญ่: รับประทานครั้งละ 1 - 3 มิลลิกรัม ทุกๆ 8 ชั่วโมง 
จ. รักษาอาการสะอึก (Intractable hiccup): 
- ผู้ใหญ่: รับประทานครั้งละ 1.5 มิลลิกรัม วันละ 3 ครั้ง สามารถปรับขนาดรับประทานได้ตามอาการสะอึกที่เกิดขึ้น 
*****หมายเหตุ: 
- การใช้ยานี้ในเด็กในทุกโรค ขนาดยานี้จะขึ้นกับ อายุ น้ำหนักตัว และความรุนแรงของอาการ ดังนั้นแพทย์ผู้รักษาเท่านั้นที่จะเป็นผู้ประเมินขนาดยา 
- สามารถรับประทานยาฮาโลเพอรินอลก่อนหรือหลังอาหารก็ได้ 
- ขนาดรับประทานของยานี้ต้องขึ้นอยู่กับคำสั่งแพทย์เท่านั้น ห้ามมิให้ปรับขนาดรับประ ทานยานี้เอง 
- สำหรับอาการผู้ที่ได้รับยานี้เกินขนาดโดยเฉพาะในเด็ก จะพบอาการง่วงนอน สับสน ร้อนรน/กระสับกระส่าย อุณหภูมิของร่างกายต่ำลง บางรายอาจเกิดอาการโคม่า สำหรับการดูแลภาวะที่ร่างกายได้รับยาเกิน คือ ให้รีบนำตัวผู้ป่วยไปโรงพยาบาลทันที ด้วยต้องใช้หัตถการทางการแพทย์ที่ถูกต้องตามมาตรฐานวิชาชีพในการบำบัดรักษา 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฮาโลเพอรินอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาฮาโลเพอรินอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรืออาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฮาโลเพอรินอล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาฮาโลเพอริดอลมีผลไม่พึงประสงค์อย่างไร? ///// 
ยาฮาโลเพอริดอลสามารถก่อให้เกิดผลไม่พึงประสงค์ (ผลข้างเคียง) ดังนี้ มีอาการคล้ายวิตกกังวล ซึมเศร้า หัวใจเต้นเร็ว ความดันโลหิตต่ำ และเบื่ออาหาร 
 ///// มีข้อควรระวังการใช้ยาฮาโลเพอริดอลอย่างไร? ///// 
มีข้อควรระวังการใช้ยาฮาโลเพอริดอลดังนี้ 
- ห้ามใช้ยานี้กับผู้ป่วยที่มีภาวะซึมเศร้าระดับรุนแรง (Severe toxic CNS depression) 
- ห้ามใช้ยานี้กับผู้ป่วยด้วยโรคพาร์กินสัน 
- ห้ามใช้ยานี้กับหญิงที่อยู่ในภาวะให้นมบุตร 
- ระวังการใช้ยานี้กับผู้ป่วยด้วยโรคลมชัก ผู้ป่วยโรคต้อหิน ผู้ป่วยต่อมลูกหมากโต ผู้ป่วย ด้วยโรคหัวใจหรือโรคตับในระยะรุนแรง ผู้ป่วยโรคต่อมไทรอยด์เป็นพิษ 
- ระวังการใช้ยานี้กับผู้ป่วยที่ได้รับยาต้านการแข็งตัวของเลือด เช่น Warfarin 
- ระวังการใช้ยานี้กับหญิงตั้งครรภ์ ผู้สูงอายุ เด็ก 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฮาโลเพอริดอลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาฮาโลเพอริดอลมีปฏิกิริยาระหว่างยากับยาตัวอื่นอย่างไร? ///// 
ยาฮาโลเพอริดอลมีปฏิกิริยาระหว่างยากับยาตัวอื่น ดังนี้ 
- การใช้ยาฮาโลเพอริดอลร่วมกับยา Carbamazepine และ Rifampicin ส่งผลให้ระดับยาฮาโลเพอริดอลในกระแสเลือดลดต่ำลงจนกระทบต่อประสิทธิภาพของการรักษา แพทย์จะเป็นผู้ปรับขนาดรับประทานให้เหมาะสมต่อคนไข้ 
- การใช้ยาฮาโลเพอริดอลร่วมกับยานอนหลับหรือเครื่องดื่มที่มีแอลกอฮอล์ สามารถทำให้เกิดภาวะซึมเศร้าขึ้นได้ สมควรเลี่ยงการใช้ยาร่วมกัน 
- การใช้ฮาโลเพอริดอลร่วมกับยารักษาความดันโลหิตสูง เช่น Guanethidine สามารถลดฤทธิ์ในการลดความดันโลหิตให้ด้อยประสิทธิภาพลง ควรเลี่ยงการใช้ร่วมกัน หรือแพทย์เป็นผู้ปรับขนาดรับประทานให้เหมาะสม 
 ///// ควรเก็บรักษายาฮาโลเพอริดอลอย่างไร? ///// 
ควรเก็บยาฮาโลเพอริดอลที่อุณหภูมิระหว่าง 15 - 30 องศาเซลเซียส (Celsius) เก็บยาให้ พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาฮาโลเพอริดอลมีชื่ออื่นอีกไหม? ผลิตจากบริษัทอะไรบ้าง? ///// 
ยาฮาโลเพอริดอลที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Haloperidol [2014,Aug9]
	2 http://drug.fda.moph.go.th:81/nlem.in.th/search?keyword=haloperidol [2014,Aug9]
	3 http://www.mims.com/USA/drug/info/haloperidol/?type=full&amp;mtype=generic [2014,Aug9]
	4 http://www.mims.com/Thailand/drug/search/?q=HALOPERIDOL [2014,Aug9]
