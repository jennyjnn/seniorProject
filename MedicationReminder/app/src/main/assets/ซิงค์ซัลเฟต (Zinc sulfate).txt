ซิงค์ซัลเฟต (Zinc sulfate)
 ///// บทนำ ///// 
ยาซิงค์ซัลเฟต (Zinc sulfate) เป็นสารประกอบอนินทรีย์ สูตรทางเคมีคือ ZnSO4 การผลิตเพื่อวัตถุประสงค์นำมาเป็นยารักษาโรค ต้องใช้ซิงค์ออกไซด์ (ZnO) ที่เป็นเกรดบริสุทธิ์ทำปฏิกิริยากับกรดซัลฟิวริก (Sulfuric acid) และน้ำ ทางเภสัชกรรมนำมาผลิตเป็นยารับประทานและยาใช้ภายนอก 
หลังการรับประทานซิงค์ซัลเฟต พบว่ายานี้จะถูกกำจัดออกทางอุจจาระประมาณ 90% ที่เหลือจะขับออกทางปัสสาวะ 
องค์การอนามัยโลกกำหนดให้เด็กที่อายุต่ำกว่า 5 ขวบและป่วยด้วยโรคท้องร่วง ต้องได้รับธาตุสังกะสี (Zn: Zinc) เสริมการรักษา 10 - 14 วัน เพื่อลดอาการรุนแรงและป้องกันการกลับมาเป็นใหม่ กระทรวงสาธ่ารณสุขของไทยบรรจุซิงค์ซัลเฟตลงในบัญชียาหลักแห่งชาติ โดยใช้เป็นเกลือแร่กับผู้ป่วยที่ร่างกายขาดธาตุสังกะสี ใช้สนับสนุนการรักษาอาการท้องเสียในเด็ก ยาทารักษาผิวหนัง ยาหยอดตา เป็นต้น 
 ///// ซิงค์ซัลเฟตมีสรรพคุณ (คุณสมบัติ) อย่างไร? ///// 
ยาซิงค์ซัลเฟตมีสรรพคุณดังนี้ 
- ใช้บำบัดรักษาผู้ป่วยที่ร่างกายมีภาวะขาดธาตุสังกะสี 
- เป็นส่วนผสมของยาหยอดตา เพื่อบรรเทาอาการระคายเคือง 
- ใช้เสริมแร่ธาตุสังกะสี โดยเป็นส่วนผสมของนมที่ใช้เลี้ยงเด็กเล็กอายุมากกว่า 1 ปีขึ้นไป 
 ///// ซิงค์ซัลเฟตมีกลไกการออกฤทธิ์อย่างไร? ///// 
ในรูปแบบยาหยอดตา ซิงค์ซัลเฟตมีกลไกการออกฤทธิ์ โดยจะสมานหรือตกตะกอนโปรตีน มีฤทธิ์ยับยั้งการเจริญเติบโตของเชื้อโรคได้เล็กน้อย พร้อมกับช่วยขยายหลอดเลือดในลูกตา 
สำหรับยารับประทาน ซิงค์ซัลเฟตเป็นยาเสริมแร่ธาตุในผู้ป่วยที่มีภาวะขาดธาตุสังกะสี โดยธาตุสังกะสีในซิงค์ซัลเฟตจะเป็นองค์ประกอบหนึ่งในกระบวนการสังเคราะห์โปรตีนของร่างกาย 
 ///// ซิงค์ซัลเฟตมีรูปแบบการจัดจำหน่ายอย่างไร? ///// 
ยาซิงค์ซัลเฟตมีรูปแบบการจัดจำหน่ายดังนี้ 
- รูปแบบยาแคปซูล ขนาด 66 และ 110 มิลลิกรัม/แคปซูล 
- รูปแบบวิตามินเสริมแร่ธาตุ บำรุงร่างกาย ชนิดเม็ด และแคปซูล 
- รูปแบบผลิตภัณฑ์นมสำหรับเด็กเล็ก 
- รูปแบบยาหยอดตา ขนาดบรรจุ 10 มิลลิลิตร 
- รูปแบบยาฉีดเข้าหลอดเลือดดำ ขนาด 5 มิลลิกรัม/มิลลิลิตร 
 ///// ซิงค์ซัลเฟตมีขนาดรับประทานอย่างไร? ///// 
ยาซิงค์ซัลเฟตมีขนาดรับประทานดังนี้ 
ก. สำหรับผู้ป่วยที่มีภาวะร่างกายขาดธาตุสังกะสี: 
- ผู้ใหญ่ : รับประทาน 50 มิลลิกรัม วันละ 3 ครั้ง 
- เด็ก: สำหรับผู้ป่วยเด็กด้วยโรคท้องเสีย โดยข้อตกลงขององค์การอนามัยโลกและยูนิเซฟ แนะนำขนาดรับประทาน ดังนี้คือ เด็กเล็กช่วงอายุมากกว่า 6 เดือนรับประทานธาตุสังกะสีเมื่อมีภาวะท้องเสีย 20 มิลลิกรัม/วัน เป็นเวลา10 - 14 วัน, เด็กเล็กช่วงอายุต่ำกว่า 6 เดือนรับประทาน ธาตุสังกะสี 10 มิลลิกรัม/วัน เป็นเวลา 10 - 14 วัน 
ข. สำหรับยาหยอดตา: 
- ผู้ใหญ่: หยอดตา 1 - 2 หยด วันละ 2 - 4 ครั้ง/วัน 
- เด็ก: การใช้ยาขึ้นกับความรุนแรงของอาการ และอายุของเด็ก จึงต้องใช้ยาตามคำแนะนำของแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาซิงค์ซัลเฟต ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาซิงค์ซัลเฟตอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซิงค์ซัลเฟต สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ซิงค์ซัลเฟตมีผลไม่พึงประสงค์อย่างไร? ///// 
ยาซิงค์ซัลเฟตสามารถก่อให้เกิดผลไม่พึงประสงค์ (ผลข้างเคียง) ดังนี้ เช่น มีอาการปวดท้อง อาหารไม่ย่อย คลื่นไส้ อาเจียน ท้องเสีย กระเพาะอาหารอักเสบ และการรับประทานธาตุสังกะสีนานเกินไปอาจทำให้ร่างกายขาดธาตุทองแดง (ทองแดง มีคุณสมบัติช่วยในการเสริมสร้างให้เกิดประสิทธิภาพในการใช้เอนไซม์ต่างๆของร่างกายโดยเฉพาะที่เกี่ยวข้องกับการใช้พลังงานต่างๆ) ได้ 
 ///// มีข้อควรระวังการใช้ซิงค์ซัลเฟตอย่างไร? ///// 
มีข้อควรระวังการใช้ยาซิงค์ซัลเฟตดังนี้ 
- การใช้ยาซิงค์ซัลเฟตทั้งในรูปแบบยารับประทานและยาฉีด ควรต้องได้รับการตรวจความสมบูรณ์ของเม็ดเลือด (การตรวจซีบีซี/CBC), ปริมาณคอเลสเตอรอล และปริมาณธาตุทองแดงในเลือดว่าปกติหรือไม่ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาซิงค์ซัลเฟตด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ซิงค์ซัลเฟตมีปฏิกิริยาระหว่างยากับยาตัวอื่นอย่างไร? ///// 
ยาซิงค์ซัลเฟตมีปฏิกิริยาระหว่างยากับยาตัวอื่นดังนี้ 
- การรับประทานยาซิงค์ซัลเฟตร่วมกับยาดังต่อไปนี้ จะทำให้การดูดซึมของซิงค์ซัลเฟต และยาเหล่านั้นลดน้อยลงไป ควรหลีกเลี่ยงการรับประทานพร้อมกัน ยากลุ่มดังกล่าว เช่น 
- ยาที่มีธาตุเหล็กเป็นองค์ประกอบ เช่น Ferrous sulfate 
- ยาต้านเชื้อแบคทีเรีย (ยาปฏิชีวนะ) บางชนิด เช่น Tetracyclines 
- ยาบรรเทาอาการปวดข้อรูมาตอยด์ เช่น Penicillamine 
- การรับประทานยาซิงค์ซัลเฟตร่วมกับอาหารหรืออาหารเสริมที่มีแร่ธาตุฟอสฟอรัสเป็นองค์ประกอบ สามารถลดการดูดซึมของซิงค์ซัลเฟตได้ จึงควรหลีกเลี่ยงการรับประทานร่วมกัน 
- การรับประทานซิงค์ซัลเฟตร่วมกับยาบางกลุ่ม ซิงค์ซัลเฟตจะไปลดการดูดซึมของยากลุ่ม ดังกล่าว อาทิเช่น 
- ยาที่มีส่วนผสมของทองแดงเป็นองค์ประกอบ เช่น Cupric chloride 
- ยาต้านเชื้อแบคทีเรียบางชนิด เช่น Ciprofloxacin, Levofloxacin, Moxifloxacin, Norfloxacin, และ Offloxzcin 
 ///// ควรเก็บรักษาซิงค์ซัลเฟตอย่างไร? ///// 
ควรเก็บยาซิงค์ซัลเฟตที่อุณหภูมิไม่เกิน 40 องศาเซลเซียส (Celcius) เก็บยาให้พ้นแสง แดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ซิงค์ซัลเฟตมีชื่ออื่นอีกไหม? ผลิตจากบริษัทอะไรบ้าง? ///// 
ยาซิงค์ซัลเฟตที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Zinc_sulfate [2014,Aug16]
	2 http://drug.fda.moph.go.th:81/nlem.in.th/search?keyword=zinc+sulfate [2014,Aug16]
	3 http://www.mims.com/USA/drug/info/zinc%20sulfate/?type=full&amp;mtype=generic#Dosage [2014,Aug16] 
	4 https://www.mims.com/Thailand/drug/search/?q=zinc%20sulfate [2014,Aug16] 
	5 https://www.mims.com/Thailand/drug/info/Zincate/?type=brief [2014,Aug16]
