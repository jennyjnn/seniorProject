ยาไตรแอมซิโนโลน (Triamcinolone)
 ///// บทนำ ///// 
ยาไตรแอมซิโนโลน (Triamcinolone) เป็นสารสังเคราะห์จากสเตียรอยด์ในกลุ่ม Corticosteroid มีคุณสมบัติต้านการอักเสบและกดภูมิคุ้มกันต้านทานโรคของร่างกาย ในร้านขายยาและในสถานพยาบาลสามารถพบไตรแอมซิโนโลน ในรูปแบบของ ยากิน ยาฉีด ยาพ่นสเปรย์ ยาทาชนิดครีมหรือขี้ผึ้ง ซึ่งใช้ในการรักษาอาการแพ้ต่างๆ หรืออาการคันตามผิวหนัง จากการศึกษาโดยให้ยาไตรแอมซิโนโลนกับสัตว์ทดลองพบว่า ยาก่อผลกระทบต่อตัวอ่อนในครรภ์ โดยทำให้พิการและเสียชีวิตได้ จึงไม่มีการทดลองใช้ยานี้ในสตรีที่ตั้งครรภ์เพราะผิดจริยธรรม เนื่องจากยานี้อาจก่ออันตรายต่อทารกในครรภ์ได้ 
ยานี้หลังการดูดซึมเข้าสู่ร่างกายจะถูกเปลี่ยนรูป/ทำลายโดยตับและถูกขับออกจากร่างกายทางอุจจาระและทางปัสสาวะ 
 
 ///// ยาไตรแอมซิโนโลน มีสรรพคุณ (คุณสมบัติ) อย่างไร? ///// 
ยาไตรแอมซิโนโลน มีสรรพคุณ/ข้อบ่งใช้ เพื่อบำบัดรักษา  อาการแพ้ต่างๆ เช่น ข้ออักเสบ ผิวหนังอักเสบ กดอา การของโรคภูมิแพ้ แผลอักเสบภายในปาก และในการรักษาและการป้องกันโรคริดสีดวงจมูก 
 
 ///// ยาไตรแอมซิโนโลน มีกลไกการออกฤทธิ์อย่างไร? ///// 
ยาไตรแอมซิโนโลน ออกฤทธิ์โดยการชะลอการทำงานของเม็ดเลือดขาว และลดการซึมผ่านทางหลอดเลือดฝอยของสารต่างๆ จึงส่งผลให้ลดภาวะการอักเสบได้ในที่สุด 
 ///// ยาไตรแอมซิโนโลน มีรูปแบบการจัดจำหน่ายอย่างไร? ///// 
ยาไตรแอมซิโนโลน มักจัดจำหน่าย ในรูปแบบของ ยารับประทาน ยาพ่นทางจมูก ยาฉีด ยาครีม-โลชั่นสำหรับทาผิวหนัง ทั้งในรูปของยาเดี่ยวหรือผสมกับกลุ่มยาที่ออกฤทธิ์ต้านเชื้อแบคทีเรีย โดยมีความเข้มข้นของตัวยาหลายระดับ ทั้งนี้ขึ้นกับวัตถุประสงค์ในการรักษา 
 ///// ยาไตรแอมซิโนโลนมีขนาดรับประทานอย่างไร? ///// 
ขนาดของยาไตรแอมซิโนโลนที่รับประทานในผู้ใหญ่และในเด็กมีขนาดที่ต่างกัน ซึ่งสำหรับการรักษาการอักเสบต่างๆ มีดังนี้ เช่น 
- ผู้ใหญ่: มีขนาดการใช้ยาไตรแอมซิโนโลน เช่นมีขนาดรับประทานสูงสุดไม่เกิน 48 มิลลิกรัมต่อวัน
	ขนาดยาพ่นจมูกในผู้ใหญ่สูงสุดไม่เกิน 110 ไมโครกรัมต่อวัน 
- เด็ก: การใช้ยานี้ในเด็ก ต้องเป็นไปตามคำสั่งของแพทย์ผู้รักษาเท่านั้น 
*****หมายเหตุ: ขนาดยา และระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น   ไม่สามารถใช้ทดแทนคำสั่งใช้ยาของแพทย์ผู้รักษาได้  การใช้ยาที่เหมาะสม  ควรต้องปรึกษา แพทย์ หรือเภสัชกร ก่อนเสมอ 
 
 ///// เมื่อมีการสั่งยาไตรแอมซิโนโลนควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมทั้งยาไตรแอมซิโนโลน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติการแพ้ยาทุกชนิด เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่น หายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาไตรแอมซิโนโลน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยาไตรแอมซิโนโลนกับยาอื่นๆที่กิน/ที่ใช้อยู่ก่อนแล้ว 
- หากเป็นสุภาพสตรี ควรต้องแจ้งว่าอยู่ในภาวะตั้งครรภ์หรือไม่ หรือ กำลังให้นมบุตรหรือ ไม่ เพราะยาไตรแอมซิโนโลนสามารถผ่านรกและก่อผลข้างเคียงต่อทารกได้ 
 ///// หากลืมรับประทานยาไตรแอมซิโนโลน ควรทำอย่างไร? ///// 
หากลืมรับประทาน/ใช้ยาไตรแอมซิโนโลน สามารถรับประทาน/ใช้ยาเมื่อนึกขึ้นได้ และถ้าเวลาใกล้เคียงกับการรับประทาน/ใช้ยาในมื้อถัดไป ไม่จำเป็นต้องรับประทาน/ใช้ยาไตรแอมซิโนโลน เป็น 2 เท่า 
 ///// ยาไตรแอมซิโนโลน มีผลไม่พึงประสงค์อย่างไร? ///// 
ยาไตรแอมซิโนโลน มีผลไม่พึงประสงค์ หรือผลข้างเคียงได้ดังต่อไปนี้ เช่น 
- สามารถก่อให้เกิดภาวะความดันในกะโหลกศีรษะสูง 
- ลดการสะสมแคลเซียมของกระดูกและก่อให้เกิดภาวะ/โรคกระดูกพรุน 
- สามารถก่อให้เกิดแผลในกระเพาะอาหาร จึงมีการแนะนำว่าให้รับประทานยาหลังอาหารทันทีเพื่อป้องกันไม่ให้เกิดแผล/ภาวะเลือดออกในกระเพาะอาหาร 
- กระตุ้นความอยากอาหารเพิ่มขึ้น และเพิ่มระดับน้ำตาลในเลือด 
- การใช้ยานี้ในเด็กเป็นเวลานานๆ จะส่งผลให้ชะลอการเจริญเติบโตของเด็ก 
- การใช้ยานี้ในรูปแบบยาชนิดทา สามารถทำให้ผิวหนังบริเวณที่ได้รับยามีสภาพที่บางกว่าปกติ จึงติดเชื้อได้ง่าย เป็นแผลง่าย และเกิดการแพ้ต่อสารต่างๆได้ง่าย 
 ///// มีข้อควรระวังการใช้ยาไตรแอมซิโนโลนอย่างไร? ///// 
ข้อควรระวังของการใช้ยาไตรแอมซิโนโลน คือ 
 
- ระวังการใช้ยาไตรแอมซิโนโลนกับผู้ที่มีภาวะ/โรคกระเพาะอาหารอักเสบ โรคกระดูกพรุน โรคเบาหวาน โรคทางจิตเวช ด้วยจะส่งผลให้อาการของโรคดังกล่าวรุนแรงมากยิ่งขึ้น 
- ระวังการใช้ยานี้กับหญิงตั้งครรภ์ หญิงที่อยู่ในภาวะให้นมบุตร เพราะจะเกิดอันตรายต่อทารกได้ และในผู้ป่วยที่มีภาวะหัวใจล้มเหลว ผู้ที่ป่วยเป็นโรคต้อหิน ผู้ป่วยที่มีภาวะไทรอยด์ฮอร์โมนต่ำ (ภาวะขาดไทรอยด์ฮอร์โมน) เพราะจะทำให้อาการของโรครุนแรงขึ้นได้ 
- เฝ้าระวังการใช้ยานี้กับทารกและเด็กอย่างใกล้ชิด ด้วยยานี้ส่งผลต่อการเจริญเติบโตของทารกและของเด็กได้ 
- เฝ้าระวังอย่างต่อเนื่องกับผู้ป่วยที่เป็น โรคตับ โรคไต โรคต้อหิน เพราะยานี้อาจส่งผลให้โรครุนแรงขึ้นได้ 
- ห้ามใช้ยานี้กับผู้ที่มีการแพ้ยานี้ 
- ปฏิบัติตามข้อปฏิบัติพื้นฐานในการใช้ยาทุกชนิด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
 ///// ยาไตรแอมซิโนโลน มีปฏิกิริยาระหว่างยากับยาตัวอื่นอย่างไร? ///// 
ยาไตรแอมซิโนโลนมีปฏิกิริยาระหว่างยากับยาตัวอื่นได้ เช่น 
 
- การใช้ยาไตรแอมซิโนโลนร่วมกับยารักษาโรคเบาหวาน สามารถลดประสิทธิภาพในการควบคุมระดับน้ำตาลในเลือดของผู้ป่วย แพทย์และผู้ป่วยจึงต้องบริหารยาด้วยความระมัดระวัง ยารักษาโรคเบาหวาน ที่กล่าวถึง เช่น ไกลเบนคลาไมด์ (Glibenclamide) ไกลคลาไซด์ (Gliclazide) ไกลเมพิไรด์ (Glimepiride) 
- การใช้ยาไตรแอมซิโนโลนร่วมกับยาแก้ปวด สามารถเพิ่มผลข้างเคียงของยาแก้ปวด โดยก่อให้เกิดความเสี่ยงต่อการเกิดโรคกระเพาะอาหารอักเสบ ยาแก้ปวดที่กล่าวถึง เช่น แอส ไพริน (Aspirin) ไดโคลฟีแนคโซเดียม (Diclofenac sodium) ไพรอกซิแคม (Piroxicam) 
 
 ///// ควรเก็บรักษายาไตรแอมซิโนโลนอย่างไร? ///// 
ยาไตรแอมซิโนโลนในรูปแบบของยาฉีด และยาเม็ด ให้เก็บภายใต้อุณหภูมิที่ 20-25 องศาเซลเซียส (Celsius) ส่วนยาที่อยู่ในรูปแบบทาผิวหนัง ให้เก็บภายใต้อุณหภูมิ 15-30 องศาเซลเซียส  และยาพ่นจมูก ให้เก็บตามคำแนะนำในเอกสารกำกับยาที่กำกับมากับผลิตภัณฑ์ยานั้น 
อนึ่ง ห้ามเก็บยาทุกรูปแบบในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ยาไตรแอมซิโนโลน มีชื่ออื่นอีกไหม? ผลิตจากบริษัทอะไรบ้าง? ///// 
ยาชื่อการค้าและบริษัทที่ผลิต/ผู้จำหน่าย ยาไตรแอมซิโนโลน ในประเทศไทย เช่น 
อนึ่ง ยาชื่อการค้าของยานี้ในต่างประเทศ เช่น   Aristocort, Kenacort, Kenalog, Tricort, Triaderm, Azmacort, Trilone, Volon A, Tristoject, Tricortone,  Ratio-Triacomb 
 ///// บรรณานุกรม ///// 
Drug Information Handbook 20th edition with Charles Flacy RPh. Ms, Pharm D FCSHP , Lora L.Armstrong RPh, PharmD BCPS , Morton P.Goldman, RPh, PharmD BCPS,FCCP , Leonard L. RPh. BSPharm 
http://www.mims.com/thailand/drug/search?q=tramcinolone   [2016,Aug27] 
https://www.drugs.com/triamcinolone.html [2016,Aug27] 
https://en.wikipedia.org/wiki/Triamcinolone   [2016,Aug27]
