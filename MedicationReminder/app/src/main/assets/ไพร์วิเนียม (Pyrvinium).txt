ไพร์วิเนียม (Pyrvinium)
 ///// บทนำ ///// 
ยาไพร์วิเนียม (Pyrvinium หรือ  Pyrvinium Pamoate หรือ Pyrvinium embonate) หรืออีกชื่อคือ วิไพร์เนียม (Viprynium) เป็นยาที่ใช้รักษาการติดเชื้อพยาธิเข็มหมุด แต่ไม่สามารถนำมาใช้กับการติดเชื้อพยาธิตัวกลม และพยาธิตัวตืดได้   ผู้ที่ติดเชื้อพยาธิเข็มหมุดจะมีอาการคันในบริเวณทวารหนักที่ส่งผลรบกวนการนอนหลับอย่างมาก  การติดเชื้อพยาธิเข็มหมุดมีกลไกจากการรับประทานอาหารที่มีไข่พยาธินี้ ซึ่งจะมีการฟักตัวที่ลำไส้เล็ก  พยาธิเข็มหมุดตัวเมียจะเริ่มวางไข่เมื่อตัวมันเคลื่อนย้ายมาอยู่ในส่วนปลายลำไส้ใหญ่ 
ก่อนตัดสินใจเลือกใช้ยาไพร์วิเนียมในการรักษาโรคพยาธินั้น  ผู้ป่วยควรได้รับการตรวจยืนยันจากแพทย์ จนมั่นใจว่ามีการติดเชื้อพยาธิเข็มหมุดจริง  โดยทั่วไป การรับประทานยานี้  ผู้ป่วยไม่จำเป็นต้องเตรียมตัวเป็นพิเศษแต่อย่างใด  การใช้ยานี้ต้องอาศัยน้ำหนักตัวของผู้ป่วยมาคำนวณขนาดรับประทาน  ผู้ป่วยรับประทานยานี้เพียงครั้งเดียวก็เห็นประสิทธิผลแล้ว หรืออาจต้องใช้ยาซ้ำอีกครั้งในเวลา 2 – 3 สัปดาห์ต่อมา 
ยาไพร์วิเนียมสามารถส่งผลให้ผิวหนังของผู้ที่ใช้ยานี้ เกิดการตอบสนองหรือผิวแพ้แสงแดดได้ง่ายกว่าปกติ  ดังนั้นระหว่างที่ได้รับยาไพร์วิเนียมผู้ป่วยต้องหลีกเลี่ยงการออกแดดโดยตรง หรือกรณีต้องออกไปในที่โล่งแจ้ง ควรต้องสวมใส่เสื้อผ้าปกปิดอย่างมิดชิด และควรใช้โลชั่น/ครีมกันแดดที่มีค่าเอสพีเอฟ 15 (SPF 15)เป็นอย่างต่ำ  และด้วยวัตถุดิบของยาไพร์วิเนียมมีลักษณะเป็นผงผลึกสีแดง                      จึงทำให้ผู้ที่รับประทานยานี้มีอุจจาระสีแดงซึ่งไม่เป็นอันตรายแต่อย่างใด  อาการเหล่านี้จะหายไปเองเมื่อหยุดใช้ยา 
เราอาจพบเห็นการใช้ยานี้ในแถบยุโรปภายใต้ชื่อการค้าว่า “Pyrcon”  โดยมีรูปแบบเภสัชภัณฑ์เป็นยารับประทาน ในรูปแบบเป็นยาน้ำแขวนตะกอน(อ่านเพิ่มเติมในเว็บ haamor.com บทความเรื่อง  รูปแบบยาเตรียม) 
อนึ่ง เพื่อความปลอดภัยของการใช้ยาไพร์วิเนียมผู้ป่วย/ผู้บริโภคควรต้องใช้ยานี้และปฏิบัติตามคำแนะนำของแพทย์อย่างเคร่งครัด 
 
 ///// ไพร์วิเนียมมีสรรพคุณ(คุณสมบัติ)อย่างไร? ///// 
ยาไพร์วิเนียมมีสรรพคุณ/ข้อบ่งใช้ เช่น 
- ใช้เป็นยารักษาการติดเชื้อพยาธิเข็มหมุด 
 
 ///// ไพร์วิเนียมมีกลไกการออกฤทธิ์อย่างไร? ///// 
ยาไพร์วิเนียมมีกลไกการออกฤทธิ์คือ หลังรับประทาน ตัวยาไพร์วิเนียมจะไม่ถูกดูดซึมจากระบบทางเดินอาหาร แต่จะเข้าออกฤทธิ์ที่ตัวพยาธิ  โดยทำให้กระบวนการนำสารอาหารประเภทคาร์โบไฮเดรตมาใช้ให้เกิดพลังงานในตัวพยาธิถูกยับยั้ง  จนเป็นเหตุให้พยาธิตายลง และถูกขับทิ้งออกมาพร้อมกับอุจจาระ 
 
 ///// ไพร์วิเนียมมีรูปแบบการจัดจำหน่ายอย่างไร? ///// 
ยาไพร์วิเนียมมีรูปแบบการจัดจำหน่าย เช่น 
- ยาน้ำแขวนตะกอนชนิดรับประทาน ที่มีส่วนประกอบของตัวยา Pyrvinium ขนาด  50 มิลลิกรัม/1 ช้อนชา (5 มิลลิลิตร) 
 
 ///// ไพร์วิเนียมมีขนาดรับประทานอย่างไร? ///// 
ยาไพร์วิเนียมมีขนาดรับประทาน เช่น 
- ผู้ใหญ่และเด็กที่มีน้ำหนักตัว 10 กิโลกรัมขึ้นไป: รับประทานยา 5 มิลลิลิตร (50 มิลลิกรัมไพร์วิเนียม)/น้ำหนักตัว 10 กิโลกรัม ครั้งเดียว 
- เด็กที่น้ำหนักตัวน้อยกว่า 10 กิโลกรัม: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็กกลุ่มนี้  การใช้ยานี้ในเด็กกลุ่มนี้ จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- เขย่าขวดทุกครั้งก่อนรับประทานยานี้ 
- หากอาการไม่ดีขึ้น แพทย์อาจจ่ายยานี้ซ้ำอีก 1 ครั้งภายใน 2–4 สัปดาห์ นับจากการรับประทานยาครั้งแรก 
- สามารถรับประทานยานี้ก่อนหรือหลังอาหารก็ได้ 
- การรับประทานยานี้เกินขนาด อาจทำให้มีอาการข้างเคียง(ผลข้างเคียง)ต่างๆตามมา  การดูแลรักษาคือ ต้องรีบนำส่งผู้ป่วยมายังโรงพยาบาลทันที ซึ่งแพทย์อาจใช้วิธีการล้างท้อง หรือให้รับประทานยาถ่านกัมมันต์เข้าช่วยเหลือผู้ป่วยตามความเหมาะสม 
- อุจจาระของผู้ที่ใช้ยานี้ จะมีสีแดงซึ่งไม่เป็นอันตรายแต่อย่างใด และอาการนี้จะหายไปเองเมื่อหยุดใช้ยานี้ 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไพร์วิเนียม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  มีแผลในทางเดินอาหาร  ท้องเสียเป็นประจำ      รวมทั้งกำลังกินยา/ใช้ยาอะไรอยู่ เพราะยาไพร์วิเนียมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีลืมรับประทานยาไพร์วิเนียมตามคำสั่งแพทย์  สามารถรับประทานยานี้ทันทีที่นึกขึ้นได้  ซึ่งโดยทั่วไป แพทย์จะให้รับประทานเพียงครั้งเดียว  การจะรับประทานยานี้ครั้งถัดไป ควรต้องมาพบแพทย์อีกครั้งเพื่อแพทย์ตรวจยืนยันอาการก่อนใช้ยานี้ซ้ำ 
 
 ///// ไพร์วิเนียมมีผลไม่พึงประสงค์อย่างไร? ///// 
ยาไพร์วิเนียมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อร่างกาย ดังนี้ เช่น 
- ผลต่อระบบทางเดินอาหาร:  เช่น  ท้องเสีย   คลื่นไส้ อาเจียน  เป็นตะคริวที่ท้อง 
- ผลต่อผิวหนัง:  เช่น เกิดผื่นคัน  ผิวหนังแพ้แสงแดดง่าย 
 
 ///// มีข้อควรระวังการใช้ไพร์วิเนียมอย่างไร? ///// 
มีข้อควรระวังการใช้ยาไพร์วิเนียม เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก  โดยไม่มีคำสั่งจากแพทย์ กรณีแพทย์อนุญาตให้ใช้ยานี้กับสตรีมีครรภ์ แพทย์จะคำนวณขนาดการรับประทานยานี้จากน้ำหนักตัวก่อนตั้งครรภ์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยน  ยาตกตะกอนเป็นก้อนแข็ง 
- กรณีใช้ยานี้แล้วอาการไม่ดีขึ้น เช่น  ยังมีอาการคันทวารหนัก ควรกลับมาพบแพทย์/มาโรงพยาบาล เพื่อให้แพทย์ประเมินการรักษาอีกครั้ง 
- ดูแลสุขลักษณะส่วนตัวอยู่เป็นประจำ เช่น ล้างมือทุกครั้งก่อนรับประทานอาหาร  และหลังจากเข้าห้องน้ำ  เสื้อผ้าที่อาจสัมผัสกับไข่พยาธิควรได้รับการซักล้างและนำไปตากแดดให้แห้ง ด้วยแสงแดดสามารถทำลายไข่พยาธิได้  ทั้งนี้เพื่อเป็นการป้องกันมิให้กลับไปติดเชื้อพยาธิอีก 
- หลีกเลี่ยงการออกแดด/ผิวหนังสัมผัสแสงแดดโดยตรง ระหว่างที่มีการรับประทานยาชนิดนี้ 
- มาพบแพทย์/มาโรงพยาบาลตามนัด เพื่อแพทย์ตรวจติดตามอาการว่า หายจากการติดเชื้อพยาธิหรือยัง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไพร์วิเนียมด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ไพร์วิเนียมมีปฏิกิริยาระหว่างยากับยาตัวอื่นอย่างไร? ///// 
ปัจจุบัน ทางคลินิก มีข้อมูล/มีรายงานปฏิกิริยาระหว่างยาของยาไพร์วิเนียมกับยาอื่นๆน้อยมาก อย่างไรก็ตามยานี้อาจก่อให้เกิดปฏิกิริยาระหว่างยากับยาอื่นๆได้ ผู้ป่วยจึงควรแจ้งให้ แพทย์ พยาบาล เภสัชกร ทราบว่าตนเองว่ามีการใช้ยาอะไรอยู่บ้าง   และกรณีใช้ยาไพร์วิเนียมร่วมกับยาตัวใดแล้วเกิดผล/อาการไม่พึงประสงค์จากยาจนส่งผลกระทบต่อการใช้ชีวิตประจำวัน   ควรรีบเข้ามาพบแพทย์/มาโรงพยาบาลเพื่อขอคำแนะนำหรือดำเนินการรักษาโดยเร็ว 
 
 ///// ควรเก็บรักษาไพร์วิเนียมอย่างไร? ///// 
ควรเก็บยาไพร์วิเนียมในช่วงอุณหภูมิห้องที่เย็น  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ไพร์วิเนียมมีชื่ออื่นอีกไหม? ผลิตจากบริษัทอะไรบ้าง? ///// 
ยาไพร์วิเนียมที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Molevac, Pirok, Pyrvin, Vanquin 
 ///// บรรณานุกรม ///// 
https://www.drugs.com/cons/pyrvinium.html [2017,March4] 
https://en.wikipedia.org/wiki/Pyrvinium [2017,March4] 
https://en.wikipedia.org/wiki/Pinworm_infection [2017,March4] 
https://pubchem.ncbi.nlm.nih.gov/compound/pyrvinium#section=Computed-Properties [2017,March4] 
http://goldpharma.cn/search/pyrcon/lang/ENGLISH/ap/pyrvinium/df/suspension/ [2017,March4] 
https://www.europa-apotheek.com/pyrcon-suspension-4023245.html [2017,March4] 
https://www.drugs.com/mmx/pyrvinium-pamoate.html [2017,March4]
