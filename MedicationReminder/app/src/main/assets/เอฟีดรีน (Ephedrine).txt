เอฟีดรีน (Ephedrine)
 ///// บทนำ ///// 
ยาเอฟีดรีน (Ephedrine) ตามบัญชียาหลักแห่งชาติของไทยจัดเป็นวัตถุที่ออกฤทธิ์ต่อจิตประสาทประเภท 2 นำมาใช้ในสถานพยาบาลด้วยวัตถุประสงค์ 2 ข้อคือ 
- เพื่อรักษาความดันโลหิตต่ำ โดยใช้เป็นลักษณะของยาฉีดและยารับประทาน 
- ลดอาการคั่งของน้ำมูก โดยใช้ในลักษณะยาหยอดจมูก 
ยาเอฟีดรีนถูกสังเคราะห์ขึ้นเป็นครั้งแรกเมื่อปี ค.ศ. 1885 (พ.ศ. 2428) โดยนักเคมีชาวญี่ปุ่น โดยยานี้มีคุณสมบัติเป็นสารประเภท Sympathomimetic amine จึงสามารถออกฤทธิ์กระตุ้นให้สาร Noradrenaline หลั่งออกมามากและมีการทำงานดียิ่งขึ้นโดยมีการออกฤทธิ์ในบริเวณปลายประสาท ยาเอฟีดรีนยังถูกนำไปใช้รักษาอาการโรคหืด ช่วยขยายหลอดลม โรคกล้ามเนื้ออ่อนแรง สามารถใช้เป็นยาลดน้ำหนักได้อีกด้วยโดยแพทย์จะให้รับประทานเพียงระยะสั้นๆ บางประเทศนำยานี้ไปผสมกับผลิตภัณฑ์อาหารเสริมโดยมีวัตถุประสงค์ทำให้ผู้รับประทานมีหุ่นและรูปทรงดีขึ้น 
ด้วยยานี้เป็นสารที่มีฤทธิ์กระตุ้นสมอง หากใช้ผิดวิธีก็สามารถก่อให้เกิดผลเสียกับตัวผู้ป่วยได้ เช่น มีผลต่อการทำงานของหัวใจ ลดการบีบตัวของลำไส้เล็ก กระตุ้นศูนย์ควบคุมการหายใจ รวมถึงขยายรูม่านตา เหล่านี้ล้วนแต่มีผลต่อร่างกายทั้งสิ้น เราจึงมักพบเห็นการใช้ยาแต่ในสถานพยาบาลเท่านั้น และการใช้ยาจะต้องมีคำสั่งจากแพทย์มาประกอบกับการจ่ายยาให้ผู้ป่วยอีกด้วย 
 ///// เอฟีดรีนมีสรรพคุณ (คุณสมบัติ) อย่างไร? ///// 
ยาเอฟีดรีนมีสรรพคุณดังนี้เช่น 
- ใช้รักษาความดันโลหิตต่ำ 
- ใช้บำบัดรักษาอาการโรคหืดชนิดเฉียบพลัน 
- ใช้รักษาอาการกล้ามเนื้ออ่อนแรง 
- รักษาอาการ Adams-stokes syndrome (ภาวะเป็นลมจากการเต้นผิดปกติของหัวใจ) 
 ///// เอฟีดรีนมีกลไกการออกฤทธิ์อย่างไร? ///// 
กลไกการออกฤทธ์ของยาเอฟีดรีนคือ ตัวยาจะออกฤทธิ์กระตุ้นสมอง เพิ่มปริมาณเลือดที่ออกจากหัวใจ, ประกอบกับทำให้หลอดเลือดหดตัว, มีผลต่อทางเดินหายใจโดยทำให้หลอดลมขยายตัว, มีผลต่อทางเดินอาหารโดยจะลดการเคลื่อนไหวและการบีบตัวของลำไส้เล็ก, กระเพาะอาหารคลายตัวในขณะที่หูรูดของกระเพาะอาหารหดตัว, นอกจากนี้ยังทำให้รูม่านตาเปิดกว้าง จะเห็นได้ว่ายานี้สามารถออกฤทธิ์ต่อระบบการทำงานของร่างกายได้มากมาย และเป็นเหตุให้เกิดสรรพคุณการรักษาดังกล่าว 
 ///// เอฟีดรีนมีรูปแบบการจัดจำหน่ายอย่างไร? ///// 
ยาเอฟีดรีนมีรูปแบบการจัดจำหน่ายดังนี้เช่น 
- ยาเม็ด ยาแคปซูล ยาน้ำ ที่เป็นชนิดรับประทานโดยมีตัวยาอื่นผสมร่วมด้วยเช่น phenobarbitone/Phenobarbital, Theophylline, Ammoium chloride (ยาขับเสมหะ) 
- ยาฉีด ขนาด 30 มิลลิกรัม/มิลลิลิตร 
- ยาเม็ดชนิดรับประทาน ขนาด 15 และ 48 มิลลิกรัม/เม็ด 
- ยาหยอดจมูก ขนาดความเข้มข้น 5 มิลลิกรัม/มิลลิลิตร 
 ///// เอฟีดรีนมีขนาดรับประทาน/การบริหารยาอย่างไร? ///// 
ยาเอฟีดรีนมีขนาดรับประทาน/การบริหารยา/การใช้ยาดังนี้เช่น 
- ผู้ใหญ่: เริ่มต้นรับประทานที่ 25 - 50 มิลลิกรัมทุกๆ 3 - 4 ชั่วโมง ขนาดรับประทานสูงสุดไม่เกิน 150 มิลลิกรัม/วันโดยแบ่งรับประทาน 
กรณียาฉีดให้ฉีดเข้ากล้ามเนื้อหรือฉีดใต้ผิวหนัง ขนาด 25 - 50 มิลลิกรัมทุกๆ 3 - 4 ชั่วโมง 
- เด็กอายุตั้งแต่ 2 ปีขึ้นไป: รับประทาน 2 - 3 มิลลิกรัม/น้ำหนักตัว 1 กิโลกรัม/วัน โดยแบ่ง รับประทานเป็น 4 - 6 ครั้ง/วัน 
กรณียาฉีดให้ฉีดเข้ากล้ามเนื้อ/ใต้ผิวหนัง 2 - 3 มิลลิกรัม/น้ำหนักตัว 1 กิโลกรัม/วันโดยแบ่งการฉีดเป็น 4 - 6 ครั้ง/วัน 
- เด็กอายุต่ำกว่า 2 ปี: ยังไม่มีข้อมูลขนาดยาในเด็กช่วงอายุนี้ ดังนั้นการใช้ยาในเด็กกลุ่มนี้จึงอยู่ในดุลพินิจของแพทย์ผู้รักษา 
*อนึ่ง สำหรับยานี้ชนิดรับประทานสามารถรับประทานยาก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเอฟีดรีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเอฟีดรีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเอฟีดรีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// เอฟีดรีนมีผลไม่พึงประสงค์อย่างไร? ///// 
ยาเอฟีดรีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการวิตกกังวล หัวใจเต้นเร็ว ตัวสั่น ปากแห้ง ความดันโลหิตสูง หัวใจเต้นผิดจังหวะ หงุดหงิด นอนไม่หลับ 
กรณีที่เป็นยาหยอดจมูกอาจก่อให้เกิดอาการระคายเคืองบริเวณที่หยอดยา หากใช้ไปนานๆสามารถทำให้เกิดอาการคัดจมูกกลับคืนมา (Rebound nasal congestion) และจมูกอักเสบ 
 ///// มีข้อควรระวังการใช้เอฟีดรีนอย่างไร? ///// 
มีข้อควรระวังการใช้ยาเอฟีดรีนดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยความดันโลหิตสูง ผู้ป่วยไทรอยด์เป็นพิษ (ต่อมไทรอยด์เป็นพิษ) 
- ห้ามใช้ยากับสตรีที่อยู่ในภาวะให้นมบุตร 
- ระวังการใช้ยานี้กับผู้ป่วยที่มีภาวะหัวใจขาดเลือด ผู้ป่วยที่มีภาวะไทรอยด์ฮอร์โมนสูง ผู้ป่วยเบาหวาน ผู้ป่วยความดันโลหิตสูง ผู้ป่วยโรคไต ผู้ป่วยโรคต่อมลูกหมากโต ผู้ป่วยโรคต้อหิน (Angle-closure glaucoma) 
- ระวังการใช้ยานี้กับสตรีตั้งครรภ์และผู้สูงอายุ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเอฟีดรีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เอฟีดรีนมีปฏิกิริยาระหว่างยากับยาตัวอื่นอย่างไร? ///// 
ยาเอฟีดรีนมีปฏิกิริยาระหว่างยากับยาตัวอื่นดังนี้เช่น 
- การใช้ยาเอฟีดรีนร่วมกับยา Theophylline อาจทำให้เกิดผลข้างเคียงจากยา Theophylline ได้มากขึ้น การจะใช้ยาร่วมกันจะต้องเป็นไปตามคำสั่งแพทย์เท่านั้น 
- การใช้ยาเอฟีดรีนร่วมกับยาลดความดันโลหิตสูงเช่น Bethanidine และ Guanethidine อาจทำให้ฤทธิ์ของยาลดความดันโลหิตด้อยประสิทธิภาพลงไปจึงควรหลีกเลี่ยงการใช้ยาร่วมกัน 
- การใช้ยาเอฟีดรีนร่วมกับยา Bupropion อาจทำให้เกิดภาวะชักกับผู้ป่วยโดยเฉพาะการใช้ยาในขนาดสูงหรือใช้ยากับผู้สูงอายุ จึงควรหลีกเลี่ยงการใช้ยาร่วมกัน 
- หลีกเลี่ยงการใช้ยาเอฟีดรีนร่วมกับยารักษาภาวะซึมเศร้าเช่น Imipramine ด้วยจะก่อให้เกิดความผิดปกติของความดันโลหิต หากจำเป็นต้องใช้ยาร่วมกันแพทย์ผู้รักษาจะปรับขนาดการใช้เป็นกรณีไป 
 ///// ควรเก็บรักษาเอฟีดรีนอย่างไร? ///// 
ควรเก็บยาเอฟีดรีนภายใต้อุณหภูมิ 15 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เอฟีดรีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเอฟีดรีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Ephedrine [2015,April25]
	2 http://drug.fda.moph.go.th:81/nlem.in.th/medicine/essential/list/175#item-8971 [2015,April25]
	3 http://drug.fda.moph.go.th:81/nlem.in.th/medicine/essential/list/42#item-8420 [2015,April25]
	4 http://www.mims.com/Thailand/drug/info/Ephedrine%20GPO/ [2015,April25]
	5 http://www.mims.com/THAILAND/Home/GatewaySubscription/?generic=ephedrine [2015,April25]
	6 https://www.mims.com/USA/drug/info/ephedrine/ [2015,April25]
	7 http://www.drugs.com/dosage/ephedrine.html [2015,April25]
	8 http://www.drugs.com/dosage/ephedrine.html#Usual_Adult_Dose_for_Hypotension [2015,April25]
	9 http://www.drugs.com/drug-interactions/ephedrine-index.html?filter=3&amp;generic_only= [2015,April25]
	10 http://www.medindia.net/drug-price/ephedrine-combination.htm [2015,April25]
	11 http://www.medindia.net/drug-price/ephedrine.htm [2015,April25]
	12 http://www.patient.co.uk/medicine/ephedrine-for-nasal-congestion [2015,April25]
	13 http://www.nps.org.au/medicines/ear-nose-mouth-and-throat/nasal-decongestants [2015,April25]
	14 https://www.medicines.org.uk/emc/PIL.25209.latest.pdf [2015,April25]
