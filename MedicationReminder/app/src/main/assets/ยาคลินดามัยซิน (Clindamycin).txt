ยาคลินดามัยซิน (Clindamycin)
 ///// บทนำ ///// 
คลินดามัยซิน (Clindamycin) เป็นยาปฏิชีวนะที่มีฤทธิ์ฆ่าเชื้อแบคทีเรียกลุ่ม Anaerobic bacteria รวมถึงต่อต้านเชื้อโปรโตซัว (Protozoa) บางชนิด เช่น เชื้อมาลาเรีย ผลิตภัณฑ์ในท้องตลาดไม่ใช่มีแต่รูปแบบของยารับประทาน คลินดามัยซินยังถูกนำมาผลิตเป็นรูปแบบของโลชั่นและเจล ทาแก้สิวอักเสบจากเชื้อแบคทีเรียอีกด้วย 
สำหรับการกระจายตัวของยาคลินดามัยซิน เมื่อเข้าสู่ร่างกายพบว่า ปริมาณประมาณ 95% ของตัวยาจะจับกับโปรตีนในกระแสเลือด และถูกส่งไปเปลี่ยนโครงสร้างทางเคมีที่อวัยวะตับ ร่าง กายจะใช้เวลาประมาณ 2 - 3 ชั่วโมงในการกำจัดยาออกจากกระแสเลือด 50% โดยผ่านไปกับอุจจาระและปัสสาวะ 
กระทรวงสาธารณสุขของประเทศไทยได้บรรจุยาคลินดามัยซินลงในบัญชียาหลักแห่งชาติ ทำให้เราสามารถพบเห็นยาคลินดามัยซินมีใช้กันในหลายสถานพยาบาล 
ยาคลินดามัยซินจัดอยู่ในหมวดของยาอันตราย มีข้อห้ามใช้และผลข้างเคียงแตกต่างกันในผู้ป่วยแต่ละราย ดังนั้นการใช้ยาจึงต้องอยู่ภายใต้คำสั่งแพทย์เท่านั้น 
 ///// ยาคลินดามัยซินมีสรรพคุณ (คุณสมบัติ) อย่างไร? ///// 
ยาคลินดามัยซินมีสรรพคุณดังนี้ 
- ใช้รักษาการติดเชื้อแบคทีเรียที่ระบบทางเดินหายใจส่วนบนไปจนถึงส่วนล่าง อันมีสาเหตุจากเชื้อแบคทีเรีย Streptococci, Pneumococci, Staphylococci 
- ป้องกันโรคไข้รูมาติก (Rheumatic fever) จากเชื้อแบคทีเรียกลุ่ม Streptococci แต่ปัจจุบันพบว่าเริ่มด้อยประสิทธิภาพลง 
- รักษาการติดเชื้อที่ผิวหนังอันมีสาเหตุจากเชื้อแบคทีเรีย Staphylococci 
- รักษาการติดเชื้อแบคทีเรียที่ปอด การติดเชื้อฯที่เท้าของผู้ป่วยเบาหวาน รวมถึงการติดเชื้อในกระแสเลือด (ภาวะพิษเหตุติดเชื้อ) การติดเชื้อที่กระดูกและข้อต่อ อันมีสาเหตุจากเชื้อแบคทีเรียกลุ่ม Anaerobic bacteria 
- ใช้ป้องกันการติดเชื้อฯในระหว่างกระบวนการผ่าตัด 
- รักษาการติดเชื้อฯของอวัยวะในช่องท้อง การติดเชื้อในอุ้งเชิงกราน การติดเชื้อฯที่ระบบอวัยวะสืบพันธุ์ 
 ///// ยาคลินดามัยซินมีกลไกการออกฤทธิ์อย่างไร? ///// 
ยาคลินดามัยซินมีกลไกการออกฤทธิ์ โดยยับยั้งการสังเคราะห์โปรตีนในระดับพันธุกรรมของแบคทีเรีย (Inhibiting ribosomal translocation) ทำให้หยุดการเจริญเติบโตของเชื้อแบคทีเรีย 
 ///// ยาคลินดามัยซินมีรูปแบบการจัดจำหน่ายอย่างไร? ///// 
ยาคลินดามัยซินมีรูปแบบการจัดจำหน่ายดังนี้ 
- รูปแบบยาแคปซูล ขนาด 150 และ 300 มิลลิกรัม/แคปซูล 
- รูปแบบยาฉีด ขนาด 150 มิลลิกรัม/มิลลิลิตร 
- รูปแบบ ยาเจล รักษาสิว ขนาดความแรง 1% 
- รูปแบบ โลชั่น รักษาสิว ขนาดความแรง 1% 
 ///// ยาคลินดามัยซินมีขนาดรับประทานอย่างไร? ///// 
ยาคลินดามัยซินมีขนาดรับประทานดังนี้ 
ก.	ผู้ใหญ่: 
- สำหรับการติดเชื้อที่มีความรุนแรงน้อยไปจนกระทั่งมีความรุนแรงปานกลาง : รับประทานครั้งละ 150 - 300 มิลลิกรัม ทุก 6 ชั่วโมง 
- สำหรับการติดเชื้อที่มีความรุนแรงมาก : รับประทาน 300 - 450 มิลลิกรัม ทุก 6 ชั่ว โมง 
ข.เด็ก: 
- สำหรับการติดเชื้อระดับความรุนแรงน้อยไปจนกระทั่งมีความรุนแรงปานกลาง : คำนวณขนาดรับประทานจากน้ำหนักตัวเด็ก โดยรับประทาน 8 - 16 มิลลิกรัม/น้ำหนักตัว 1 กิโล กรัม/วัน โดยแบ่งรับประทานวันละ 3 - 4 ครั้ง 
- สำหรับการติดเชื้อที่มีความรุนแรงมาก : คำนวณจากน้ำหนักตัวเด็ก โดยรับประทาน 16 - 20 มิลลิกรัม/น้ำหนักตัว 1 กิโลกรัม/วัน 	โดยแบ่งรับประทานวันละ 3 - 4 ครั้ง 
ค.สำหรับรักษาการติดเชื้อที่เท้าของผู้ป่วยเบาหวาน: รับประทานครั้งละ 300 มิลลิกรัม วันละ 3 - 4 ครั้ง เป็นเวลา 7 - 14 วัน 
*****หมายเหตุ: 
ในกรณีที่มีการติดเชื้อแบคทีเรียกลุ่ม B-hemolytic streptococcus ผู้ป่วยควรต้องได้รับยานี้ต่อเนื่องอย่างน้อย 10 วัน 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาคลินดามัยซิน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาคลินดามัยซินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆ และ/หรืออาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคลินดามัยซิน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาคลินดามัยซินมีผลไม่พึงประสงค์อย่างไร? ///// 
ยาคลินดามัยซินสามารถก่อให้เกิดผลไม่พึงประสงค์ (ผลข้างเคียง) เช่น ปวดท้อง ท้องเสีย คลื่นไส้ อาเจียน มีผื่นขึ้น ลมพิษ อาจพบภาวะตับทำงานผิดปกติ เม็ดเลือดขาวต่ำ เป็นต้น 
 ///// มีข้อควรระวังการใช้ยาคลินดามัยซินอย่างไร? ///// 
มีข้อควรระวังการใช้ยาคลินดามัยซิน ดังนี้ 
- ห้ามใช้ยานี้กับผู้ที่แพ้ยาคลินดามัยซินหรือมีประวัติแพ้ยาลินโคมัยซิน 
- สำหรับผู้ป่วยที่ต้องใช้ยาคลินดามัยซินติดต่อกันเป็นระยะเวลานานๆ ควรได้รับการตรวจการทำงานของอวัยวะไตและตับว่ามีความผิดปกติใดๆหรือไม่ 
- การใช้ยานี้อาจก่อให้เกิดการติดเชื้อโรคชนิดอื่นที่ไม่ได้ตอบสนองต่อคลินดามัยซิน 	เช่น ยีสต์ (Yeast: เชื้อราประเภทหนึ่ง) เป็นต้น 
- ระวังการใช้ยานี้กับหญิงตั้งครรภ์ หญิงให้นมบุตร และในเด็ก โดยแพทย์เท่านั้นที่จะเป็นผู้พิจารณาการใช้ยากับบุคคลกลุ่มดังกล่าว ว่าปลอดภัยหรือเหมาะสมเพียงใด 
- ระวังการใช้ยานี้กับผู้ป่วย โรคตับ โรคไต ในระยะที่โรครุนแรง 
- ควรเฝ้าระวังระหว่างการใช้ยานี้ว่า ผู้ป่วยมีอาการของภาวะลำไส้อักเสบจากการแพร่กระจายของเชื้อแบคทีเรีย Clostidium diffcile ในกระเพาะอาหาร - ลำไส้ (อาการเช่น ท้องเสียเป็นน้ำ มีไข้ อาจมีอุจจาระเป็นเลือด) หลังการใช้ยาคลินดามัยซินหรือไม่ ถ้าสงสัยว่าเกิดการติดเชื้อนี้ซ้ำซ้อน ต้องรีบกลับไปพบแพทย์/ไปโรงพยาบาล 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาคลินดามัยซินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาคลินดามัยซินมีปฏิกิริยาระหว่างยากับยาตัวอื่นอย่างไร? ///// 
ยาคลินดามัยซินมีปฏิกิริยาระหว่างยากับยาตัวอื่น ดังนี้ 
- การใช้ยาคลินดามัยซินร่วมกับยาเม็ดคุมกำเนิด เช่น Ethinyl estradiol สามารถเกิดความเสี่ยงในการตั้งครรภ์ได้ หากมีความจำเป็นต้องใช้ยาร่วมกันควรต้องใช้วิธีคุมกำเนิดแบบอื่นร่วมด้วย เช่น การใช้ถุงยางอนามัยชาย 
- การใช้ยาคลินดามัยซินร่วมกับยารักษาความดันโลหิตสูงและรักษาภาวะเลือดไปเลี้ยงหัวใจไม่เพียงพอ เช่น Verapamil อาจก่อให้เกิดอาการข้างเคียง (ผลข้างเคียง) ของยา Varapamil มากขึ้น หากมีความจำเป็นต้องใช้ร่วมกัน แพทย์จะเป็นผู้ปรับขนาดการรับประทานให้ผู้ป่วย 
- การใช้ยาคลินดามัยซินร่วมกับยาปฏิชีวนะบางตัว เช่น Erythromycin อาจส่งผลให้ประสิทธิภาพในการรักษาของยาปฏิชีวนะของทั้ง 2 ตัวลดลง แพทย์จึงต้องปรับขนาดรับประทานเพื่อความเหมาะสมต่อการรักษา 
- การใช้ยาคลินดามัยซินร่วมกับยาที่มีฤทธิ์ในการดูดซับพิษในกระเพาะลำไส้ เช่น Kaolin อาจทำให้ประสิทธิภาพในการรักษาของคลินดามัยซินต่ำลง หากมีความจำเป็นต้องใช้ร่วมกัน แพทย์จะปรับขนาดรับประทานให้เหมาะสม 
 ///// ควรเก็บรักษายาคลินดามัยซินอย่างไร? ///// 
สามารถเก็บยาคลินดามัยซินระหว่างอุณหภูมิ 20 - 25 องศาเซลเซียส (Celsius) เก็บยาให้พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาคลินดามัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาคลินดามัยซินที่จำหน่ายในประเทศไทย มียาชื้อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Clindamycin [2014, Aug2]
	2 http://www.mims.com/THAILAND/drug/info/dalacin-dalacin%20c/?type=full#Indications [2014,Aug2]
	3 http://www.mims.com/Thailand/drug/search/?q=clindamycin [2014,Aug2]
	4 http://mims.com/Thailand/drug/search/?q=clindamycin&amp;page=1 [2014,Aug2]
	5 http://www.drugs.com/drug-interactions/clindamycin-index.html?filter=2&amp;generic_only= [2014,Aug2]
	6 http://www.healthcentral.com/medications/r/medications/clindamycin-hcl-oral-12235/dosage [2014,Aug2]
