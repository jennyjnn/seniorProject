พานิทูมูแมบ (Panitumumab)
 ///// บทนำ ///// 
ยาพานิทูมูแมบ(Panitumumab ชื่อเดิมคือ ABX-EGF) จัดอยู่ในยาประเภทโมโนโคลนอลแอนตีบอดี(Monoclonal Antibodies) เป็นยาที่ใช้รักษามะเร็งลำไส้ใหญ่(Colorectal Cancer)ในระยะแพร่กระจาย ตัวยามีการออกฤทธิ์ยับยั้งการการส่งสัญญาณของสารโปรตีนบนตัวรับ(Receptor)ที่ผิวเซลล์มะเร็งลำไส้ใหญ่ซึ่งมีชื่อเรียกว่า Epidermal growth factor receptor ทำให้เซลล์มะเร็งลำไส้ใหญ่หยุดการแบ่งตัว  รูปแบบเภสัชภัณฑ์เป็นยาฉีด แบบสารละลายปราศจากเชื้อ และมีระยะเวลาการออกฤทธิ์ยาวนานเกิน 1 สัปดาห์ขึ้นไป  ผู้ป่วยต้องมารับยานี้ตามคำสั่งแพทย์เช่น ทุก 14 วัน ในช่วงเริ่มต้น แพทย์จะใช้ยานี้ที่ขนาดต่ำๆก่อน หากไม่พบอาการแพ้ยาจึงจะปรับขนาดการใช้ยานี้เพิ่มขึ้น 
ยาพานิทูมูแมบ ไม่เหมาะที่จะใช้ร่วมกับยารักษาจำเพาะต่อเซลล์มะเร็งชนิดอื่นๆ โดยมีกรณีตัวอย่างการใช้ยาพานิทูมูแมบ ร่วมกับยา Bevacizumab พบว่าเกิดผลข้างเคียงต่างๆตามมาอย่างมากมาย เช่น มีผื่นคัน  ผื่นผิวหนังอักเสบ  เกิดสิว  ท้องเสียจนร่างกายมีภาวะเสียน้ำ และยังทำให้อาการผู้ป่วยทรุดลงเป็นลำดับอีกด้วย 
นอกจากนี้ ทางคลินิกยังมีข้อระวังและคำเตือนต่างๆที่แพทย์และผู้ป่วยต้องเฝ้าติดตามอย่างสม่ำเสมอกรณีใช้ยาพานิทูมูแมบ  ดังนี้ 
- ยาพานิทูมูแมบเป็นยารักษาตรงเป้า ที่ออกฤทธิ์ยับยั้งการแบ่งตัวอย่างรวดเร็วของเซลล์มะเร็ง ทำให้เกิดผลกระทบต่อเซลล์ปกติชนิดที่มีการแบ่งตัวอย่างรวดเร็วด้วยเช่นกันโดยเฉพาะอย่างยิ่งกับเซลล์ผิวหนัง  จึงทำให้ผู้ที่ได้รับยานี้ มีภาวะผื่นผิวหนังอักเสบได้ง่าย 
- เฝ้าระวังการเกิดพังผืดในปอดของผู้ป่วย  อาการที่สังเกตได้ง่ายคือมีอาการหอบ 
 เกิดขึ้น 
- ระวังภาวะเกลือแมกนีเซียมในเลือดต่ำ(Hypomagnesemia) ซึ่งอาจเกิดขึ้น   
 หลังจากได้รับยานี้ไปแล้วประมาณ 6 สัปดาห์ขึ้นไป    ผู้ป่วยบางรายอาจมีระดับแคลเซียมในเลือดต่ำ(Hypocalcemia)ร่วมด้วย    ทั่วไป แพทย์จะเฝ้าติดตามระดับอิเล็กโทรไลท์(สมดุลเกลือแร่/ Electrolyte)ของผู้ป่วยจนกระทั่งการใช้ยาครั้งสุดท้ายไปแล้วอีก 8 สัปดาห์อย่างต่อเนื่อง 
- ระหว่างที่ได้รับยานี้ ผิวหนังของผุ้ป่วยจะมีความไวต่อแสงแดดมากขึ้น  หากทำได้
ควรหลีกเลี่ยงไม่ให้ผิวหนังมีการสัมผัสแสงแดดโดยตรง 
- ห้ามใช้พานิทูมูแมบกับสตรีมีครรภ์  สตรีในภาวะให้นมบุตร และเด็ก ด้วยทางคลินิก
ยังไม่มีการประเมินความเสี่ยงและความปลอดภัยของการใช้ยากับผู้ป่วยกลุ่มนี้ 
คณะกรรมการอาหารและยาของไทย ได้กำหนดให้ยาพานิทูมูแมบเป็นยาควบคุมพิเศษ 
ต้องถูกสั่งจ่ายโดยแพทย์แต่ผู้เดียว และจะพบเห็นการใช้แต่ในสถานพยาบาลเท่านั้น อนึ่ง 
หากมีข้อสงสัยเพิ่มเติมเกี่ยวกับการใช้ยาชนิดนี้/ยานี้  สามารถสอบถามได้จากแพทย์ หรือ
จากเภสัชกรในสถานพยาบาลที่เข้ารับการรักษาได้ 
 
 ///// พานิทูมูแมบมีสรรพคุณ(คุณสมบัติ)อย่างไร? ///// 
ยาพานิทูมูแมบ เป็นยาที่มีฤทธิ์ยับยั้งการแพร่กระจายของเซลล์มะเร็งลำไส้ใหญ่
(Colorectal cancer) 
 
 ///// พานิทูมูแมบมีกลไกการออกฤทธิ์อย่างไร? ///// 
ยาพานิทูมูแมบมีกลไกการออกฤทธิ์เป็นยารักษาตรงเป้า ที่ออกฤทธิ์ต่อเซลล์มะเร็งลำไส้ใหญ่โดยตรง  ตัวยาจะเข้าจับกับตัวรับที่มีชื่อว่า Epidermal growth factor receptor(EGFR)ของเซลล์มะเร็งลำไส้ใหญ่  ตัวรับชนิดนี้จะคอยส่งสัญญานกระตุ้นกระบวนการเจริญเติบโตของเซลล์มะเร็ง   ยาพานิทูมูแมบทำหน้าที่ปิดกั้นกลไกดังกล่าว เป็นผลให้การแบ่งตัวของเซลล์มะเร็งหยุดชะงัก จึงช่วยทำให้อาการของผู้ป่วยดีขึ้นเป็นลำดับไป 
 
 ///// พานิทูมูแมบมีรูปแบบการจัดจำหน่ายอย่างไร? ///// 
ยาพานิทูมูแมบมีรูปแบบการจัดจำหน่าย เช่น 
- ยาฉีดประเภทสารละลายปราศจากเชื้อ ที่ประกอบด้วยตัวยา Panitumumab ขนาด 
100 มิลลิกรัม/5 มิลลิลิตร,  200 มิลลิกรัม/10 มิลลิลิตร,   และ 400 มิลลิกรัม/20 มิลลิลิตร 
 
 ///// พานิทูมูแมบมีขนาดการบริหารยาอย่างไร? ///// 
การใช้ยา/การบริหารยาพานิทูมูแมบกับผู้ป่วยมะเร็งลำไส้ใหญ่ จะต้องเป็นไปตามคำสั่งแพทย์เท่านั้น  โดยปัจจัยที่แพทย์นำมาใช้คำนวณขนาดการใช้ยา ได้แก่ น้ำหนักตัวของผู้ป่วย  อายุ  รวมถึงประวัติการเจ็บป่วย  และโรคประจำตัวต่างๆ ระหว่างที่ได้รับยาพานิทูมูแมบแล้วพบอาการดังต่อไปนี้ ต้องรีบนำผู้ป่วยกลับมาพบแพทย์/มาโรงพยาบาลโดยเร็ว อาการดังกล่าว ได้แก่ 
- แน่นอึดอัด/ หายใจไม่ออก/หายใจลำบาก  มีอาการหอบหืด เกิดขึ้น หรือเป็นไข้หนาวสั่น 
- คลื่นไส้ทุกครั้งที่มีการรับประทานอาหาร 
- อาเจียน 4-5 ครั้งต่อวัน 
- ท้องเสีย 4-6 ครั้ง ภายใน 24 ชั่วโมง 
- ไม่มีแรง หรืออ่อนเพลีย อย่างรุนแรง 
- มีอาการมือ-เท้าบวม 
- เกิดผื่นคันทั่วร่างกาย 
- ระคายเคืองตาอย่างรุนแรง 
 
 ///// ดูแลตนเองอย่างไรขณะได้รับยาพานิทูมูแมบ? ///// 
ควรดูแลตนเองขณะได้รับยาพานิทูมูแมบดังนี้ เช่น 
- ดื่มน้ำอย่างน้อย 2-3 ลิตรต่อวัน หรือเป็นไปตามคำแนะนำของ แพทย์ พยาบาล เภสัชกร 
- ล้างมือบ่อยๆเพื่อป้องกันการติดเชื้อโรค โดยเฉพาะก่อนกินอาหาร และหลังเข้าห้องน้ำ 
- หากมีอาการคลื่นไส้เมื่อจะรับประทานอาหาร ให้ใช้ยาบรรเทาอาการ/ยาแก้คลื่นไส้ตามที่แพทย์สั่งจ่ายเท่านั้น ห้ามไปซื้อยาอื่นใดมาใช้ด้วยตนเอง และ ผู้ป่วยสามารถปรับการรับประทานอาหารเป็นมื้อเล็กๆ แต่บ่อยครั้งขึ้นเพื่อลดอาการคลื่นไส้ดังกล่าว 
- หลีกเลี่ยงการโดนแสงแดดจัด  เมื่อต้องอยู่ในที่โล่งแจ้งให้สวมเสื้อผ้าปกปิดร่างกายอย่างมิดชิด หรือทาครีมกันแดดที่มีค่า SPF 15 หรือสูงกว่า 
- ห้ามดื่มเครื่องดื่มที่มีแอลกอฮอล์เป็นส่วนประกอบ 
- พักผ่อนให้เต็มที่ และรับประทานอาหารให้ถูกสัดส่วนตามที่ แพทย์ พยาบาล เภสัชกร แนะนำ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาพานิทูมูแมบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจขัด/ หายใจลำบาก 
- มีโรคประจำตัวต่างๆ  เช่น โรคปอด   โรคผิวหนัง  รวมทั้งกำลังกินยา/ใช้ยาอะไรอยู่ เพราะยาพานิทูมูแมบอาจส่งผลให้อาการของโรคเหล่านั้นรุนแรงขึ้น หรืออาจเกิด
ปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
เพื่อประสิทธิผลของการรักษา ควรมารับการให้ยาพานิทูมูแมบตรงเวลา  หากลืมมารับการฉีดยาฯ ต้องรีบแจ้งให้แพทย์/บุคคลากรทางการแพทย์ที่เกี่ยวข้องทราบ และทำการนัดหมายการให้ยานี้โดยเร็ว 
 
 ///// พานิทูมูแมบมีผลไม่พึงประสงค์อย่างไร? ///// 
ยาพานิทูมูแมบอาจก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินหายใจ: เช่น  เกิดอาการไอ   หายใจลำบาก 
- ผลต่อระบบประสาท: เช่น  วิงเวียน   ปวดศีรษะ   มีไข้  หนาวสั่น 
- ผลต่อระบบทางเดินอาหาร: เช่น  ปวดท้อง  คลื่นไส้  ท้องเสียหรือไม่ก็ท้องผูก  
กรดไหลย้อน    กระเพาะอาหารอักเสบ 
- ผลต่อหัวใจ: เช่น  ความดันโลหิตสูงหรือต่ำ  มีอาการตัวบวม   หัวใจเต้นเร็ว 
- ผลต่อผิวหนัง: เช่น  มีผื่นคัน  เกิดสิว   ผื่นผิวหนังอักเสบ   ผิวหนังลอกเป็นสะเก็ด   
ผิวแห้ง   มีรอยแตกบนผิวหนัง  ขอบเล็บอักเสบ 
- ผลต่อตา: เช่น  ขนตายาวเร็วผิดปกติ 
- ผลต่อระบบเลือด: เช่น  โลหิตจาง   มีเกิดภาวะเม็ดเลือดขาวต่ำ 
- ผลต่อระบบทางเดินปัสสาวะ: เช่น  ทางเดินปัสสาวะอักเสบ/โรคติดเชื้อระบบทางเดินปัสสาวะ 
- ผลต่อระบบการเผาผลาญพลังงานของร่างกาย: เช่น  มีภาวะแมกนีเซียมในเลือดต่ำ  
น้ำตาลในเลือดสูง    แคลเซียมในเลือดต่ำ 
- ผลต่อกล้ามเนื้อ: เช่น  ปวดหลัง 
- ผลต่อสภาวะทางจิตใจ: เช่น วิตกกังวล   นอนไม่หลับ 
 
 ///// มีข้อควรระวังการใช้พานิทูมูแมบอย่างไร? ///// 
มีข้อควรระวังการใช้ยาพานิทูมูแมบ เช่น 
- ห้ามใช้กับผู้ที่มีประวัติแพ้ยาชนิดนี้ 
- การใช้ยานี้กับสตรีมีครรภ์  สตรีที่อยู่ในภาวะให้นมบุตร  เด็ก  และผู้สูงอายุ ต้องอยู่ภายใต้คำสั่งแพทย์เท่านั้น 
- ห้ามฉีดวัคซีนใดๆขณะได้รับยานี้ 
- หากพบอาการ อึดอัด/หายใจไม่ออก  มีผื่นคันขึ้นเต็มตัว ให้ตั้งสมมุติฐานว่า
อาจเกิดอาการแพ้ยานี้ และต้องรีบนำผู้ป่วยส่งโรงพยาบาลทันที/ฉุกเฉิน 
- มาพบแพทย์/มาโรงพยาบาลเพื่อการตรวจร่างกายจากแพทย์   ตรวจภาวะแทรกซ้อน และรับการฉีดยานี้ตามที่แพทย์นัดทุกครั้ง 
- ปฏิบัติตัวตามคำแนะนำของ แพทย์ พยาบาล เภสัชกร อย่างเคร่งครัด 
- ห้ามเก็บยาหมดอายุ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาพานิทูมูแมบด้วย) ยาแผนโบราณ    อาหารเสริม    ผลิตภัณฑ์เสริมอาหาร ทุกชนิด   และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// พานิทูมูแมบมีปฏิกิริยาระหว่างยากับยาตัวอื่นอย่างไร? ///// 
ยาพานิทูมูแมบมีปฏิกิริยาระหว่างยากับยาตัวอื่น เช่น 
- การใช้ยาพานิทูมูแมบร่วมกับยา  Amiodarone,  Ziprasidone  เพราะจะทำให้มีความเสี่ยงของอาการหัวใจเต้นผิดจังหวะ 
- ห้ามใช้ยาพานิทูมูแมบร่วมกับ ยาBevacizumab ด้วยมีความเสี่ยงที่จะทำให้ผู้ป่วยได้รับผลข้างเคียงต่างๆมากยิ่งขึ้นจากยาทั้ง2ตัว เช่น มีผื่นคัน   ผื่นผิวหนังอักเสบ  ท้องเสียและยังทำให้ประสิทธิผลของการรักษาด้อยลง 
- ห้ามใช้ยาพานิทูมูแมบร่วมกับ ยาOxaliplatin(ยาเคมีบำบัด) ด้วยจะทำให้อาการของผู้ป่วยมะเร็งลำไส้ใหญ่  กำเริบเพิ่มมากขึ้นจนส่งผลให้อัตราการรอดชีวิตลดลง 
- ห้ามใช้ยาพานิทูมูแมบร่วมกับ ยาLansoprazole เพราะจะทำให้มีภาวะแมกนีเซียมในเลือดต่ำตามมา 
 
 ///// ควรเก็บรักษาพานิทูมูแมบอย่างไร? ///// 
ควรเก็บรักษายาพานิทูมูแมบ ดังนี้ เช่น 
- เก็บยาในตู้เย็นที่มีอุณหภูมิ 2–8 องศาเซลเซียส (Celsius)  ห้ามเก็บในช่องแช่แข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ 
- ไม่เก็บยาที่หมดอายุแล้ว  และ 
- ห้ามทิ้งยาลงในแม่น้ำลำคลองหรือในแหล่งน้ำตามธรรมชาติ 
 
 ///// พานิทูมูแมบมีชื่ออื่นอีกไหม? ผลิตจากบริษัทอะไรบ้าง? ///// 
ยาพานิทูมูแมบมี ยาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.accessdata.fda.gov/drugsatfda_docs/label/2009/125147s080lbl.pdf [2018,Aug4] 
https://en.wikipedia.org/wiki/Panitumumab [2018,Aug4] 
http://chemocare.com/chemotherapy/drug-info/Panitumumab.aspx [2018,Aug4] 
https://www.mims.com/thailand/drug/info/vectibix/?type=brief [2018,Aug4] 
www.youtube.com/watch?v=ObrsQl-vPA4 [2018,Aug4] 
https://www.drugs.com/drug-interactions/panitumumab-index.html?filter=3&amp;generic_only= [2018,Aug4]
