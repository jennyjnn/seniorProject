ไนโตรอิมิดาโซล (Nitroimidazole)
 ///// บทนำ ///// 
ยาไนโตรอิมิดาโซล (Nitroimidazole) เป็นสารประกอบอินทรีย์ที่มีสูตรโครงสร้างโมเลกุลหลักเหมือนสารประกอบของยาอิมิดาโซล (Imidazole) หากกล่าวถึงเภสัชภัณฑ์ยาในกลุ่มไนโตรอิมิดาโซล จะถูกนำมาใช้เป็นยาปฏิชีวนะสำหรับต่อต้านเชื้อโปรโตซัวรวมถึงเชื้อแบคทีเรีย โดยตัวอย่างยาในกลุ่มนี้เช่น 
- Azanidazole: เป็นยาที่ใช้ทางการแพทย์ด้านนรีเวชวิทยา (Gynecology) สำหรับใช้บำบัดการติดเชื้อทริโคโมแนส (Trichomoniasis หรือ Trichomonal infections) 
- Benznidazole: เป็นยาต่อต้านเชื้อโปรโตซัวที่องค์การอนามัยโลกระบุให้เป็นยาจำเป็นขั้นพื้นฐานที่สถานพยาบาลควรมีสำรองเพื่อใช้บริการแก่ผู้เจ็บป่วย ทางคลินิกนำมาใช้รักษาโรคติดเชื้อโปรโตซัวชนิดหนึ่งที่เรียกว่า โรคอเมริกันทริปพาโนโซเมียซีส (American trypanosomiasis) 
- Dimetridazole: เป็นยาที่ใช้ต้านการติดเชื้อโปรโตซัว เคยถูกนำไปผสมกับอาหารของสัตว์ปีกอย่างไก่ และมีการตรวจพบ Dimetridazole ในไข่จนทำให้เกิดข้อสงสัยตามมาว่าจะเป็นตัวกระตุ้นการเกิดมะเร็งหรือไม่ 
- Megazol: สามารถต่อต้านเชื้อโปรโตซัวกลุ่ม Trypanosoma brucei และ Trypanosoma cruzi ซึ่งเป็นสาเหตุของโรคอเมริกันทริปพาโนโซเมียซีส (American trypanosomiasis) และโรคแอฟริกัน สลีปปิง ซิกเนส (African sleeping sickness) 
- Metronidazole: ถูกวางจำหน่ายภายใต้ชื่อการค้าว่า ฟลาจิล (Flagyl) มีฤทธิ์ต่อต้านทั้งเชื้อแบค ทีเรียและโปรโตซัว สามารถใช้ในลักษณะของยาเดี่ยวหรือใช้ร่วมกับยาอื่นเพื่อรักษาโรคอย่างเช่น อุ้งเชิงกรานอักเสบ (การติดเชื้อในอุ้งเชิงกราน) การอักเสบของเยื่อบุหัวใจ (เยื่อบุหัวใจอักเสบ) การติดเชื้อแบคทีเรียในช่องคลอด (ภาวะช่องคลอดอักเสบจากเชื้อแบคทีเรีย) การติดเชื้อของหนอนพยาธิกีเนีย (Dracunculiasis) การติดเชื้อโปรโตซัวอย่าง Giardiasis, Trichomaniasis และ Amebiasis  (โรคบิดมีตัว) รวมถึงลำไส้ใหญ่อักเสบ (Clostridium difficile colitis) องค์การอนามัยโลกได้ระบุให้ยา Metronidazole เป็นยาจำเป็นขั้นพื้นฐานสำหรับสถานพยาบาลต่างๆควรมีสำรองใช้เพื่อให้บริการกับผู้ป่วย ยานี้เป็นยาในกลุ่มยาไนโตรอิมิดาโซลที่ใช้แพร่หลายที่สุด ผลิตภัณฑ์ของยานี้จึงนี้มีทั้งยารับประทาน ยาครีม และยาฉีด 
- Nimorazole: เป็นยาที่นำมาบำบัดมะเร็งของระบบหูคอจมูก (Head and neck cancer) 
- Ornidazole: ใช้รักษาโรคจากโปรโตซัวบางชนิดและใช้ในการตรวจวินิจฉัยโรคโครห์น (Crohn’s disease) 
- Propenidazole: ใช้เป็นยาในด้านนรีเวช 
- Secnidazole: ใช้ในการรักษาอาการของโรคติดเชื้อโปรโตซัวที่เรียกว่า โรค Dientamoebiasis 
- Tinidazole: รู้จักภายใต้ชื่อการค้าว่า ทินดาแมกซ์ (Tindamax) เป็นยาต่อต้านการติดเชื้อโปรโตซัวที่รู้จักกันในทวีปยุโรปและในประเทศที่กำลังพัฒนา 
อนึ่งยังมียาอีกหลายตัวยาในกลุ่มไนโตรอิมิดาโซลที่อยู่ในช่วงศึกษาเพื่อค้นคว้าถึงประสิทธิภาพและรอขยายผลเพื่อนำมารักษาโรคทางคลินิก 
กลุ่มยาไนโตรอิมิดาโซลที่ถูกนำมาใช้ทางคลินิก ส่วนมากจะถูกจัดอยู่ในหมวดยาอันตรายทั้งสิ้น ดังนั้นเพื่อความปลอดภัยต่อการใช้ยาเหล่านี้ผู้ป่วย/ผู้บริโภคจะต้องขอคำปรึกษาแนะนำจากแพทย์ก่อนเสมอ และห้ามไปซื้อหายาเหล่านี้มารับประทานเอง 
 ///// ไนโตรอิมิดาโซลมีสรรพคุณ (คุณสมบัติ) อย่างไร ///// 
ยาไนโตรอิมิดาโซลมีสรรพคุณ/ข้อบ่งใช้เพื่อ 
- รักษาการติดเชื้อจากโปรโตซัวอย่างเช่น Giardiasis, Trichomaniasis, American trypanoso miasis, African sleeping sickness และ 
- การติดเชื้อแบคทีเรียบางชนิดเช่น การติดเชื้อในอุ้งเชิงกราน ภาวะช่องคลอดอักเสบจากเชื้อแบคทีเรีย 
 ///// ไนโตรอิมิดาโซลมีกลไกการออกฤทธิ์อย่างไร? ///// 
ยากลุ่มไนโตรอิมิดาโซลมีกลไกการออกฤทธิ์โดย ตัวยาจะต่อต้านเชื้อโรคที่ตอบสนองกับยา         นี้โดยก่อให้เกิดความเสียหายต่อสารพันธุกรรมหรือสารดีเอ็นเอ (DNA) ในเชื้อโรคเหล่านั้น ส่งผลให้เชื้อโรคเหล่านั้นหยุดการเจริญเติบโต หมดความสามารถของการแพร่พันธุ์ และตายลง 
 ///// ไนโตรอิมิดาโซลมีรูปแบบการจัดจำหน่ายอย่างไร? ///// 
ยาไนโตรอิมิดาโซลมีรูปแบบการจัดจำหน่ายได้หลากหลายขึ้นกับแต่ละชนิดของตัวยาเช่น 
- ยาชนิดรับประทานเช่น ยาเม็ด 
- ยาฉีด 
- ยาทาเฉพาะที่ 
 ///// ไนโตรอิมิดาโซลมีขนาดการบริหารยาอย่างไร? ///// 
การบริหารยา/การใช้ยาในแต่ละสูตรตำรับยาย่อยของยากลุ่มไนโตรอิมิดาโซลให้เป็นไปตามคำสั่งของแพทย์ หรือใช้ข้อมูลในเอกสารกำกับยาเป็นแนวทางการใช้ยาแต่ละตัวยา และผู้ป่วยสามารถสอบถามข้อมูลเพิ่มเติมของยากลุ่มนี้ได้จากแพทย์หรือเภสัชกรเพื่อทำความเข้าใจในการใช้ยากลุ่มนี้อย่างถูกต้องเหมาะสมและปลอดภัย 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไนโตรอิมิดาโซล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาไนโตรอิมิดาโซลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีที่เป็นยาไนโตรอิมิดาโซลชนิดรับประทาน หากลืมรับประทานยาสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทาน เป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาไนโตรอิมิดาโซลตรงเวลา 
 ///// ไนโตรอิมิดาโซลมีผลไม่พึงประสงค์อย่างไร? ///// 
ยากลุ่มไนโตรอิมิดาโซลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกายได้ดังนี้เช่น 
- ผลต่อระบบประสาท: เช่น ปวดศีรษะ วิงเวียน สับสน การทรงตัวผิดปกติ 
- ผลต่อระบบทางเดินอาหาร: เช่น คลื่นไส้ ปวดท้อง กระเพาะอาหารอักเสบ ตับอ่อนอักเสบ ปากแห้ง เบื่ออาหาร 
- ผลต่อระบบสืบพันธุ์: เช่น ช่องคลอดอักเสบ 
- ผลต่อระบบทางเดินปัสสาวะ: เช่น ปัสสาวะขัด ปัสสาวะมีสีคล้ำ ปัสสาวะบ่อย 
- ผลต่อระบบหายใจ: เช่น เยื่อจมูกอักเสบ ไซนัสอักเสบ คออักเสบ 
- ผลต่อผิวหนัง: เช่น มีอาการผื่นคัน 
- ผลต่อสภาพจิตใจ: เช่น ซึมเศร้า นอนไม่หลับ ประสาทหลอน 
 ///// มีข้อควรระวังการใช้ไนโตรอิมิดาโซลอย่างไร? ///// 
มีข้อควรระวังการใช้ยาไนโตรอิมิดาโซลเช่น 
- ห้ามใช้กับผู้ที่แพ้ยาในแต่ละรายการของยาไนโตรอิมิดาโซล 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- กรณีเป็นยารับประทานผู้ป่วยต้องรับประทานยานี้ตามคำสั่งแพทย์อย่างเคร่งครัด ห้ามปรับขนาดรับประทานด้วยตนเองเป็นอันขาด 
- ห้ามใช้ยาที่มีสภาพเปลี่ยนไปจากเดิม 
- ผู้ที่มีโรคประจำตัวจะต้องแจ้งแพทย์/พยาบาล/เภสัชกรทุกครั้ง ด้วยยาหลายรายการในกลุ่มไนโตรอิมิดาโซลสามารถส่งผลกระทบ/ผลข้างเคียงต่ออาการโรคต่างๆเหล่านั้นได้ 
- แจ้งแพทย์ทุกครั้งว่ามีการใช้ยาอื่นๆอยู่ด้วยหรือไม่เพื่อป้องกันการเกิดปฏิกิริยาระหว่างยาเหล่านั้นกับยากลุ่มไนโตรอิมิดาโซล 
- ปฏิบัติตามคำสั่งแพทย์อย่างเคร่งครัดและมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
- ***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยากลุ่มไนโตรอิมิดาโซลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไนโตรอิมิดาโซลมีปฏิกิริยาระหว่างยากับยาตัวอื่นอย่างไร? ///// 
ยาไนโตรอิมิดาโซลมีปฏิกิริยาระหว่างยากับยาตัวอื่นเช่น 
- การรับประทานยา Metronidazole ร่วมกับยาบางกลุ่มอาจทำให้ระดับยาดังกล่าวมีปริมาณในกระแสเลือดสูงมากขึ้นจนทำให้ผู้ป่วยไดัรับผลข้างเคียงต่างๆตามมา หากไม่มีความจำเป็นใดๆควรหลีกเลี่ยงการใช้ยาร่วมกัน ยากลุ่มดังกล่าวเช่น ยา Lithium, Cyclosporin, ยาเคมีบำบัดบางชนิด (เช่น 5-FU และ Busulfan) 
- ห้ามใช้ยา Tinidazole ร่วมกับยา Amprenavir ด้วยส่วนประกอบในสูตรตำรับของยา Amprenavir อาจทำปฏิกิริยากับยา Tinidazole และนำมาซึ่งอาการหน้าแดง ปวดศีรษะ คลื่นไส้ อาเจียน เหงื่อออกมาก และกระหายน้ำ 
 ///// ควรเก็บรักษาไนโตรอิมิดาโซลอย่างไร? ///// 
ควรเก็บยาไนโตรอิมิดาโซลตามคำแนะนำในเอกสารกำกับยา เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่เก็บยาในห้องน้ำหรือในรถยนต์ และไม่เก็บยาในช่องแช่แข็งของตู้เย็น 
 ///// ไนโตรอิมิดาโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาไนโตรอิมิดาโซลที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
 ///// บรรณานุกรม ///// 
https://en.wikipedia.org/wiki/Imidazole  [2016,June4] 
https://en.wikipedia.org/wiki/Nimorazole  [2016,June4] 
https://en.wikipedia.org/wiki/Metronidazole  [2016,June4] 
https://en.wikipedia.org/wiki/Megazol  [2016,June4] 
https://en.wikipedia.org/wiki/Dimetridazole  [2016,June4] 
https://en.wikipedia.org/wiki/Azanidazole  [2016,June4] 
https://en.wikipedia.org/wiki/Nimorazole  [2016,June4] 
https://en.wikipedia.org/wiki/Secnidazole  [2016,June4] 
https://en.wikipedia.org/wiki/Propenidazole  [2016,June4] 
https://en.wikipedia.org/wiki/Ornidazole  [2016,June4] 
https://en.wikipedia.org/wiki/Benznidazole  [2016,June4] 
http://www.mims.com/thailand/drug/info/metronidazole/?type=brief&amp;mtype=generic  [2016,June4] 
http://www.drugs.com/uk/pdf/leaflet/655547.pdf  [2016,June4] 
http://www.drugs.com/sfx/metronidazole-side-effects.html  [2016,June4]
