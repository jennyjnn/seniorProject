ดาคาร์บาซีน (Dacarbazine/Imidazole carboxamide)
 ///// บทนำ ///// 
ยาดาคาร์บาซีน (Dacarbazine) หรือในชื่ออื่น อิมิดาโซล คาร์บอกซาไมด์ (Imidazole carboxamide) หรือ Dimethyl triazeno imidazole carboxamide ย่อว่า  DTIC เป็นยาเคมีบำบัดที่นำมารักษา มะเร็งต่อมน้ำเหลืองฮอดจ์กิน (Hodgkin’s disease หรือ Hodgkin’s lymphoma) และโรคมะเร็งผิวหนังเมลาโนมา/โรคมะเร็งมาลิกแนนท์ เมลาโนมา (Malignant melanoma) ตัวยาชนิดนี้ถูกวางจำหน่ายมาตั้งแต่ปี ค.ศ.1975 (พ.ศ.2518) และมีใช้จนกระทั่งปัจจุบัน 
ยาดาคาร์บาซีนมีรูปแบบเภสัชภัณฑ์เป็นยาฉีด เมื่อยาเข้าสู่กระแสเลือด ร่างกายจะต้องใช้เวลาประมาณ 5 ชั่วโมงก่อนที่ยานี้จะถูกขับทิ้งไปกับน้ำปัสสาวะ  การใช้ยาดาคาร์บาซีนยังสามารถก่อให้เกิดอาการข้างเคียง(ผลข้างเคียง)ได้หลายประการ เช่น เจ็บในบริเวณที่ได้รับการฉีดยา  เกิดภาวะเม็ดเลือดหลายชนิดรวมถึงเกล็ดเลือดมีระดับลดลงและทำให้มีความเสี่ยงต่อการติดเชื้อได้ง่าย  มีภาวะโลหิตจาง และเลือดออกง่ายตามมา  อาการข้างเคียงต่างๆเหล่านี้อาจใช้เวลา 5–7 วันหลังได้รับยานี้จึงจะแสดงผลลัพธ์ออกมาทางร่างกายอย่างชัดเจน  ผู้ป่วยบางกลุ่มมักได้รับผลกระทบ(ผลข้างเคียง)จากการใช้ยานี้มากที่สุดในช่วงวันที่ 7–10 หลังจากได้รับยาชนิดนี้/ยานี้ไปแล้ว 21–28 วัน ร่างกายจะเริ่มฟื้นสภาพกลับมาเป็นปกติ 
อย่างไรก็ตามผู้ที่ได้รับยาดาคาร์บาซีนยังอาจมีความเสี่ยงที่จะเกิดมะเร็งเม็ดเลือดขาว (Leukemia) ตามมา  นอกจากนี้ยังมีผู้ป่วยบางกลุ่มที่ไม่สามารถใช้ยาชนิดนี้ได้เลย เช่น 
- ผู้ที่เคยมีประวัติแพ้ยานี้ และ/หรือแพ้ส่วนประกอบในสูตรตำรับยานี้ 
- ผู้ป่วยด้วยภาวะไขกระดูกถูกกดการทำงาน/ภาวะกดไขกระดูก 
- ผู้ป่วยโรคตับหรือโรคไตในระยะรุนแรง 
- สตรีมีครรภ์และสตรีในภาวะให้นมบุตร ด้วยตัวยาสามารถก่อพิษต่อเด็กทารกได้ 
ในการรักษาโรคมะเร็งต่างๆ แพทย์อาจใช้ยาดาคาร์บาซีนร่วมกับยา  Doxorubicin, Bleomycin, และ/หรือ Vinblastine โดยพิจารณาจากความเหมาะสมและก่อให้เกิดประโยชน์สูงสุดกับผู้ป่วย 
องค์การอนามัยโลกได้ระบุให้ยาดาคาร์บาซีนเป็นยาจำเป็นขั้นพื้นฐานที่สถานพยาบาลรักษาโรคมะเร็งควรมีสำรองไว้ให้บริการกับผู้ป่วย  คณะกรรมการอาหารและยาของไทยได้บรรจุให้ตัวยาชนิดนี้อยู่ในบัญชียาหลักแห่งชาติ โดยมีเงื่อนไขการใช้สำหรับโรค มะเร็งต่อมน้ำเหลืองชนิด Hodgkin’s lymphoma และจัดให้อยู่ในหมวดยาควบคุมพิเศษที่ต้องใช้ตามคำสั่งของแพทย์แต่ผู้เดียว 
 
 ///// ดาคาร์บาซีนมีสรรพคุณ(คุณสมบัติ)อย่างไร? ///// 
ยาดาคาร์บาซีนมีสรรพคุณ/ข้อบ่งใช้ในการรักษาโรคมะเร็งบางชนิด ดังนี้ เช่น 
- มะเร็งต่อมน้ำเหลืองฮอดจ์กิน (Hodgkin’s disease หรือ Hodgkin’s lymphoma) 
- มะเร็งผิวหนังเมลาโนมา/มาลิกแนนท์ เมลาโนมา (Malignant melanoma) 
 
 ///// ดาคาร์บาซีนมีกลไกการออกฤทธิ์อย่างไร? ///// 
ยาดาคาร์บาซีนมีกลไกการออกฤทธิ์ทำให้องค์ประกอบของสารพันธุกรรมหรือดีเอนเอ (DNA)ในเซลล์มะเร็งเกิดการเปลี่ยนแปลง ซึ่งเรียกกระบวนการดังกล่าวว่า “เมทิลเลตติ้ง กัวนีน (Methylating guanine)” ส่งผลให้การถอดรหัสพันธุกรรมในดีเอนเอของเซลล์มะเร็งเสียไป  จากเหตุผลดังกล่าวทำให้เซลล์มะเร็งหยุดการแบ่งตัวและตายลง 
ยาดาคาร์บาซีน สามารถออกฤทธิ์ต่อเซลล์มะเร็งมากกว่าเซลล์ปกติของร่างกาย  ทั้งนี้เป็นเพราะว่าเซลล์มะเร็งมีการแบ่งตัวเร็วกว่าเซลล์ปกติจึงเกิดการขับเคลื่อนให้ตัวยาออกฤทธิ์ต่อเซลล์มะเร็งมากกว่าเซลล์ปกตินั่นเอง  อย่างไรก็ตามพบว่ามีเซลล์ปกติของร่างกายบางกลุ่มที่ยังได้รับผลกระทบ(ผลข้างเคียง)จากยาชนิดนี้อยู่ดี 
 
 ///// ดาคาร์บาซีนมีรูปแบบการจัดจำหน่ายอย่างไร? ///// 
ยาดาคาร์บาซีนมีรูปแบบการจัดจำหน่าย เช่น 
- ยาฉีดแบบผงแห้งปราศจากเชื้อ ที่ประกอบด้วยตัวยา Dacarbazine 200 มิลลิกรัม/ขวด 
 
 ///// ดาคาร์บาซีนมีขนาดการบริหารยาอย่างไร? ///// 
ในการบริหารยา/ใช้ยาดาคาร์บาซีน แพทย์จะเป็นผู้คำนวณขนาดและระยะเวลาการใช้ยาดาคาร์บาซีนโดยอาศัยปัจจัยต่างๆมาเป็นองค์ประกอบ เช่น พื้นที่ผิวของร่างกายผู้ป่วย  อายุ  น้ำหนักตัว  สภาพการทำงานของอวัยวะภายในร่างกาย เช่น ตับ  ไต  ไขกระดูก    และการใช้ยาชนิดนี้ต้องให้ทางหลอดเลือดดำโดยต้องอาศัยบุคลากรทางการแพทย์ที่มีความชำนาญเท่านั้น  ผู้ป่วยต้องมารับการให้ยานี้ตรงตามที่แพทย์นัดหมาย และไม่ควรหยุดการรักษาไปเฉยๆโดยมิได้ขอคำปรึกษาจากแพทย์ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาดาคาร์บาซีน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาดาคาร์บาซีนอาจ
ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/ม่ครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// ควรดูแลตนเองอย่างไรขณะได้รับยาดาคาร์บาซีน? ///// 
ควรดูแลตนเองขณะได้รับยาดาคาร์บาซีนดังนี้ เช่น 
- ประคบเย็นในบริเวณที่ได้รับการฉีดยาเพื่อบรรเทาอาการปวด/บวม
หากอาการไม่ดีขึ้น ให้รีบเข้ามาติดต่อแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ดื่มน้ำวันละ 2–3 ลิตรเมื่อไม่มีโรคประจำตัวที่ต้องจำกัดน้ำดื่ม  หรือเป็นไปตามคำสั่งแพทย์ 
- ล้างมือบ่อยๆ โดยเฉพาะอย่างยิ่งในทุกครั้งก่อนรับประทานอาหารและหลังเข้าห้องน้ำ 
- ไม่อยู่ในที่มีผู้คนแออัด เพื่อลดความเสี่ยงต่อการติดโรคต่างๆ 
- หลีกเลี่ยงกิจกรรมที่อาจก่อให้เกิดการบาดเจ็บเป็นแผลเลือดออก เช่น การใช้มีด หรือการเล่นกีฬาผาดโผน 
- เพื่อป้องกันเลือดออกบริเวณเหงือก และลดอาการช่องปากเป็นแผล ควรใช้
แปรงสีฟันที่มีขนนิ่ม 
- กรณีมีอาการคลื่นไส้ ให้รับประทานยาบรรเทาอาการ/ยาแก้คลื่นไส้ที่สั่งจ่ายโดยแพทย์ผู้ที่ทำการรักษาผู้ป่วยเท่านั้น และห้ามไปซื้อหายาใดๆมารับประทานเอง 
- ขณะใช้ยานี้ ห้ามดื่มเครื่องดื่มที่มีแอลกอฮอล์เป็นองค์ประกอบ 
- ในสตรีต้องป้องกันการมีบุตรขณะได้รับยาชนิดนี้โดยใช้การป้องกันทางกายภาพ เช่น 	ถุงยาอนามัยชาย 
- พักผ่อนอย่างพอเพียงและรับประทานอาหารตามที่ แพทย์  พยาบาล  เภสัชกร แนะนำ 
 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาดาคาร์บาซีนได้ตามแพทย์นัด ให้ผู้ป่วยรีบติดต่อแพทย์ พยาบาล บุคคลากรทางการแพทย์ผู้ที่ทำการดูแลรักษาผู้ป่วย เพื่อนัดหมายการฉีดยาครั้งใหม่โดยเร็ว 
 
 ///// ดาคาร์บาซีนมีผลไม่พึงประสงค์อย่างไร? ///// 
ยาดาคาร์บาซีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น คลื่นไส้อาเจียน  ท้องเสีย 
- ผลต่อระบบประสาท: เช่น ความรู้สึกสัมผัสเพี้ยน 
- ผลต่อผิวหนัง: เช่น มีภาวะผมร่วง   เกิดผื่นคัน  มีอาการพุพองที่ผิวหนัง  เกิดลมพิษ   ผื่นแพ้แสงแดด 
- ผลต่อระบบหัวใจและหลอดเลือด:  เช่น  ความดันโลหิตต่ำ 
- ผลต่อระบบเลือด:  เช่น เกิดภาวะกดไขกระดูก   ทำให้มีภาวะเม็ดเลือดต่างๆต่ำลง   เกล็ดเลือดต่ำ  อาการเหล่านี้มักจะเกิดขึ้นหลังจากได้รับยานี้ไปแล้ว 2–4 สัปดาห์ 
- ผลต่อตับ:  เช่น เกิดภาวะลิ่มเลือดอุดตันในหลอดเลือดดำของตับ  เกิดการตายของเซลล์ตับ/ตับอักเสบรุนแรง 
- ผลต่อระบบภูมิคุ้มกันต้านทานโรคของร่างกาย: เช่น อาจเกิดอาการคล้ายเป็นไข้หวัดใหญ่/กลุ่มอาการคล้ายไข้หวัดใหญ่ ซึ่งมักเกิดขึ้นหลังจากได้รับยานี้ไปแล้ว 7 วัน  จากนั้นอาการจะค่อยๆดีขึ้นเองหลังอาการป่วย 1–3 สัปดาห์ 
- ผลต่อบริเวณที่ได้รับการฉีดยา: เช่น อาจเกิดภาวะปวด/แสบในบริเวณที่ได้รับการฉีดยา  หรือเกิดสภาพเนื้อเยื่อบริเวณที่ฉีดยาโดนทำลาย/เนื้อเยื่อตาย 
 
 ///// มีข้อควรระวังการใช้ดาคาร์บาซีนอย่างไร? ///// 
มีข้อควรระวังการใช้ยาดาคาร์บาซีน เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ส่วนประกอบของยานี้ 
- ห้ามใช้ยานี้กับ สตรีมีครรภ์  สตรีในภาวะให้นมบุตร 
- เข้ารับการตรวจร่างกาย  การตรวจเลือด  เช่น เพื่อดูสภาพการทำงานของตับ ไต ตามคำแนะนำของแพทย์ทุกครั้ง 
- มาพบแพทย์/มาโรงพยาบาลเพื่อรับการรักษาตามแพทย์นัดหมายทุกครั้ง  ไม่ควรหยุดการรักษาไปเฉยๆโดยมิได้ปรึกษาแพทย์ 
- ห้ามใช้ยาที่หมดอายุ 
- ห้ามเก็บยาที่หมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาดาคาร์บาซีนด้วย) ยาแผนโบราณ   อาหารเสริม    ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อาการข้างเคียงลักษณะใดที่ต้องนำผู้ป่วยมาส่งโรงพยาบาลโดยเร็ว? ///// 
กรณีพบอาการดังต่อไปนี้ ควรต้องรีบนำผู้ป่วยส่งโรงพยาบาลภายใน 24 ชั่วโมง เช่น 
- คลื่นไส้มากทุกครั้งที่รับประทานอาหารและยาที่แพทย์สั่งจ่ายมาเพื่อบรรเทาอาการใช้ไม่ได้ผล 
- อาเจียนวันละ 4–5 ครั้ง ภายใน 24 ชั่วโมง 
- มีเลือดออกตามร่างกายโดยไม่รู้สาเหตุ 
- อุจจาระมีสีคล้ำ/อุจจาระเป็นเลือด และ/หรือปัสสาวะมีเลือดปน/ปัสสาวะเป็นเลือด 
- อ่อนเพลียอย่างรุนแรง 
- ปวด/บวมอย่างมากในบริเวณที่ได้รับการฉีดยา 
 
 ///// ดาคาร์บาซีนมีปฏิกิริยากับยาตัวอื่นอย่างไร? ///// 
ยาดาคาร์บาซีนอาจมีปฏิกิริยาระหว่างยากับยาตัวอื่น เช่น 
- ห้ามใช้ยาดาคาร์บาซีน ร่วมกับยาAdalimumab  เพราะจะทำให้เกิดความเสี่ยง                   ต่อการติดเชื้อได้อย่างรุนแรง 
- ห้ามใช้ยาดาคาร์บาซีนร่วมกับ ยาClozapine  เพราะจะทำให้เกิดภาวะเม็ดเลือดขาวต่ำรุนแรง และมีการติดเชื้อโรคชนิดต่างๆได้ง่ายตามมา 
- ห้ามใช้ยาดาคาร์บาซีนร่วมกับ วัคซีนป้องกันโรคชนิดต่างๆ เช่น วัคซีนโรคฝีดาษ  
วัคซีนหัดเยอรมัน   วัคซีนโรคหัด   ด้วยจะทำให้ผู้ป่วยเสี่ยงต่อการติดเชื้อจากวัคซีนที่ได้รับเสียเอง ตลอดจนผลการกระตุ้นภูมิคุ้มกันของวัคซีนดังกล่าวมักไม่เกิดประสิทธิผล 
- หลีกเลี่ยงการใช้ยาดาคาร์บาซีนร่วมกับ ยาEfavirenz  ด้วยเสี่ยงต่อภาวะตับทำงานผิดปกติ/ตับอักเสบ 
 
 ///// ควรเก็บรักษาดาคาร์บาซีนอย่างไร? ///// 
ควรเก็บรักษายาดาคาร์บาซีนดังนี้ เช่น 
- เก็บยาฉีดภายใต้อุณหภูมิ 2–8 องศาเซลเซียส (Celsius) ห้ามเก็บยาในช่องแข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาที่เสื่อมสภาพหรือยาที่หมดอายุแล้ว 
 
 ///// ดาคาร์บาซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาดาคาร์บาซีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Dabaz, Arzi, Dacarex, Dacarin, Dacarzine, Dacmed 
 ///// บรรณานุกรม ///// 
http://chemocare.com/chemotherapy/drug-info/dacarbazine.aspx [2018,June9] 
http://drug.fda.moph.go.th:81/nlem.in.th/medicine/essential/list/135#item-10440 [2018,June9] 
https://en.wikipedia.org/wiki/Dacarbazine [2018,June9] 
http://www.mims.com/thailand/drug/info/dacarbazine/?type=brief&amp;mtype=generic [2018,June9] 
http://www.mims.com/thailand/drug/info/dacmed%20200/?type=brief [2018,June9] 
https://onlinelibrary.wiley.com/doi/pdf/10.1002/1097-0142(197510)36:4%3C1269::AID-CNCR2820360412%3E3.0.CO;2-%23 [2018,June9]
