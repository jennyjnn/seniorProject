อีพิรูบิซิน (Epirubicin)
 ///// บทนำ ///// 
ยาอีพิรูบิซิน(Epirubicin) เป็นยาเคมีบำบัดประเภทแอนทราไซคลีน(Anthracycline) ซึ่งสกัดได้จากจุลินชีพที่อาศัยในดินสกุล Streptomyces   ทางคลินิกใช้เป็นยารักษามะเร็งชนิดต่างๆ เช่น มะเร็งเต้านม  ในต่างประเทศอาจจะนิยมใช้ยาอีพิรูบิซินมากกว่ายาด็อกโซรูบิซิน(Doxorubicin)  ด้วยมีผลข้างเคียงที่น้อยกว่า 
เภสัชภัณฑ์ของยาอีพิรูบิซิน เป็นแบบยาฉีดเข้าหลอดเลือดดำ หรือ
เจือจางเป็นสารละลายแล้วถ่ายใส่กระเพาะปัสสาวะโดยผ่านทางสายสวนปัสสาวะเพื่อรักษามะเร็งกระเพาะปัสสาวะก็ได้ 
ตัวอีพิรูบิซินในกระแสเลือดสามารถกระจายเข้าสู่อวัยวะต่างๆของร่างกาย และจะถูกทำลายโครงสร้างทางเคมีที่ตับ  ร่างกายต้องใช้เวลานานประมาณ 30-40 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับอุจจาระ 
ยาอีพิรูบิซินมีการออกฤทธิ์ยับยั้งการสังเคราะห์สารพันธุกรรม(DNA)ของเซลล์มะเร็งทำให้เซลล์มะเร็งชะลอการเจริญเติบโตและหยุดการแพร่กระจายในที่สุด 
ผู้ได้รับยาอีพิรูบิซินอาจพบอาการข้างเคียง(ผลข้างเคียง)ที่เกิดขึ้นได้บ่อยๆ เช่น 
- เจ็บ/ปวดบริเวณที่ได้รับการฉีดยา  ซึ่งสามารถบรรเทาอาการปวดด้วยการประคบเย็น 
- ผู้ป่วยจะมีอาการคลื่นไส้ อาเจียน หรืออาจพบเลือดปนในปัสสาวะ/ปัสสาวะเป็นเลือด 
- หลังได้รับยานี้ไปแล้วประมาณ 2 สัปดาห์ จำนวนเม็ดเลือดและเกล็ดเลือดจะลดลงชั่วคราว  ทำให้ผู้ป่วยมีความเสี่ยงต่อการติดเชื้อโรคประเภทต่างๆ อาจมีภาวะโลหิตจางและมีภาวะเลือดออกง่าย  อาการเหล่านี้จะดีขึ้นและกลับมาเป็นปกติเมื่อหยุดใช้ยานี้ 
- ผู้ป่วยหลายรายจะประสบอาการผมร่วงหลังให้ยานี้ไปแล้ว 1-2 สัปดาห์  โดยร่วงเป็นหย่อมๆหรือร่วงทั้งศีรษะก็ได้  อย่างไรก็ตามเส้นผมของผู้ป่วยสามารถงอกขึ้นมาใหม่ และยาวได้เหมือนปกติเมื่อหมดฤทธิ์ของยานี้ 
- กรณีผู้ป่วยได้รับการฉายรังสีรักษาและได้รับอีพิรูบิซินร่วมด้วย อาจทำให้เกิดผิวคล้ำขึ้นในบริเวณที่ฉายรังสีรักษา 
- *สำหรับผู้ป่วยที่ได้รับการให้ยาอีพิรูบิซินแล้วมีอาการดังต่อไปนี้ ควรต้องถูกนำตัวส่งโรงพยาบาลเพื่อให้แพทย์ช่วยเหลือภายใน 24 ชั่วโมง 
- มีไข้สูง 38 องศาเซลเซียส(Celsius) 
- เกิดแผลพุพองขึ้นบริเวณที่ได้รับการฉีดยา 
- หายใจลำบาก  ใบหน้าบวม  และมีผื่นคันขึ้นตามร่างกาย 
- คลื่นไส้อาเจียนบ่อยๆและอาการไม่ดีขึ้นเลย 
- เกิดแผลในช่องปากร่วมกับมีอาการปวดแสบ-ปวดร้อน 
- ท้องเสีย 4–6 ครั้งอย่างต่อเนื่องภายใน 24 ชั่วโมง 
- เกิดภาวะเลือดออกง่ายตามร่างกาย 
- ถ่ายอุจจาระมีสีคล้ำหรือดำซึ่งแสดงถึงมีภาวะเลือดออกในทางเดินอาหาร 
- เคืองตาหรือมีตาแดง 
อนึ่ง คณะกรรมการอาหารและยาได้ระบุให้อีพิรูบิซินเป็นยาควบคุมพิเศษและยาอันตรายที่ต้องใช้ภายใต้การดูแลของแพทย์ และจะพบเห็นการใช้ยานี้แต่ในสถานพยาบาลเท่านั้น 
 
 ///// อีพิรูบิซินมีสรรพคุณ(คุณสมบัติ)อย่างไร? ///// 
ยาอีพิรูบิซินมีสรรพคุณ/ข้อบ่งใช้เพื่อ 
- ใช้รักษาโรคมะเร็งชนิดต่างๆ เช่น มะเร็งเต้านม   มะเร็งเม็ดเลือดขาว   มะเร็งต่อมน้ำเหลือง   มะเร็งกระเพาะปัสสาวะ 
 
 ///// อีพิรูบิซินมีกลไกการออกฤทธิ์อย่างไร? ///// 
กลไกการออกฤทธิ์ชองยาอีพิรูบิซินคือ ตัวยามีคุณสมบัติเป็นพิษต่อเซลล์ของสิ่งมีชีวิตและเซลล์มะเร็ง โดยตัวยาจะเข้าสอดแทรกหรือแทรกแซงการจับคู่ของหน่วยย่อยบนสารพันธุกรรม DNA และ RNA ในเซลล์มะเร็งที่เรียกว่า Nucleobases  ส่งผลให้เซลล์มะเร็งหมดสภาพในการจำลองสารพันธุกรรมรุ่นใหม่ เป็นเหตุให้เซลล์หยุดการเจริญเติบโต ไม่สามารถแพร่กระจายและฝ่อตัวตายลง 
 
 ///// อีพิรูบิซินมีรูปแบบการจัดจำหน่ายอย่างไร? ///// 
ยาอีพิรูบิซินมีรูปแบบการจัดจำหน่าย เช่น 
- ยาฉีดที่ประกอบด้วยตัวยาEpirubicin ขนาด 50 มิลลิกรัม/25 มิลลิลิตร และ 
200 มิลลิกรัม/100 มิลลิลิตร 
 
 ///// อีพิรูบิซินมีขนาดการบริหารยาอย่างไร? ///// 
ยาอีพิรูบิซินมีขนาดการบริหารยา/ใช้ยา ดังนี้ 
- ผู้ใหญ่: ขนาดการใช้ยานี้เพื่อรักษาโรคมะเร็งที่แพทย์ใช้กับผู้ป่วย จะคำนวณจากพื้นที่ผิวของร่างกายผู้ป่วยมาเป็นเกณฑ์อ้างอิง  แพทย์จะให้ยานี้กับผู้ป่วยผ่านทางหลอดเลือดดำ  ยารักษามะเร็งส่วนมากที่รวมถึง ยาอีพิรูบิซิน จะเข้าทำลายเซลล์มะเร็ง และก่อให้เกิดผลกระทบ(ผลข้างเคียง)ต่อเซลล์ปกติของร่างกายด้วยเช่นกัน  เพื่อหลีกเลี่ยงผลข้างเคียงต่างๆ  แพทย์จำเป็นต้องให้ยานี้เป็นระยะๆหรือแบ่งเป็นรอบของการรักษา  ทั้งนี้เพื่อให้ร่างกายผู้ป่วยมีโอกาสฟื้นสภาพหลังจากได้รับยาอีพิรูบิซินไปแล้ว  ผู้ป่วยจึงควรให้ความร่วมมือมารับการให้ยานี้ตามที่แพทย์นัดหมายทุกครั้ง 
- เด็ก: ทางคลินิก ยังไม่มีข้อมูลด้านความปลอดภัยและขนาดยานี้ในเด็ก 
*****หมายเหตุ: 
- สำหรับการรักษามะเร็งกระเพาะปัสสาวะ  แพทย์อาจใช้วิธีปล่อยยาอีพิรูบิซินที่เตรียมเป็นสารละลายผ่านสายสวนเข้าไปในกระเพาะปัสสาวะ แล้วทิ้งค้างไว้ประมาณ 		  1 ชั่วโมง  จากนั้นจึงทำการถ่ายยาออกจากกระเพาะปัสสาวะ  แต่วิธีการนี้ไม่สามารถใช้กับมะเร็งกระเพาะปัสสาวะในระยะลุกลามที่เซลล์มะเร็งได้แทรกซึมหรือแพร่กระจายเข้าในผนังของกระเพาะปัสสาวะ 
- กรณีผู้ป่วยมีโรคตับ  แพทย์อาจต้องลดขนาดการใช้ยานี้ลงมาตามความเหมาะสม 
- ห้ามใช้ยานี้กับผู้ป่วยด้วย  โรคหัวใจ  ผู้ป่วยที่มีการติดเชื้อในกระเพาะปัสสาวะ / ผู้ป่วยที่มีภาวะกระเพาะปัสสาวะอักเสบ 
- ผู้ป่วยต้องมาโรงพยาบาลเพื่อรับ การตรวจเลือดดูการทำงานของไขกระดูก และตรวจความก้าวหน้าของการรักษาโรคมะเร็งจากแพทย์เป็นระยะๆตามแพทย์นัด 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาอีพิรูบิซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ เช่น โรคตับ  โรคหัวใจ รวมทั้งกำลังกินยา/ใช้ยาอะไรอยู่เพราะยาอีพิรูบิซินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาอีพิรูบิซิน ให้ผู้ป่วยรีบติดต่อแพทย์/พยาบาล/เจ้าหน้าที่ที่เกี่ยวข้องที่ดูแลรักษาผู้ป่วย เพื่อทำการนัดหมายมารับการฉีดยาครั้งใหม่โดยเร็ว 
 
 ///// อีพิรูบิซินมีผลไม่พึงประสงค์อย่างไร? ///// 
ยาอีพิรูบิซินสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินหายใจ: เช่น มีภาวะปอดบวม 
- ผลต่อระบบทางเดินอาหาร: เช่น ปวดท้อง  คลื่นไส้   อาเจียน 
- ผลต่อผิวหนัง: เช่น เกิดภาวะผมร่วงแต่เส้นผมสามารถคืนสภาพและงอกใหม่ได้  
อาจมีลมพิษ   ผิวหนังแพ้แสงแดดง่าย 
- ผลต่อหัวใจ: เช่น อาจทำให้เกิดภาวะหัวใจล้มเหลว   หัวใจเต้นช้าหรือไม่ก็เต้นเร็ว 
- ผลต่อระบบทางเดินปัสสาวะ: เช่น ปัสสาวะคล้ายมีเลือดปน  กระเพาะปัสสาวะอักเสบ 
- ผลต่อระบบเลือด: เช่น กดไขกระดูก  เกล็ดเลือดต่ำ 
- ผลต่อการทำงานของระบบต่อมไร้ท่อ: เช่น ประจำเดือนขาด(ในสตรี) 
- ผลต่อตา: เช่น กระจกตาอักเสบ   เยื่อตาอักเสบ 
- ผลต่อระบบการเผาผลาญพลังงานของร่างกาย: เช่น ร่างกายเกิดภาวะขาดน้ำ 
 
 ///// มีข้อควรระวังการใช้อีพิรูบิซินอย่างไร? ///// 
มีข้อควรระวังการใช้ยาอีพิรูบิซิน เช่น 
- ห้ามใช้กับผู้แพ้ยานี้ 
- การใช้ยาอีพิรูบิซินสามารถทำให้มีภาวะหัวใจล้มเหลวได้ ผู้ป่วยจึงควรมารับการตรวจการทำงานของหัวใจ เช่น การตรวจร่างกาย  การตรวจคลื่นไฟฟ้าหัวใจ ตามที่แพทย์นัดหมายทุกครั้ง 
- ผู้ป่วยอาจมีภาวะติดเชื้อได้ง่าย ด้วยยาเคมีบำบัดเกือบทุกตัวยาซึ่งรวมยาอีพิรูบิซินจะทำให้การผลิตเม็ดเลือดขาว ต่ำลง และส่งผลต่อภูมิคุ้มกัน/ภูมิคุ้มกันต้านทานโรคของร่างกาย  ขณะได้รับยานี้ ควรหลีกเลี่ยงการอยู่ในที่มีผู้คนแออัดเพื่อป้องกันการติดเชื้อและควรล้างมือบ่อยครั้งในแต่ละวัน 
- กรณีเกิดอาการคลื่นไส้อาเจียนจากยาอีพิรูบิซิน  ควรรับยาแก้อาการดังกล่าวจากแพทย์ผู้ที่ทำการรักษา และห้ามไปซื้อยามารับประทานเอง  และการบริโภคอาหารปริมาณน้อยๆต่อมื้อแต่รับประทานถี่ขึ้นต่อวัน อาจเป็นทางเลือกที่ดีในการบรรเทาอาการคลื่นไส้  อาเจียน 
- ดื่มน้ำเปล่า สะอาด วันละ 2–3 ลิตร/วัน   รับประทานอาหารอย่างเหมาะสม  และพักผ่อนอย่างเพียงพอ เพื่อให้ร่างกายฟื้นสภาพโดยเร็ว 
- เลี่ยงการออกแดดจัด  ด้วยผิวหนังของผู้ป่วยที่ได้รับยาอีพิรูบิซินจะไวต่อแสงแดดได้ง่ายกว่าผิวหนังของคนปกติ 
- ห้ามดื่มเครื่องดื่มประเภทแอลกอฮอล์ชนิดต่างๆ 
- กรณีปวดผิวหนังบริเวณที่โดนแทงเข็มฉีดยา  อาจใช้ผ้าเย็นประคบเพื่อบรรเทาอาการปวดดังกล่าว 
- ห้ามใช้ยากับสตรีมีครรภ์ และสตรีในภาวะให้นมบุตร 
- ต้องป้องกันการตั้งครรภ์ทั้งสตรีและบุรุษ ขณะที่ได้รับยาชนิดนี้/ยานี้ 
- มาโรงพยาบาลเพื่อรับการรักษาตามที่แพทย์นัดหมาย และไม่ควรหยุดการรักษาเองโดยมิได้ขอคำปรึกษาจากแพทย์ก่อน 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอีพิรูบิซินด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อีพิรูบิซินมีปฏิกิริยาระหว่างยากับยาตัวอื่นอย่างไร? ///// 
ยาอีพิรูบิซินมีปฏิกิริยาระหว่างยากับยาตัวอื่น เช่น 
- ห้ามใช้ยาอีพิรูบิซินร่วมกับการฉีดวัคซีนป้องกันโรคฝีดาษ(Smallpox vaccine) และ
วัคซีนป้องกันวัณโรค(BCG)ด้วยระบบภูมิคุ้มกันโรคของผู้ป่วยที่ได้รับยาอีพิรูบิซินจะอยู่ในระดับต่ำ  ผู้ป่วยจึงเสี่ยงต่อการติดเชื้อฝีดาษ หรือเชื้อวัณโรคดังกล่าว 
- ห้ามใช้ยาอีพิรูบิซินร่วมกับ ยาAdalimumab เพราะจะทำให้เกิดความเสี่ยงต่อการ  ติดเชื้อได้อย่างรุนแรง 
- ห้ามใช้ยาอีพิรูบิซินร่วมกับ ยาClozapine  เพราะจะทำให้มีภาวะเม็ดเลือดขาวต่ำมาก และหัวใจเต้นผิดปกติตามมา 
- ห้ามใช้ยาอีพิรูบิซินร่วมกับ ยาDolasetron  เพราะจะทำให้เกิดภาวะหัวใจเต้นผิดปกติตามมา 
 
 ///// ควรเก็บรักษาอีพิรูบิซินอย่างไร? ///// 
ควรเก็บยาอีพิรูบิซิน ภายใต้อุณหภูมิ 2-8 องศาเซลเซียส(Celsius) ห้ามเก็บยาในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
และเก็บยาให้พ้นมือเด็กและสัตว์เลี้ยง 
 
 ///// อีพิรูบิซินมีชื่ออื่นอีกไหม? ผลิตจากบริษัทอะไรบ้าง? ///// 
ยาอีพิรูบิซิน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยา อีพิรูบิซิน เช่น  Ellence, Pharmorubicin 
 ///// บรรณานุกรม ///// 
http://chemocare.com/chemotherapy/drug-info/epirubicin.aspx [2018,April21] 
https://en.wikipedia.org/wiki/Epirubicin[2018,April21] 
http://www.hpra.ie/img/uploaded/swedocuments/2146063.PA1457_005_001.98801bba-0978-4b0f-9a18-45e97908fc34.000001Product%20Leaflet%20Approved.150713.pdf [2018,April21] 
http://www.mims.com/thailand/drug/info/epirubicin/?type=brief&amp;mtype=generic [2018,April21] 
https://www.accessdata.fda.gov/drugsatfda_docs/label/2014/050778s021lbl.pdf [2018,April21]
