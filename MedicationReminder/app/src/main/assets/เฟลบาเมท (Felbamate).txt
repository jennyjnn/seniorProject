เฟลบาเมท (Felbamate)
 ///// บทนำ ///// 
ยาเฟลบาเมท (Felbamate) เป็นยารักษาอาการชัก เหมาะที่จะใช้รักษาอาการชักแบบรุนแรง  ในระหว่างที่ใช้ยาชนิดนี้ ผู้ป่วยจะต้องได้รับการดูแลอย่างใกล้ชิดจากแพทย์ พยาบาล และครอบครัว  ด้วยยาเฟลบาเมทสามารถก่อให้เกิดอาการข้างเคียง(ผลข้างเคียง)ที่รุนแรงต่อระบบการทำงานของเม็ดเลือด โดยทำให้เม็ดเลือดทุกชนิด                    ของร่างกายมีระดับต่ำลง และอาจทำให้ตับทำงานผิดปกติ 
ก่อนที่ผู้ป่วยจะได้รับยาเฟลบาเมทแพทย์จะต้องตรวจเลือดดูการทำงานของตับว่าเป็นปกติดีหรือไม่ และระหว่างที่ใช้ยานี้ประมาณทุกๆ 1-2 สัปดาห์ แพทย์ก็จะให้ตรวจเลือดดูการทำงานของตับเป็นระยะๆไป 
ยาเฟลบาเมท มีรูปแบบเภสัชภัณฑ์เป็นยาชนิดรับประทาน ตัวยาสามารถถูกดูดซึมได้เป็นอย่างดีจากระบบทางเดินอาหาร   ยาเฟลบาเมทในกระแสเลือดจะเข้ารวมกับพลาสมาโปรตีนได้ประมาณ 22–25%  และสามารถซึมผ่านน้ำนมของมารดาได้  จึงต้องระวังเป็นอย่างมากเมื่อจะใช้ยานี้กับสตรีที่อยู่ในภาวะให้นมบุตร   ตับจะเป็นอวัยวะหลักที่คอยทำลายโครงสร้างทางเคมีของยานี้  และด้วยขั้นตอนการกระจายตัวรวมถึงกระบวนการทางเคมีของยาเฟลบาเมทขณะอยู่ในกระแสเลือด จึงส่งผลให้ร่างกายต้องใช้เวลาประมาณ 14–23 ชั่วโมงเพื่อกำจัดตัวยานี้ออกจากกระแสเลือด  โดยผ่านทิ้งยาส่วนมากไปกับปัสสาวะและบางส่วน(น้อยกว่า 5%)ไปกับอุจจาระ 
อนึ่ง  ยาเฟลบาเมทสามารถใช้รักษาอาการชักได้ ทั้งในผู้ใหญ่และในเด็ก 
ก.กรณีของผู้ใหญ่ซึ่งรวมผู้ที่มีอายุตั้งแต่ 14 ปีขึ้นไป: สามารถใช้ยาเฟลบาเมทรักษาอาการชักเฉพาะที่ (Partial seizure) หรือลมชักกระตุกแบบทั้งตัว (Generalize seizure) เช่น  Generalised tonic-clonic seizures ซึ่งอาจใช้ยานี้ในลักษณะยาเดี่ยวหรือจะใช้เป็นยาเสริมการรักษาร่วมกับยากันชักชนิดอื่นๆโดยต้องเป็นไปตามดุลยพินิจของแพทย์ 
ข.กรณีของผู้ป่วยเด็กที่มีอายุระหว่าง 2–14 ปี:  มักจะใช้ยาเฟลบาเมทเป็นตัวยาเสริมร่วมรักษาพร้อมกับยากันชักชนิดอื่น โดยใช้รักษาอาการชักเฉพาะที่ รวมถึงอาการชักเกร็งทั้งตัว(Generalized seizures associated with Lennox-Gastaut syndrome) 
ยังมีข้อห้าม  ข้อควรระวังและข้อควรปฏิบัติอยู่หลายประการสำหรับผู้ป่วย/ผู้บริโภคที่ควรทราบก่อนที่จะใช้ตัวยาเฟลบาเมท อาทิ เช่น 
- ห้ามใช้กับผู้ที่มีประวัติแพ้ยานี้ รวมถึงผู้ป่วยด้วยโรคเลือด  ผู้ที่มีภาวะไขกระดูกทำงานได้น้อย   ผู้ป่วยที่มีปัญหาการทำงานของตับผิดปกติ 
- ต้องเพิ่มความระวังเป็นอย่างมากเมื่อต้องใช้ยานี้กับสตรีมีครรภ์/ตั้งครรภ์ และสตรีที่อยู่ในภาวะให้นมบุตร  ตัวยาเฟลบาเมทสามารถส่งผ่านเข้าถึงทารกโดยผ่านไปกับน้ำนมของมารดา  ยานี้จึงอาจก่ออันตรายต่อทารกได้ 
- การใช้ยานี้ต่อเนื่อง สามารถสร้างผลกระทบ(ผลค้างเคียง)ต่อภาวะจิตใจและอารมณ์ของผู้ป่วย เช่น  ทำให้เกิดอารมณ์ซึมเศร้า รวมถึงการคิดทำร้ายตนเอง หรือคิดฆ่าตัวตาย  ดังนั้นระหว่างที่ผู้ป่วยได้รับยานี้ แพทย์ พยาบาลจะประสานงานกับญาติของผู้ป่วยให้ช่วยเฝ้าระวังพฤติกรรมทางอารมณ์ขณะอยู่ในที่พักอาศัย 
- การใช้ยาหลายชนิดร่วมกับยาเฟลบาเมท สามารถทำให้ผู้ป่วยได้รับผลข้างเคียงหรือทำให้ประสิทธิภาพการรักษาของยาเฟลบาเมทด้อยลง  แพทย์จึงมีความจำเป็นต้องทราบประวัติการใช้ยาที่เป็นปัจจุบันของผู้ป่วย รวมถึงห้ามมิให้ผู้ป่วยใช้ยาอื่นใดร่วมกับยาเฟลบาเมทโดยมิได้ขออนุญาตจากแพทย์ผู้รักษาก่อน 
- ห้ามหยุดการใช้ยานี้โดยพลการ   เพราะสามารถทำให้ผู้ป่วยได้รับผลข้างเคียงที่รุนแรงตามมา  เช่น เกิดอาการชักที่รุนแรง 
- การใช้ยานี้จะต้องมีความต่อเนื่องไปสักระยะหนึ่ง  ถึงแม้จะไม่มีอาการชักใดๆ เกิดขึ้นก็ตาม  ผู้ป่วยยังคงต้องใช้ยาต่อเนื่องจนกว่าแพทย์จะสั่งปรับลดขนาดการใช้ยานี้ ในที่สุด 
- ยานี้อาจทำให้มีอาการ  ง่วงนอน  วิงเวียน  ผู้ป่วยต้องงดการขับขี่ยวดยานพาหนะ รวมถึงการทำงานที่เกี่ยวกับเครื่องจักรกลชนิดต่างๆ ด้วยจะเกิดอุบัติเหตุได้ง่าย 
- สตรีที่ใช้ยาเม็ดคุมกำเนิด และขณะเดียวกันก็ใช้ยาเฟลบาเมทร่วมด้วย  จะเสี่ยงต่อการตั้งครรภ์  ด้วยยาเฟลบาเมทสามารถลดการออกฤทธิ์ของยาเท็ดคุมกำเนิด	  การใช้ยาทั้ง 2 ตัวร่วมกัน  จึงต้องใช้การคุมกำเนิด วิธีอื่นร่วมด้วย เช่น  การใส่ถุงยางอนามัยชาย หรือ ใส่ห่วงอนามัย 
- เรียนรู้สภาวะร่างกายเมื่อเกิดความผิดปกติของระบบเลือด และของตับจาก แพทย์พยาบาล เภสัชกร   ประกอบกับต้องมารับการตรวจเลือดตามที่แพทย์นัดเป็นระยะๆทุกครั้ง 
การใช้ยาเฟลบาเมทของผู้ป่วย ต้องเป็นไปตามคำสั่งแพทย์อย่างเคร่งครัด  การรับประทานยานี้เกินขนาดสามารถทำให้เกิดอันตรายตามมา  และปัจจุบันยังไม่มียาต้านพิษของยาเฟลบาเมทอย่างเป็นทางการ  แพทย์จะรักษาตามอาการพิษที่เกิดขึ้นเท่านั้น  ญาติผู้ป่วยต้องมีส่วนร่วมติดตามการใช้ยานี้กับผู้ป่วยอย่างใกล้ชิด 
อย่างไรก็ตาม ขณะที่ผู้ป่วยได้ใช้ยาเฟลบาเมท แต่อาการของโรคลมชักไม่ดีขึ้นหรือมีอาการทรุดลง จะต้องรีบนำตัวผู้ป่วยมาพบแพทย์/มาโรงพยาบาล โดยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
 
 ///// เฟลบาเมทมีสรรพคุณ(คุณสมบัติ)อย่างไร? ///// 
เฟลบาเมทมีสรรพคุณ/ข้อบ่งใช้ เพื่อรักษาอาการชักเฉพาะที่ รวมถึงอาการลมชักแบบชักทั้งตัว 
 ///// เฟลบาเมทมีกลไกการออกฤทธิ์อย่างไร? ///// 
นักวิทยาศาสตร์/แพทย์/เภสัชกร ยังไม่ทราบกลไกการออกฤทธิ์ของยาเฟลบาเมทอย่างชัดเจน แต่ผลการศึกษาวิจัยพบว่า ยานี้มีฤทธิ์ยับยั้งการทำงานของตัวรับ(Receptor)ประเภท Gaba-receptor และ Benzodiazepine receptor จึงส่งผลต่อการนำกระแสประสาทของสมองให้กลับมาเป็นปกติ และเป็นเหตุให้บรรเทาอาการชักได้ตามสรรพคุณ 
 
 ///// เฟลบาเมทมีรูปแบบการจัดจำหน่ายอย่างไร? ///// 
ยาเฟลบาเมทมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Felbamate  400 และ 600 มิลลิกรัม/เม็ด 
- ยาน้ำชนิดรับประทาน ที่ประกอบด้วย Felbamate ขนาด 600 มิลลิกรัม/5 มิลลิลิตร 
 
 ///// เฟลบาเมทมีขนาดรับประทานอย่างไร? ///// 
ยาเฟลบาเมท มีขนาดรับประทาน เช่น 
- ผู้ใหญ่/ผู้ที่อายุมากกว่า 14 ปี:	กรณีใช้เป็นยาเดี่ยวให้รับประทานขนาด 1.2 กรัม/วัน โดยแบ่งรับประทานวันละ 3–4 ครั้งตามแพทย์สั่ง  แพทย์อาจปรับเพิ่มขนาดรับประทานอีก 600 มิลลิกรัม ทุก 2 สัปดาห์ จนมีขนาดรับประทานเป็น 2.4 กรัม/วัน   ขนาดรับประทานสูงสุดไม่เกิน 3.6 กรัม/วัน 
- เด็กอายุ 2–14 ปี:	รับประทานยาขนาด 15 มิลลิกรัม/น้ำหนักตัว 1 กิโลกรัม/วัน                             โดยแบ่งรับประทานวันละ 3–4 ครั้งตามคำสั่งแพทย์ และทุกสัปดาห์ แพทย์อาจปรับเพิ่ม                 ขนาดรับประทานอีก 15 มิลลิกรัม/น้ำหนักตัว 1 กิโลกรัม/วัน  ขนาดรับประทานสูงสุดไม่เกิน 45 มิลลิกรัม/น้ำหนักตัว 1 กิโลกรัม/วัน 
- เด็กอายุต่ำกว่า 2 ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็กวัยนี้  การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- การใช้ยานี้ร่วมกับยารักษาโรคลมชัก/ยาต้านชัก ตัวอื่น แพทย์จะปรับขนาดรับประทานของยาเฟลบาเมทตามความเหมาะสม 
- สำหรับผู้ป่วยโรคไต แพทย์จะลดขนาดรับประทานของยาเฟลบาเมทลงครึ่งหนึ่ง 
*****หมายเหตุ:	ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเฟลบาเมท  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคไต   โรคตับ โรคของระบบเลือด/โรคเลือด  รวมทั้งกำลังกินยา/ใช้ยาอะไรอยู่  เพราะยาเฟลบาเมท อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเฟลบาเมท สามารถรับประทานทันทีที่นึกขึ้นได้  ถ้าเวลาใกล้เคียงกับการรับประทานยาในครั้งถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาในขนาดปกติ 
อย่างไรก็ดี การลืมรับประทานยาเฟลบาเมท อาจก่อให้เกิดอาการข้างเคียงที่รุนแรงตามมา เช่น เกิดอาการชักรุนแรง  ดังนั้นจึงควรรับประทานยานี้ตรงเวลาเสมอ 
 ///// เฟลบาเมทมีผลไม่พึงประสงค์อย่างไร? ///// 
ยาเฟลบาเมทสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  เกิดจ้ำห้อเลือด   เม็ดเลือดขาวลดต่ำหรือไม่ก็สูง  มีภาวะเกล็ดเลือดต่ำ 
- ผลต่อระบบทางเดินอาหาร:   เช่น  คลื่นไส้ อาเจียน   เบื่ออาหาร  ท้องผูกหรือท้องเสีย  ปากแห้ง   ปวดท้อง   เลือดออกในทางเดินอาหาร   ตับอ่อนอักเสบ 
- ผลต่อระบบประสาท:  เช่น  ตัวสั่น   ไมเกรน   ความรู้สึกสัมผัสเพี้ยน  วิงเวียน  ง่วงนอน  ปวดศีรษะ 
- ผลต่อระบบหัวใจและหลอดเลือด:  เช่น  ชีพจรเต้นผิดปกติ  หัวใจเต้นเร็ว  หัวใจหยุดเต้น   หัวใจเต้นผิดจังหวะ   หัวใจวาย  ความดันโลหิตต่ำ  ใบหน้าแดง 
- ผลต่อตับ:  เช่น เอนไซม์การทำงานของตับในเลือดเพิ่มขึ้น  ตับอักเสบ  ตับวาย 
- ผลต่อผิวหนัง:  เช่น  เกิดผื่นคัน  เกิดสิว  ลมพิษ   ผมร่วง   มีกลิ่นตัว   ผื่นแพ้แสงแดด  เหงื่อออกมาก  Stevens-Johnson Syndrome 
- ผลต่อไต:  เช่น  ไตวายเฉียบพลัน   ไตทำงานผิดปกติ/ไตอักเสบ 
- ผลต่อระบบทางเดินปัสสาวะ:  เช่น   ทางเดินปัสสาวะอักเสบ/โรคติดเชื้อทางเดินปัสสาวะ   ปัสสาวะขัด 
- ผลต่อกล้ามเนื้อ:   เช่น   ปวดกล้ามเนื้อ   กล้ามเนื้ออ่อนแรง   กล้ามเนื้อลายสลาย 
- ผลต่อตา:   เช่น  ตาพร่า  หนังตากระตุก   เยื่อตาอักเสบ 
- ผลต่อสภาพจิตใจ:  เช่น   วิตกกังวล   นอนไม่หลับ   กระสับกระส่าย  ก้าวร้าว  รู้สึกสับสน  มีความรู้สึกอยากทำร้ายตัวเอง 
- ผลต่อระบบทางเดินหายใจ:  เช่น  โรคติดเชื้อทางเดินหายใจส่วนบน  เยื่อจมูกอักเสบ  เจ็บหน้าอก    ไอ   ไซนัสอักเสบ   กดการหายใจ 
- อื่นๆ: เช่น  มีเลือดออกจากช่องคลอด/ประจำเดือนผิดปกติ ในสตรี 
 
 ///// มีข้อควรระวังการใช้เฟลบาเมทอย่างไร? ///// 
มีข้อควรระวังการใช้ยาเฟลบาเมท เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับ สตรีมีครรภ์  สตรีที่อยู่ในภาวะให้นมบุตร และเด็กที่อายุต่ำกว่า 2 ปี โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป  เม็ดยาแตกหัก 
- ห้ามหยุดรับประทานยานี้ทันที โดยมิได้ขอคำปรึกษาจากแพทย์ผู้รักษา 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเฟลบาเมทด้วย) ยาแผนโบราณทุกชนิด  อาหารเสริม  ผลิตภํณฑ์เสริมอาหาร  และสมุนไพรต่างๆ  เพราะยามีทั้งให้คุณและให้โทษ  เมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด (อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เฟลบาเมทมีปฏิกิริยาระหว่างยากับยาตัวอื่นอย่างไร? ///// 
ยาเฟลบาเมทมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเฟลบาเมทร่วมกับยา Gabapentin  ด้วยจะทำให้ผู้ป่วยได้รับผลข้างเคียงจากเฟลบาเมทเพิ่มสูงขึ้น 
- ห้ามใช้ยาเฟลบาเมทร่วมกับยา Carbamazepine , Phenytoin , Phenobarbital,  เพราะจะทำให้ประสิทธิผลในการรักษาของยาเฟลบาเมทลดลง 
- ห้ามใช้ยาเฟลบาเมทร่วมกับยา Clozapine  ด้วยจะทำให้มีภาวะเม็ดเลือดขาวต่ำ  และยังมีผลลดการทำงานของไขกระดูก 
- หลีกเลี่ยงการใช้ยาเฟลบาเมทร่วมกับยา Hydrocodone  เพราะจะทำให้เกิดอาการ  วิงเวียน  ง่วงนอน  รู้สึกสับสน  ตามมา 
 ///// ควรเก็บรักษาเฟลบาเมทอย่างไร? ///// 
ควรเก็บยาเฟลบาเมทภายใต้อุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// เฟลบาเมทมีชื่ออื่นอีกไหม? ผลิตจากบริษัทอะไรบ้าง? ///// 
ยาเฟลบาเมท มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/cdi/felbamate.html[2017,May6] 
http://www.mims.com/thailand/drug/info/felbamate/?type=brief&amp;mtype=generic[2017,May6] 
https://en.wikipedia.org/wiki/Felbamate[2017,May6] 
https://www.drugs.com/monograph/felbamate.html[2017,May6] 
https://www.drugs.com/drug-interactions/felbamate,felbatol-index.html?filter=3&amp;generic_only=[2017,May6]
