บูเซอรีลิน (Buserelin)
 ///// บทนำ ///// 
ยาบูเซอรีลิน(Buserelin หรือ Buserelin acetate) เป็นสารประกอบคล้ายฮอร์โมนสังเคราะห์ หรือที่เรียกว่า Gonadotropin-releasing hormone (GnRH) agonist     ทางคลินิก นำมาใช้รักษา  มะเร็งต่อมลูกหมาก  มะเร็งเต้านม  เยื่อบุโพรงมดลูกเจริญผิดที่   และเนื้องอกมดลูก 
ยาบูเซอรีลิน มีรูปแบบเภสัชภัณฑ์เป็นยาสเปรย์(Spray)ทางจมูกและแบบฉีดเข้าใต้ผิวหนัง   ตัวยานี้จะออกฤทธิ์ยับยั้งการหลั่งฮอร์โมนเพศของร่างกายที่เป็นปัจจัยสำคัญในการทำให้มะเร็งและเนื้องอกเจริญเติบโต 
ยาบูเซอรีลินมีข้อห้ามใช้และข้อควรระวังบางประการที่ผู้ป่วย/ผูบริโภคควรทราบเช่น 
- ห้ามใช้กับผู้ที่เคยมีประวัติแพ้ยาบูเซอรีลิน 
- ห้ามใช้กับสตรีมีครรภ์/ตั้งครรภ์   สตรีในภาวะให้นมบุตร   และผู้ที่มีอายุต่ำกว่า 18 ปีลงมา 
- ห้ามใช้กับสตรีที่มีประจำเดือนมามากโดยที่ไม่ทราบสาเหตุ 
- ผู้ที่มีโรคประจำตัวบางอย่างอาจได้รับผลกระทบจากการใช้ยานี้  อาทิ ผู้ป่วยโรคความดันโลหิตสูง   โรคเบาหวาน และผู้ป่วยโรคซึมเศร้า 
ก่อนการใช้ยาบูเซอรีลิน แพทย์จะต้องตรวจร่างกายและดูความผิดปกติของฮอร์โมนเพศในกระแสเลือด หากพิจารณาแล้วพบว่าผู้ป่วยเหมาะสมที่จะได้รับยานี้  แพทย์จะนัดผู้ป่วยมารับการให้ยาเป็นระยะๆไป 
นอกจากนี้ยังมีข้อมูลความปลอดภัยของยาบูเซอรีลินที่ผู้บริโภค/ผู้ป่วยควรทราบเพื่อทำความเข้าใจและใช้เป็นแนวทางในการดูแลตนเองในการสื่อสารกับ แพทย์ พยาบาล เภสัชกร ระหว่างการรักษาได้อย่างถูกต้อง อย่างเช่น 
- ระหว่างที่ใช้ยาชนิดนี้ในช่วงสัปดาห์แรก อาจทำให้ฮอร์โมนเพศของผู้ป่วย
เพิ่มขึ้นชั่วคราว ซึ่งจะทำให้อาการของผู้ป่วยดูแย่ลง  ระหว่างนี้จึงควรอยู่ภายใต้  การดูแลของแพทย์อย่างใกล้ชิด 
- ระหว่างใช้ยานี้ ผู้ป่วยจะต้องได้รับการตรวจเลือด เพื่อคัดกรองว่ามีสภาวะโรคเบาหวานเล่นงานหรือไม่ โดยตรวจเป็นระยะๆตามคำสั่งแพทย์ 
- ในระยะยาว ยานี้มีฤทธิ์ทำให้ระดับฮอร์โมนต่างๆของร่างกายลดต่ำลง ส่งผล                              ให้เกิดการเปลี่ยนแปลงของร่างกาย เช่น   ทำให้มีอาการร้อนวูบวาบ   อารมณ์ทางเพศน้อยลง  ผิวแห้ง   เกิดสิว  ชีพจรเต้นผิดปกติ  กรณีเช่นนี้ผู้ป่วยสามารถขอคำปรึกษาจากแพทย์เพื่อช่วยบำบัดอาการดังกล่าวได้ 
ยาบูเซอรีลินแบบยาชนิดฉีด จะมีการใช้งานแต่ในสถานพยาบาลเท่านั้น เพื่อประสิทธิผลในการรักษา ผู้ป่วยต้องมารับการให้ยาอย่างสม่ำเสมอ และควรอยู่ภายใต้การดูแลของ แพทย์ พยาบาล อย่างใกล้ชิด 
อนึ่ง หากผู้ป่วยมีข้อสงสัยการใช้ยานี้เพิ่มเติม สามารถสอบถามได้จากแพทย์
ผู้ที่ทำการรักษา หรือสอบถามจากเภสัชกรในสถานพยาบาลนั้นๆได้ 
 
 ///// บูเซอรีลินมีสรรพคุณ(คุณสมบัติ)อย่างไร? ///// 
ยาบูเซอรีลินมีสรรพคุณ/ข้อบ่งใช้ เช่น 
- บำบัดรักษาโรคมะเร็งต่อมลูกหมาก 
- บำบัดอาการโรคเยื่อบุโพรงมดลูกเจริญผิดที่ 
- รักษาโรคเนื้องอกมดลูก 
 ///// บูเซอรีลินมีกลไกการออกฤทธิ์อย่างไร? ///// 
ยาบูเซอรีลิน มีกลไกการออกฤทธิ์เป็นฮอร์โมนสังเคราะห์ที่มีฤทธิ์ยับยั้งการสร้างฮอร์โมน Testosterone ของเพศชาย และยับยั้งการหลั่งฮอร์โมน Estrogen ของเพศหญิง  ฮอร์โมนทั้ง 2 ตัว มีผลกระตุ้นเซลล์มะเร็งและเซลล์เนื้องอกให้เจริญเติบโตขึ้น   จากการยับยั้งการหลั่งฮอร์โมนเพศในร่างกายของยานี้ จึงทำให้ มะเร็งต่อมลูกหมาก   เนื้องอกมดลูก  และภาวะเยื่อบุโพรงมดลูกเจริญผิดที่ เกิดการชะลอตัวในการเจริญเติบโต  จึงทำให้ผู้ป่วยมีอาการดีขึ้น 
 
 ///// บูเซอรีลินมีรูปแบบการจัดจำหน่ายอย่างไร? ///// 
ยาบูเซอรีลินมีรูปแบบการจัดจำหน่าย เช่น 
- ยาฉีด ที่ประกอบด้วยตัวยา  Buserelin acetate ขนาด 1 มิลลิกรัม/มิลลิลิตร 
- ยาสเปรย์เข้าทางจมูก ที่ประกอบด้วยตัวยา Buserelin acetate 15.75 มิลลิกรัม/ขวด 
 
 ///// บูเซอรีลินมีขนาดการบริหารยาอย่างไร? ///// 
ยาบูเซอรีลินมีขนาดการบริหารยา/ใช้ยา เช่น 
ก.	สำหรับบำบัดรักษามะเร็งต่อมลูกหมาก: 
- ผู้ใหญ่อายุตั้งแต่18 ปีขึ้นไป: เริ่มต้นฉีดยา 0.5 มิลลิกรัม เข้าใต้ผิวหนังทุกๆ 8 ชั่วโมง เป็นเวลา 7 วัน แล้วใช้ยาชนิดสเปรย์พ่นเข้าจมูกขนาด  0.2 มิลลิกรัมวันละ1ครั้ง  โดยระยะเวลาในการใช้ยาขึ้นกับดุลพินิจของแพทย์ผู้รักษา 
- ผู้ที่อายุต่ำกว่า 18 ปี: โรคนี้เป็นโรคในผู้ใหญ่ ทางคลินิกจึงยังไม่มีข้อมูลการใช้ยานี้ในคนกลุ่มวัยนี้ 
ข.	สำหรับบำบัดเยื่อบุโพรงมดลูกเจริญผิดที่: 
- ผู้ใหญ่อายุตั้งแต่ 18 ปีขึ้นไป: เริ่มต้นฉีดยาขนาด 0.2-0.5 มิลลิกรัม เข้าใต้ผิวหนังวันละ 1 ครั้ง หากจำเป็น แพทย์อาจต้องเพิ่มขนาดฉีดยาเป็น 0.5 มิลลิกรัม วันละ 2 ครั้ง โดยระยะเวลาในการใช้ยาขึ้นกับดุลพินิจของแพทย์ผู้รักษา 
- ผู้ที่อายุต่ำกว่า 18 ปี : โรคนี้เป็นโรคในผู้ใหญ่ ทางคลินิกจึงยังไม่มีข้อมูลการใช้ยานี้ในผู้ป่วยกลุ่มวัยนี้ 
อนึ่ง: 
- ผู้ป่วยควรมารับการฉีดยาตามแพทย์นัดหมายทุกครั้ง 
- ระหว่างการใช้ยานี้ อาจต้องได้รับการตรวจเลือดร่วมด้วยเป็นระยะๆตามคำสั่งแพทย์ เช่น  การตรวจหาระดับน้ำตาลในเลือด  หรือตรวจหาระดับฮอร์โมนเพศในเลือด 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียง                           ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา บูเซอรีลิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น   โรคหัวใจ    โรคเบาหวาน  รวมทั้งกำลังกินยา/ใช้ยาอะไรอยู่ เพราะยาบูเซอรีลินอาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมใช้ยาควรทำอย่างไร? ///// 
หากลืมมารับการฉีดยา บูเซอรีลิน ให้รีบทำการนัดหมายกับ แพทย์ พยาบาลหรือ บุคคลากรทางการแพทย์ที่เกี่ยวข้อง เพื่อมารับการให้ยาโดยเร็ว ไม่ควรหยุดการรักษาไปเฉยๆโดยมิได้ขอคำปรึกษาจากแพทย์ 
หากลืมพ่นยาบูเซอรีลิน สามารถพ่นยาได้ทันที โดยใช้ปริมาณยาในขนาดเดิม ไม่ต้องเพิ่มปริมาณยาเป็น 2 เท่า 
 ///// บูเซอรีลินมีผลไม่พึงประสงค์อย่างไร? ///// 
ยาบูเซอรีลินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  รู้สึกไม่สบายในระบบทางเดินอาหาร 
- ผลต่อระบบประสาท:   เช่น  ปวดศีรษะ 
- ผลต่อระบบหัวใจและหลอดเลือด:  เช่น  ชีพจรเต้นผิดปกติ 
- ผลต่อระบบต่อมไร้ท่อ:  เช่น  รู้สึกร้อนวูบวาบ   น้ำตาลในเลือดเพิ่มขึ้น 
- ผลต่อผิวหนัง:  เช่น   เกิดผื่นคัน  เกิดสิว   ผิวแห้ง  ผมร่วง 
- ผลต่อสภาพจิตใจ:  เช่น  กระสับกระส่าย 
- ผลต่อระบบทางเดินหายใจ:  เช่น  หยุดหายใจ  แน่นหน้าอก  จมูกแน่น/คัดจมูก ปอดบวม   หลอดลมอักเสบ 
- ผลต่อระบบสืบพันธุ์:  เช่น   ทำให้ช่องคลอดแห้ง    ปัสสาวะขัด/ปัสสาวะลำบาก  ปัสสาวะมีเลือดปน/ปัสสาวะเป็นเลือด       สมรรถภาพทางเพศถดถอย 
 
 ///// มีข้อควรระวังการใช้บูเซอรีลินอย่างไร? ///// 
มีข้อควรระวังการใช้ยาบูเซอรีลิน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร  และผู้ที่อายุต่ำกว่า 18 ปีลงมา 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป  ยาตกตะกอนแข็ง 
- ระวังการใช้ยานี้กับผู้ป่วยโรคเบาหวาน    ปัสสาวะขัด    ผู้ป่วยโรคหัวใจ 
- ระหว่างใช้ยานี้ หากเกิดอาการผิดปกติต่างๆกับร่างกาย เช่น แน่นหน้าอก  ปัสสาวะมีเลือดปน  ปวดกล้ามเนื้อ  ปวดกระดูก ฯลฯ ให้รีบมาพบแพทย์/มาโรงพยาบาลทันที/ฉุกเฉิน 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดแพทย์ทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาบูเซอรีลินด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// บูเซอรีลินมีปฏิกิริยาระหว่างยากับยาตัวอื่นอย่างไร? ///// 
ยาบูเซอรีลินมีปฏิกิริยาระหว่างยากับยาตัวอื่น เช่น 
- ห้ามใช้ยาบูเซอรีลินร่วมกับยา Disopyramide,  Amiodarone ,  Sotalol, และQuinidine,  ด้วยจะทำให้เกิดภาวะหัวใจเต้นผิดปกติตามมา 
- การใช้ยาบูเซอรีลินร่วมกับยารักษาโรคเบาหวาน อาจก่อให้มีผลกระทบทำให้                         ระดับน้ำตาลในเลือดสูงขึ้น    หากจำเป็นต้องใช้ยาร่วมกัน  แพทย์จะปรับขนาดการใช้ยา                                       ให้เหมาะสมเป็นกรณีไป 
 ///// ควรเก็บรักษาบูเซอรีลินอย่างไร? ///// 
ควรเก็บยาบูเซอรีลิน ภายใต้อุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// บูเซอรีลินมีชื่ออื่นอีกไหม? ผลิตจากบริษัทอะไรบ้าง? ///// 
ยาบูเซอรีลิน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Suprecur, CinnaFact, Buserol , Zerelin, Buserecur, Supremon, Suprefact 
 ///// บรรณานุกรม ///// 
http://www.mims.com/thailand/drug/info/suprefact%20e/?type=brief[2017,April29] 
https://www.drugs.com/mmx/buserelin-acetate.html[2017,April29] 
https://en.wikipedia.org/wiki/Buserelin[2017,April29] 
http://www.mims.com/thailand/drug/info/suprefact%20depot/[2017,April29]
