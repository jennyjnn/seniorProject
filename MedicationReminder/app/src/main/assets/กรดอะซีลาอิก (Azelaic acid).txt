กรดอะซีลาอิก (Azelaic acid)
 ///// บทนำ ///// 
กรดอะซีลาอิก (Azelaic acid) เป็นกรดอินทรีย์ที่พบในพืชตระกูลข้าวสาลี ข้าวไรซ์ และข้าวบาร์เลย์ วงการแพทย์นำกรดชนิดนี้มาใช้รักษาสิวประเภทที่มีความรุนแรงน้อยไปจนถึงขั้นปานกลาง เช่น สิวเสี้ยน สิวอักเสบ เป็นต้น เภสัชภัณฑ์ที่พบในสถานพยาบาลและร้านขายยาจะเป็นยาชนิดทาภายนอก (ยาใช้ภายนอก) ในรูปแบบของเจลหรือครีม 
กรดอะซีลาอิกมีฤทธิ์ฆ่าเชื้อแบคทีเรียที่เป็นต้นเหตุของสิว อีกทั้งช่วยลดการผลิตเคราติน(Keratin) ซึ่งเป็นตัวช่วยให้แบคทีเรียที่เป็นสาเหตุของสิวเจริญเติบโตได้ดี 
นอกจากนี้ กรดอะซีลาอิกยังนำไปรักษาโรคโรซาเซีย (Rosacea) อีกด้วย โดยจะช่วยลดการอักเสบของผิวหนัง ปัจจุบันยังได้นำกรดชนิดนี้ไปรักษาฝ้า (Melasma) และใช้เป็นทางเลือกทดแทนยาไฮโดรควิโนน (Hydroquinone, ยารักษาฝ้า) 
การเลือกใช้ผลิตภัณฑ์นี้ควรต้องอยู่ในความดูแลจากแพทย์โรคผิวหนังเป็นผู้สั่งจ่ายยาเท่านั้น ผู้บริโภคไม่ควรซื้อยามาใช้เอง 
 ///// กรดอะซีลาอิกมีสรรพคุณ (คุณสมบัติ) อย่างไร? ///// 
ยากรดอะซีลาอิกมีสรรพคุณดังนี้ 
- รักษาสิว (Acne) ที่มีอาการอักเสบระดับต่ำ - ปานกลาง 
- รักษาโรคโรซาเซีย (Rosacea) 
 ///// กรดอะซีลาอิกมีกลไกการออกฤทธิ์อย่างไร? ///// 
กลไกการออกฤทธิ์ของยากรดอะซีลาอิกคือ ตัวยาจะออกฤทธิ์ยับยั้งการเจริญเติบโตของแบคทีเรียที่เป็นสาเหตุของการเกิดสิว และยับยั้งการผลัดเซลล์ของหนังกำพร้าที่มากผิดปกติ (Follicular keratinization) จากกลไกดังกล่าวส่งผลให้เกิดการรักษาสิวได้ตามสรรพคุณ ส่วนกลไกการรักษาโรคโรซาเซีย (Rosacea) ยังไม่เป็นที่ทราบแน่ชัด 
 ///// กรดอะซีลาอิกมีรูปแบบการจัดจำหน่ายอย่างไร? ///// 
ยากรดอะซีลาอิกมีรูปแบบการจัดจำหน่ายดังนี้เช่น 
- ยาครีม ขนาดความเข้มข้น 0.2 กรัม/ยาครีม 1 กรัม 
- ยาเจล ขนาดความเข้มข้น 0.15 กรัม/ยาเจล 1 กรัม 
 ///// กรดอะซีลาอิกมีขนาดการบริหารยาอย่างไร? ///// 
การใช้ยากรดอะซีลาอิกรักษาโรคต่างๆของผิวหนัง ขนาดการบริหารยา/ขนาดการใช้ยาจะแตกต่างกันไปขึ้นกับชนิด ความรุนแรงของโรค และดุลพินิจของแพทย์ ในที่นี้จึงขอยกตัวอย่างเฉพาะในการรักษาสิวซึ่งมีขนาดการใช้ยาดังนี้เช่น 
- ผู้ใหญ่และเด็กที่มีอายุมากกว่า 12 ปีขึ้นไป: ล้างหน้าหรือล้างผิวหนังบริเวณที่ต้องการทายาให้สะอาดแล้วซับให้แห้ง จากนั้นทายาชนิดเจลหรือครีมก็ได้ โดยทาบางๆเฉพาะในบริเวณที่เป็นสิววันละ 2 ครั้งเช้า - เย็น ซึ่งอาการของสิวควรจะดีขึ้นภายใน 4 สัปดาห์ ผู้ป่วยบางรายอาจรู้สึกระคายเคือง กรณีนี้ให้เริ่มทายาเพียงวันละครั้งในตอนเย็นเป็นเวลา 1 สัปดาห์ก่อน แล้วค่อยปรับเป็นทาวันละ 2 ครั้งในสัปดาห์ถัดไป การใช้ยาไม่ควรเกิน 6 เดือนและต้องใช้ยาตามแพทย์สั่ง ซึ่งถ้าใช้ยาแล้วผิวบริเวณที่ใช้ยาเกิดแสบ บวม แดง ขึ้นผื่น ฯลฯ ควรหยุดใช้ยา และกลับไปพบแพทย์/ไปโรงพยาบาล 
- เด็กอายุต่ำกว่า 12 ปี: ยังไม่มีรายงานผลข้างเคียงที่แน่ชัดของการใช้ยานี้กับเด็กกลุ่มอายุนี้ ดังนั้นการใช้ยานี้จึงอยู่ในดุลพินิจของแพทย์ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยากรดอะซีลาอิก ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยากรดอะซีลาอิกอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายากรดอะซีลาอิกสามารถทายาเมื่อนึกขึ้นได้ ถ้าเวลาใกล้เคียงกับการทายาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// กรดอะซีลาอิกมีผลไม่พึงประสงค์อย่างไร? ///// 
ยากรดอะซีลาอิกสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น บริเวณที่ทายาอาจมีอาการระคายเคือง อาจพบอาการคันหรือแสบร้อน ผู้ป่วยบางรายอาจพบรอยด่างขาวเกิดขึ้น และอาจทำให้ผิวหนังส่วนนั้นแพ้แสงแดด (ผิวอักเสบ แดง บวม ขึ้นผื่นเมื่อถูกแสงแดดโดยตรง) ได้ง่าย 
 ///// มีข้อควรระวังการใช้กรดอะซีลาอิกอย่างไร? ///// 
มีข้อควรระวังการใช้กรดอะซีลาอิกดังนี้เช่น 
- ห้ามใช้ในผู้แพ้ยานี้ 
- ห้ามทายานี้บริเวณตา 
- ห้ามใช้กับเด็กที่มีอายุต่ำกว่า 12 ปียกเว้นเป็นคำสั่งจากแพทย์ผู้รักษาเด็ก 
- ห้ามปิดทับบริเวณที่ทายาด้วยผ้าพันแผลใดๆ 
- ระวังการใช้ยาในสตรีตั้งครรภ์และสตรีที่อยู่ในภาวะให้นมบุตร การใช้ยาควรเป็นไปตามคำสั่งแพทย์เท่านั้น 
- ระวังการทายานี้ในบริเวณผิวหนังที่เป็นแผลเปิดด้วยตัวยาจะดูดซึมเข้าสู่กระแสเลือดได้ 
- เฝ้าระวังติดตามการใช้ยานี้ในผู้ที่มีผิวสีเข้มด้วยอาจเกิดภาวะรอยด่างขาวติดตามมา 
- ก่อนการใช้ยานี้ต้องทำความสะอาดใบหน้าด้วยสบู่อ่อนหรือโลชั่นที่ใช้สำหรับทำความสะอาดใบหน้า เพื่อป้องกันคราบไคลและสิ่งสกปรกไปอุดตันจนทำให้ตัวยาออกฤทธิ์ได้ไม่ดีเท่าที่ควร 
- ล้างมือก่อนและหลังทายานี้ทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมกรดอะซีลาอิกด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// กรดอะซีลาอิกมีปฏิกิริยาระหว่างยากับยาตัวอื่นอย่างไร? ///// 
ยากรดอะซีลาอิกมีปฏิกิริยาระหว่างยากับยาตัวอื่นดังนี้เช่น 
- การใช้ยากรดอะซีลาอิกทาร่วมกับยา Isotretinoin อาจเพิ่มการระคายเคืองของผิวหนังบริเวณที่ทายาได้ หากมีความจำเป็นต้องใช้ร่วมกันแพทย์ปรับขนาดการใช้ยาให้เหมาะสมเป็นรายบุคคลไป 
- เนื่องจากยากรดอะซีลาอิกเป็นยาใช้ภายนอกจึงไม่ค่อยมีรายงานเกิดปฏิกิริยาระหว่างยากับยารับประทานชนิดอื่น 
 ///// ควรเก็บรักษากรดอะซีลาอิกอย่างไร? ///// 
ควรเก็บยากรดอะซีลาอิกภายใต้อุณหภูมิ 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำหรือในรถยนตร์ 
 ///// กรดอะซีลาอิกมีชื่ออื่นอีกไหม? ผลิตจากบริษัทอะไรบ้าง? ///// 
ยากรดอะซีลาอิกที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Azelaic_acid [2015,Feb7]
	2 http://www.mims.com/USA/drug/info/azelaic%20acid/?type=full&amp;mtype=generic#Dosage [2015,Feb7]
	3 https://www.medicines.org.uk/emc/PIL.19240.latest.pdf [2015,Feb7]
	4 http://www.nlm.nih.gov/medlineplus/druginfo/meds/a603020.html [2015,Feb7]
	5 http://www.drugs.com/availability/generic-finacea.html [2015,Feb7]
	6 http://www.processrx.com/druginfo/finevin_7273.htm [2015,Feb7]
	7 http://www.drugs.com/drug-interactions/azelaic-acid-topical-with-isotretinoin-297-0-1403-0.html [2015,Feb7]
