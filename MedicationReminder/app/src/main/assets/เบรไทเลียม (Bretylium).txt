เบรไทเลียม (Bretylium)
 ///// บทนำ ///// 
ยาเบรไทเลียม(Bretylium หรือ Bretylium tosylate) เป็นยาประเภทโปแตสเซียม/โพแทสเซียม แชนแนลบล็อกเกอร์ (Potassium channel blocker)  ทางคลินิกนำมาใช้รักษาภาวะหัวใจเต้นผิดจังหวะ ชนิด หัวใจห้องล่างเต้นเร็ว เต้นผิดจังหวะ  ตัวยาเบรไทเลียมมีรูปแบบเภสัชภัณฑ์เป็นยาฉีดเท่านั้น  ด้วยการดูดซึมเข้าสู่ร่างกายจากระบบทางเดินอาหารทำได้ไม่ดีนัก  กรณีฉีดยาเบรไทเลียมเข้ากล้ามเนื้อตัวยาจะออกฤทธิ์ภายใน  2 ชั่วโมง  หากฉีดเข้าหลอดเลือดดำ ยานี้จะออกฤทธิ์ภายใน 6–20 นาที  ยานี้มีระยะเวลาของการออกฤทธิ์อยู่ในช่วงประมาณ 6–24 ชั่วโมง  ซึ่งร่างกายต้องใช้เวลาประมาณ 4–17 ชั่วโมงเพื่อกำจัดยานี้ออกจากกระแสเลือดโดยผ่านไปกับปัสสาวะ 
ยาเบรไทเลียมถูกใช้เป็นยาฉุกเฉินสำหรับช่วยผู้ป่วยที่มีภาวะหัวใจเต้นผิดจังหวะหรือเต้นเร็วเกินไป ซึ่งจะสามารถพบเห็นการใช้ยานี้ในห้องไอซียู (ICU, Intensive care unit) 
การใช้ยาเบรไทเลียมก็มีข้อจำกัดการใช้กับผู้ป่วยบางกลุ่ม เช่น ห้ามใช้                กับผู้ป่วยโรค Pheochromocytoma  ผู้ที่มีความดันในปอดสูง  ผู้ที่มีภาวะโรคลิ้นหัวใจ ชนิดAortic stenosis   นอกจากนี้ยังห้ามนำยานี้ไปรักษาอาการหัวใจเต้นผิดจังหวะจากการใช้ยา Digitalis 
สำหรับผลข้างเคียงสำคัญๆที่ต้องเฝ้าระวังในการใช้ยาเบรไทเลียม ได้แก่ ทำให้เกิดความดันโลหิตสูงและตามมาด้วยภาวะความดันโลหิตต่ำ  กรณีมีอาการความดันโลหิตสูงจากยาเบรไทเลียม แพทย์จะใช้ยา Nitroprusside ช่วยลดความดันโลหิต  หากเกิดความดันโลหิตต่ำ แพทย์จะเลือกใช้ยา Dopamine หรือ Norepinephrine มาบำบัดอาการ 
เพื่อความปลอดภัยและเป็นการหลีกเลี่ยงผลข้างเคียง แพทย์มักจะใช้ยาเบรไทเลียมเพียงประมาณ 3–5 วัน  จากนั้นจะเปลี่ยนมาใช้ยารับประทานชนิดอื่นเพื่อบำบัดอาการหัวใจเต้นผิดจังหวะ 
เราอาจไม่พบเห็นการใช้ยานี้ในประเทศไทย ด้วยมียาทางเลือกอื่นที่สามารถนำมาใช้รักษาอาการหัวใจเต้นผิดจังหวะได้เป็นอย่างดี แต่ในต่างประเทศจะพบเห็นการจัดจำหน่ายยาเบรไทเลียมภายใต้ชื่อการค้า เช่น  Bretylol,  Bromidem, และ Anxyrex 
 
 ///// เบรไทเลียมมีสรรพคุณ(คุณสมบัติ)อย่างไร? ///// 
ยาเบรไทเลียมมีสรรพคุณ/ข้อบ่งใช้ เช่น 
- ใช้รักษาอาการหัวใจเต้นผิดจังหวะ ชนิด ห้องล่างเต้นผิดจังหวะ 
 
 ///// เบรไทเลียมมีกลไกการออกฤทธิ์อย่างไร? ///// 
กลไกการออกฤทธิ์ของยาเบรไทเลียมคือ ตัวยาจะออกฤทธิ์ยับยั้งการนำประจุโปแตสเซียม/โพแทสเซียมเข้าสู่กล้ามเนื้อหัวใจในระดับเซลล์  ส่งผลให้จังหวะการเต้นของหัวใจถูกปรับสมดุลให้กลับมาเป็นปกติ  จากกลไกนี้จึงเป็นที่มาของสรรพคุณ 
 
 ///// เบรไทเลียมมีรูปแบบการจัดจำหน่ายอย่างไร? ///// 
ยาเบรไทเลียมมีรูปแบบการจัดจำหน่าย เช่น 
- ยาฉีดที่มีตัวยาสำคัญ Bretylium tosylate ขนาด 50 มิลลิกรัม/มิลลิลิตร 
 
 ///// เบรไทเลียมมีขนาดการบริหารยาอย่างไร? ///// 
ยาเบรไทเลียมมีขนาดการบริหารยา/ใช้ยา เช่น 
- ผู้ใหญ่: ฉีดยาเข้าหลอดเลือดดำ ขนาด 5 มิลลิกรัม/น้ำหนักตัว 1 กิโลกรัม โดยใช้เวลาการฉีดยานาน 1 นาทีขึ้นไป  กรณีที่อาการของผู้ป่วยไม่ดีขึ้น  แพทย์อาจปรับขนาดการใช้ยาเป็น 10 มิลลิกรัม/น้ำหนักตัว 1 กิโลกรัมโดยการให้ยาซ้ำจะเว้นระยะเวลาห่างกันแต่ละครั้งประมาณ 15–30 นาที  หากจำเป็น แพทย์อาจให้ยาผู้ป่วยในขนาด 30–35 มิลลิกรัม/น้ำหนักตัว 1 กิโลกรัม 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้  ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- กรณีผู้ป่วยโรคไต การให้ยาซ้ำอาจต้องเว้นช่วงของการให้ยานานกว่าผู้ป่วยที่มีไตทำงานปกติ ทั้งนี้อยู่ในดุลพินิจของแพทย์ผู้รักษา 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเบรไทเลียม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต  โรคลิ้นหัวใจ ชนิดลิ้นหัวใจตีบ  รวมทั้งกำลังกินยา/ใช้ยาอะไรอยู่ เพราะยาเบรไทเลียมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
ยาเบรไทเลียมเป็นยาฉีดที่ใช้กรณีฉุกเฉิน ซึ่งต้องมีคำสั่งแพทย์กำกับชัดเจนเพื่อเร่งดำเนินการช่วยเหลือผู้ป่วยโดยเร็ว  โอกาสที่จะลืมฉีดยาให้คนไข้จึงเป็นไปได้น้อยมาก 
 
 ///// เบรไทเลียมมีผลไม่พึงประสงค์อย่างไร? ///// 
ยาเบรไทเลียมอาจก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้ อาเจียน 
- ผลต่อระบบหัวใจและหลอดเลือด:  เช่น ความดันโลหิตสูงและตามมาด้วยภาวะความดันโลหิตต่ำ  หัวใจเต้นช้า  เจ็บหน้าอก  หน้าแดง 
- ผลต่อผิวหนัง:  เช่น  เจ็บผิวหนังบริเวณที่ฉีดยา 
- ผลต่อระบบทางเดินหายใจ:  เช่น  กดการหายใจ   คัดจมูก 
 
 ///// มีข้อควรระวังการใช้เบรไทเลียมอย่างไร? ///// 
มีข้อควรระวังการใช้ยาเบรไทเลียม เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์/ตั้งครรภ์  สตรีที่อยู่ในภาวะให้นมบุตร ผู้สูงอายุ  และเด็ก  โดยไม่มีคำสั่งจากแพทย์ 
- ห้ามใช้กับผู้ป่วยโรค Pheochromocytoma  ผู้ที่มีภาวะลิ้นหัวใจตีบ(Aortic stenosis)  ผู้ที่มีความดันโลหิตในปอดสูง 
- ห้ามนำยานี้ไปรักษาอาการหัวใจเต้นผิดจังหวะจากการใช้ยา Digitalis 
- ห้ามใช้ยาที่มีสภาพเปลี่ยนไปจากเดิม เช่น ตัวยาตกกตะกอน 
- ระหว่างที่ได้รับยานี้ ต้องเฝ้าระวังความดันโลหิตและการทำงานของหัวใจผู้ป่วยให้เป็นปกติเสมอ 
- การฉีดยานี้ให้ผู้ป่วยโดยใช้อัตราการให้ยาที่เร็วเกินไป จะก่อให้เกิดอาการคลื่นไส้และอาเจียน อย่างรุนแรง รวมถึงเกิดภาวะความดันโลหิตสูงตามมา 
- หลังจากใช้ยาเบรไทเลียม แพทย์อาจต้องให้ยาชนิดอื่นมารับประทานเพื่อบำบัดอาการหัวใจเต้นผิดจังหวะร่วมด้วย  ผู้ป่วยควรรับประทานยาจ่างๆต่อเนื่องตามคำสั่งของแพทย์โดยเคร่งครัด 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเบรไทเลียมด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เบรไทเลียมมีปฏิกิริยาระหว่างยากับยาตัวอื่นอย่างไร? ///// 
ยาเบรไทเลียมมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเบรไทเลียมร่วมกับยา Acebutolol  ด้วยจะทำให้หัวใจเต้นช้าผิดปกติ 
- การใช้ยาเบรไทเลียมร่วมกับยา Alprenolol อาจทำให้เกิดภาวะความดันโลหิตต่ำตามมา หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาเบรไทเลียม ร่วมกับยา Lidocaine จะทำให้หัวใจเต้นผิดปกติ วิงเวียน   ปวดศีรษะ  และหายใจลำบาก  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- ห้ามใช้ยาเบรไทเลียมร่วมกับยา  Arbutamine (ยากระตุ้นหัวใจ),  Disopyramide, ด้วยจะก่อให้เกิดภาวะหัวใจเต้นผิดจังหวะ   แน่นหน้าอก  ตาพร่าและคลื่นไส้ 
 ///// ควรเก็บรักษาเบรไทเลียมอย่างไร? ///// 
ควรเก็บยาเบรไทเลียมภายใต้อุณหภูมิ 15 – 30 องศาเซลเซียส(Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เบรไทเลียมมีชื่ออื่นอีกไหม? ผลิตจากบริษัทอะไรบ้าง? ///// 
 
 
 ///// บรรณานุกรม ///// 
https://en.wikipedia.org/wiki/Bretylium[2017,March4] 
http://www.mims.com/thailand/drug/info/bretylium%20tosilate?mtype=generic[2017,March4] 
https://www.drugbank.ca/drugs/DB01158[2017,March4] 
https://www.drugs.com/drug-interactions/bretylium-index.html?filter=3&amp;generic_only=[2017,March4]
