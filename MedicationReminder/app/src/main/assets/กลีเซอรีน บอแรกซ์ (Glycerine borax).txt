กลีเซอรีน บอแรกซ์ (Glycerine borax)
 ///// บทนำ ///// 
กลีเซอรีน บอแรกซ์ (Glycerine borax) หรือ บอแรกซ์ กลีเซอรีน (Borax glycerine) เป็นส่วนผสมของสารสำคัญ 2 ตัวคือ Glycerol (หรือ Glycerine หรือ Glycerin) และ Borax ที่เป็นเกลือของกรดบอริก (Boric acid) สำหรับรายละเอียดในด้านเภสัชภัณฑ์อาจกล่าวถึงประโยชน์ทางการแพทย์ของสารสำคัญทั้ง 2 ตัวดังนี้ 
ก. กลีเซอรีน 
- ในอุตสาหกรรมยาสามารถนำกลีเซอรีนมาใช้ทำตัวหล่อลื่นผิวพรรณ เป็นสารเพิ่มความชุ่มชื้น เป็นส่วนผสมในยาน้ำเชื่อมแก้ไอขับเสมหะ 
- ในวงการเครื่องสำอางใช้กลีเซอรีนเป็นส่วนประกอบของยาสีฟัน ผสมในผลิตภัณฑ์บำรุงผิว และผลิตภัณฑ์ที่ใช้แต่งผม รวมถึงใช้ผลิตสบู่ 
ข. บอแรกซ์ หรือโซเดียมบอเรต (Sodium borate) เป็นเกลือของกรดบอริก ในอุตสาหกรรมเครื่องสำอาง จะนำไปเป็นส่วนผสมในน้ำยาซักผ้าและเครื่องสำอาง เป็นต้น 
สูตรตำรับของยากลีเซอรีน บอแรกซ์เป็นการนำเอากลีเซอรีนและบอแรกซ์มาผสมกันตามมาตรฐานของสูตรตำรับของแต่ละบริษัท 
คณะกรรมการอาหารและยาของไทยได้บรรจุให้สูตรตำรับ Borax in glycerin อยู่ในบัญชียาหลักแห่งชาติ โดยมีวัตถุประสงค์เพื่อรักษาแผลในปาก ผู้บริโภคสามารถสอบถามข้อมูลเพิ่มเติมได้จากแพทย์ผู้ทำการรักษาหรือจากเภสัชกรที่อยู่ใกล้บ้าน/ร้านขายยา 
 ///// กลีเซอรีน บอแรกซ์มีสรรพคุณ (คุณสมบัติ) อย่างไร? ///// 
ยากลีเซอรีน บอแรกซ์มีสรรพคุณดังนี้ 
- รักษาการอักเสบของแผลในปาก 
- ใช้สำหรับหัตถการทางทันตกรรมเพื่อช่วยในการฆ่าเชื้อโรค 
- รักษาการอักเสบภายในหู 
 ///// กลีเซอรีน บอแรกซ์มีกลไกการออกฤทธิ์อย่างไร? ///// 
กลไกการออกฤทธิ์ของยากลีเซอรีน บอแรกซ์คือ ตัวยาจะออกฤทธิ์ทำลายและยับยั้งการเจริญ เติบโตของเชื้อโรคในบริเวณที่เป็นแผลอักเสบทั้งในปากและในหู จึงส่งผลให้อาการแผลอักเสบดีขึ้น 
 ///// กลีเซอรีน บอแรกซ์มีรูปแบบการจัดจำหน่ายอย่างไร? ///// 
ยากลีเซอรีน บอแรกซ์มีรูปแบบการจัดจำหน่ายเป็นยาสารละลายชนิดป้ายปากและทาผิวภายนอก ขนาดความเข้มข้นของบอแรกซ์และของกลีเซอรีนขึ้นกับแต่ละสูตรยา 
 ///// กลีเซอรีน บอแรกซ์มีขนาดการบริหารยาอย่างไร? ///// 
กลีเซอรีน บอแรกซ์มีขนาดการบริหารยา/การใช้ยาดังนี้เช่น 
- ผู้ใหญ่และเด็ก: ใช้ไม้พันสำลีที่สะอาดแต้มด้วยยากลีเซอรีน บอแรกซ์แล้วป้ายยาในบริเวณที่เป็นแผลติดเชื้อในปากวันละ2 - 3 ครั้ง ระหว่างป้ายยาในปากไม่ควรดื่มน้ำ รับประทานอาหารหรือยาอื่นตามลงไปทันที ควรรออย่างน้อยประมาณ 15 - 30 นาทีเพื่อให้ตัวยาคงอยู่ในแผลได้นานพอ 
- อนึ่ง วิธีใช้ยานี้กับโรคของหูขึ้นกับคำแนะนำของแพทย์ผู้รักษาเป็นกรณีไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยากลีเซอรีน บอแรกซ์ ผู้ป่วยควรแจ้งแพทย์/พยาบาล และเภสัชกรดังนี้ 	                                                                                                                      - ประวัติแพ้ยาทุกชนิดเช่น กินยา/ใช้ยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 	                                                                                                                         - มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยากลีเซอรีน บอแรกซ์ อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาและ/หรือกับอาหารเสริมที่รับประทานอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายา/ใช้ยากลีเซอรีน บอแรกซ์สามารถทายา/ใช้ยาเมื่อนึกขึ้นได้ ถ้าเวลาใกล้เคียงกับการทายา/ใช้ยาในเวลาถัดไป ให้ทายา/ใช้ยาตามปกติ ไม่จำเป็นต้องเพิ่มปริมาณการทายา/ใช้ยาเป็น 2 เท่า 
 ///// กลีเซอรีน บอแรกซ์มีผลไม่พึงประสงค์อย่างไร? ///// 
เนื่องจากยากลีเซอรีน บอแรกซ์เป็นยาใช้ภายนอกจึงไม่พบผลข้างเคียงต่อระบบต่างๆของร่างกายเท่าใดนัก หากหลังใช้ยาแล้วเกิดอาการระคายเคือง มีผื่นคัน หายใจไม่ออก/หายใจลำบาก ให้หยุดใช้ยาแล้วรีบมาปรึกษาแพทย์/มาโรงพยาบาล 
 ///// มีข้อควรระวังการใช้กลีเซอรีน บอแรกซ์อย่างไร? ///// 
มีข้อควรระวังการใช้ยากลีเซอรีน บอแรกซ์ดังนี้เช่น 
- ห้ามใช้กับผู้แพ้ยานี้ 
- ห้ามรับประทานยานี้ 
- การใช้ยานี้กับหญิงตั้งครรภ์ หญิงที่เลี้ยงบุตรด้วยน้ำนมตนเอง เด็กเล็ก ควรได้รับคำแนะนำจากแพทย์เช่น ด้านการแพ้ยาว่าเหมาะสมกับรายบุคคลหรือไม่ 
- การป้ายยานี้ในปากให้ใช้ปริมาณยาที่เหมาะสม ป้ายตรงบริเวณที่มีการติดเชื้อเท่านั้น ควรหลีกเลี่ยงการใช้ยานี้ที่มากเกินความจำเป็น 
- ระวังมิให้ยานี้กระเด็นเข้าตา 
- หยุดการใช้ยานี้ทันทีหากพบอาการบวมแดงร้อนในบริเวณที่ทายา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยากลีเซอรีน บอแรกซ์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// กลีเซอรีน บอแรกซ์มีปฏิกิริยาระหว่างยากับยาตัวอื่นอย่างไร? ///// 
เนื่องจากยากลีเซอรีน บอแรกซ์เป็นยาใช้ภายนอก จึงไม่ค่อยพบเห็นปฏิกิริยาระหว่างยากับยาชนิดรับประทานใดๆ 
 ///// ควรเก็บรักษากลีเซอรีน บอแรกซ์อย่างไร? ///// 
ควรเก็บยากลีเซอรีน บอแรกซ์ในที่ที่มีอุณหภูมิเย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// กลีเซอรีน บอแรกซ์มีชื่ออื่นอีกไหม? ผลิตจากบริษัทอะไรบ้าง? ///// 
ยากลีเซอรีน บอแรกซ์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://www.mims.com/Thailand/drug/info/Glycerin%20of%20Borax%20Srichand/ [2015,Feb14]
	2. http://drug.fda.moph.go.th:81/nlem.in.th/medicine/essential/list/177#item-8974 [2015,Feb14]
	3. http://www.hippocratepharmacy.com/Borax-Glycerine [2015,Feb14]
	4. http://en.wikipedia.org/wiki/Glycerol [2015,Feb14]
	5. http://en.wikipedia.org/wiki/Borax [2015,Feb14]
	6. http://chestofbooks.com/health/materia-medica-drugs/Pharmacy-Pharmacology-And-Therapeutics/Action-of-Boric-Acid-and-Borax.html#.VMH19dKUdTk [2015,Feb14]
	7. http://thedu.in/compare_prices/index.php/medicines-b/article/12917 [2015,Feb14]
	8. http://www.ndrugs.com/?s=borax/glycerin/menthol [2015,Feb14]
