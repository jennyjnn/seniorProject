คลอแรมเฟนิคอล (Chloramphenicol)
 ///// บทนำ ///// 
คลอแรมเฟนิคอล (Chloramphenicol) เป็นยาปฏิชีวนะที่ถูกนำมาใช้ยับยั้งการเจริญเติบโตของแบคทีเรียได้มากมายหลายชนิด หลายประเทศรู้จักยาคลอแรมเฟนิคอลในชื่อ Chlornitro mycin 
ยาคลอแรมเฟนิคอลถูกนำมาใช้แพร่หลายในปี ค.ศ. 1949 (พ.ศ. 2492) หลายประเทศที่พัฒนาแล้วมักไม่ค่อยจะใช้ยาตัวนี้ ด้วยผลข้างเคียงที่รุนแรงอย่างเช่น กดการเจริญเติบโตของไขกระดูก ก่อให้เกิดโรคโลหิตจางชนิด Aplastic anemia เป็นต้น แต่สำหรับประเทศที่ยังไม่พัฒนา คลอแรมเฟนิคอลยังเป็นที่ยอมรับ ด้วยมีราคาถูกและออกฤทธิ์ต้านเชื้อแบคทีเรียได้หลายชนิด มีรายงานการฉีดคลอแรมเฟนิคอลเข้าทางหลอดเลือดดำของเด็กทารกแรกคลอดเพื่อรักษาโรคติดเชื้อ ตัวยาก่อให้เกิดอาการข้างเคียงที่เรียกว่า Gray baby syndrome (ผิวหนังออกสีเทา ร่วมกับอาการผิดปกติอื่นๆ เช่น อาเจียน ความดันโลหิตต่ำ ช็อก) ซึ่งเป็นปรากฏการณ์ที่ร่างกายไม่สามารถทำลายยาคลอแรมเฟนิคอลได้ การใช้ยานี้อาจพบผลข้างเคียงที่มีความรุนแรงน้อยลงมาได้อีก เช่น มีอาการไข้ ผื่นคัน ปวดศีรษะ และรู้สึกสับสน 
จากการศึกษาการกระจายตัวของยาคลอแรมเฟนิคอลพบว่า เมื่อยาเข้าสู่กระแสเลือดจะมีการรวมตัวกับพลาสมาโปรตีน 60% ก่อนที่จะถูกส่งไปเปลี่ยนโครงสร้างทางเคมีที่ตับ ร่างกายต้องใช้เวลาประมาณ 1.6 - 3.3 ชั่วโมงเป็นอย่างต่ำในการกำจัดยาคลอแรมเฟนิคอลออกจากร่างกายโดยผ่านไปกับปัสสาวะและไปกับอุจจาระ 
ประเทศไทยเรายังพบเห็นการใช้ยาคลอแรมเฟนิคลในรูปแบบของ ยาหยอดตา ยาหยอดหู ยาป้ายตา ยาครีม และอยู่ในหมวดยาใช้ภายนอก บางสูตรตำรับจัดเป็นยาภายนอกชนิดยาอันตราย สำหรับยารับประทาน จะได้รับความนิยมน้อย ด้วยมีทางเลือกของยาปฏิชีวนะตัวอื่นที่ดีกว่า อย่างไรก็ตามการใช้ยาคลอแรมเฟนิคอลในรูปแบบใดๆ ควรต้องอยู่ภายใต้คำสั่งของแพทย์ผู้รักษาเท่านั้น ประชาชนไม่สมควรไปซื้อยามาใช้ด้วยตนเอง 
 ///// คลอแรมเฟนิคอลมีสรรพคุณ (คุณสมบัติ) อย่างไร? ///// 
ยาคลอแรมเฟนิคอลมีสรรพคุณดังนี้ 
- รักษาโรคเยื่อหุ้มสมองอักเสบที่เกิดจากเชื้อแบคทีเรีย (Bacterial meningitis) 
- รักษาฝีในสมอง (Brain abscess) 
- รักษาโรคเนื้อเยื่อเน่าตายจากการติดเชื้อแบคทีเรีย ชื่อ Clostridium perfringens 
- รักษาโรคแอนแทรก (Anthrax: โรคจากติดเชื้อแบคทีเรียจากสัตว์กินหญ้า) 
- รักษาโรคลำไส้อักเสบ อันมีสาเหตุจากเชื้อแบคทีเรีย (Gastroenteritis) 
- รักษาไข้ไทฟอยด์ (Typhoid fever) 
- รักษาการติดเชื้อที่ตาและ/หรือที่หู 
 ///// คลอแรมเฟนิคอลมีกลไกการออกฤทธิ์อย่างไร? ///// 
ยาคลอแรมเฟนิคอลมีกลไกการออกฤทธิ์ โดยตัวยาจะยับยั้งการสังเคราะห์โปรตีนที่เป็นตัวตั้งต้นของสารพันธุกรรมที่เรียกว่า ไรโบโซม (Ribosome) นอกจากนี้ยังป้องกันการเชื่อมโยงโปรตีนที่มีการสังเคราะห์ไว้แล้ว ทำให้แบคทีเรียไม่สามารถเจริญเติบโตและตายลงในที่สุด 
 ///// คลอแรมเฟนิคอลมีรูปแบบการจัดจำหน่ายอย่างไร? ///// 
ยาคลอแรมเฟนิคอลมีรูปแบบการจัดจำหน่ายดังนี้ 
- รูปแบบยาแคปซูล ขนาดความแรง 250 และ 500 มิลลิกรัม/แคปซูล 
- รูปแบบยาหยอดตา ขนาดความแรง 0.5% 
- รูปแบบยาขี้ผึ้งป้ายตา ขนาดความแรง 1% 
- รูปแบบยาหยอดหู ขนาดความแรง 1% 
- รูปแบบยาขี้ผึ้งทาผิว ขนาดความแรง 1% 
- รูปแบบยาครีม ขนาดความแรง 1% โดยผสมร่วมกับยาอื่น 
- รูปแบบยาฉีด ขนาดความแรง 1 กรัม 
 ///// คลอแรมเฟนิคอลมีขนาดรับประทานอย่างไร? ///// 
ยาคลอแรมเฟนิคอลมีขนาดรับประทานดังนี้ 
ก. สำหรับติดเชื้อแบคทีเรีย: 
- ผู้ใหญ่และวัยรุ่น	รับประทานครั้งละ 12.5 มิลลิกรัม/น้ำหนักตัว 1 กิโลกรัม ทุกๆ 6 ชั่วโมง 
- เด็กทารกอายุต่ำกว่า 2 สัปดาห์ รับประทานครั้งละ 6.25 มิลลิกรัม/น้ำหนักตัว 1 กิโลกรัม ทุกๆ 6 ชั่วโมง 
- เด็กทารกอายุตั้งแต่ 2 สัปดาห์ขึ้นไป รับประทานครั้งละ 12.5 มิลลิกรัม/น้ำหนักตัว 1 กิโลกรัม ทุกๆ 6 ชั่วโมง หรือรับประทานครั้งละ 25 มิลลิกรัม/น้ำหนักตัว 1 กิโลกรัม ทุกๆ 12 ชั่วโมง 
หมายเหตุ: ควรรับประทานยาคลอแรมเฟนิคอลก่อนอาหาร 1 ชั่วโมงหรือหลังอาหาร 2 ชั่วโมง 
ข. สำหรับการติดเชื้อที่ดวงตา: 
- ผู้ใหญ่ หยอดตาครั้งละ 1 - 2 หยด (ขนาดความแรง 0.5%) ทุกๆ 2 - 6 ชั่วโมง เป็นเวลา 2 - 3 วัน หากอาการมีความรุนแรงมาก อาจเพิ่มความถี่ของการหยอดเป็นทุกๆ 15 - 20 นาที เมื่อมีอาการดีขึ้นให้ลดความถี่ของการหยอดตามคำแนะนำของแพทย์ 
- เด็ก การใช้ยานี้ในเด็ก ขึ้นอายุของเด็ก และดุลพินิจของแพทย์ 
ค. สำหรับหยอดหูที่ติดเชื้อ: 
- ผู้ใหญ่ หยอดหูครั้งละ 2 - 3 หยด วันละ 2 - 3 ครั้ง 
- เด็ก การใช้ยานี้ในเด็ก ขึ้นอายุของเด็ก และดุลพินิจของแพทย์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาคลอแรมเฟนิคอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยาหรืออาหารเสริมอะไรอยู่ เพราะยาคลอแรมเฟนิคอล อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆ และ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคลอแรมเฟนิคอล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// คลอแรมเฟนิคอลมีผลไม่พึงประสงค์อย่างไร? ///// 
ยาคลอแรมเฟนิคอลสามารถก่อให้เกิดผลไม่พึงประสงค์ (ผลข้างเคียง) ดังนี้คือ 
- กดการทำงานของไขกระดูกก่อให้เกิดภาวะโลหิตจางชนิด Aplastic anemia, สามารถพบอาการของ Gray baby syndrome เมื่อใช้เป็นยากินในเด็กเล็ก (แต่พบได้น้อย), เกิดเลือดออกในกระเพาะหรือลำไส้ (ภาวะเลือดออกในทางเดินอาหาร), เส้นประสาทในตาอักเสบส่งผลให้การมองเห็นไม่ชัดเจน, รู้สึกสับสน, ซึมเศร้า, ปวดศีรษะ, สำหรับผู้ป่วยด้วยโรค G6PD (ภาวะขาดเอนไซม์จีซิกพีดี) อาจพบทำให้เม็ดเลือดแดงแตกได้ 
- กรณียาหยอดตา อาจพบอาการข้างเคียงประเภท ผื่นคัน ผื่นบวม เป็นไข้ 
- สำหรับยาหยอดหู อาจทำให้มีอาการหูเป็นพิษ (Ototoxicity: เช่น บวม ขึ้นผื่น แสบระคายเคือง) 
 ///// มีข้อควรระวังการใช้คลอแรมเฟนิคอลอย่างไร? ///// 
มีข้อควรระวังการใช้ยาคลอแรมเฟนิคอลดังนี้ 
- ห้ามใช้ยานี้กับผู้ที่มีประวัติแพ้ยาคลอแรมเฟนิคอล 
- ห้ามใช้ยานี้กับหญิงตั้งครรภ์และหญิงที่อยู่ในภาวะให้นมบุตร 
- ห้ามใช้ยานี้กับผู้ป่วยด้วยโรคไขกระดูกทำงานผิดปกติ หรือผู้ที่มีความผิดปกติของเม็ดเลือด 
- ระวังการใช้ยานี้ในผู้ป่วยด้วยโรคไตและโรคตับ 
- ระวังการใช้ยานี้ในเด็กที่คลอดก่อนกำหนดหรือทารกแรกคลอด โดยต้องคอย	ตรวจสอบไม่ให้ความเป็นพิษ (ผลข้างเคียง) ของยาเกิดกับทารกกลุ่มดังกล่าว 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาคลอแรมเฟนิคอลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// คลอแรมเฟนิคอลมีปฏิกิริยาระหว่างยากับยาตัวอื่นอย่างไร? ///// 
ยาคลอแรมเฟนิคอลมีปฏิกิริยาระหว่างยากับยาตัวอื่น ดังนี้ 
- การใช้คลอแรมเฟนิคอลร่วมกับธาตุเหล็กและวิตามินบี 12 ยาคลอแรมเฟนิคอลจะทำให้ประสิทธิผลของวิตามินบี 12 และธาตุเหล็กด้อยลงไป จึงควรหลีกเลี่ยงการใช้ร่วมกัน 
- การใช้คลอแรมเฟนิคอลร่วมกับยาเม็ดคุมกำเนิด พบว่าคลอแรมเฟนิคอลจะไปลดประสิทธิ ภาพของยาเม็ดคุมกำเนิด อาจส่งผลให้เกิดการตั้งครรภ์ได้ จึงควรหลีกเลี่ยงการใช้ยาร่วมกัน 
- การใช้คลอแรมเฟนิคอลร่วมกับยารักษาโรคลมชัก เช่น Phenobarbital หรือยาต้านเชื้อแบคทีเรีย (ยาปฏิชีวนะ) เช่น Rifampin พบว่ายาทั้ง 2 ตัวจะลดประสิทธิภาพของคลอแรมเฟนิคอลลงไป 
 ///// ควรเก็บรักษาคลอแรมเฟนิคอลอย่างไร? ///// 
การเก็บยาคลอแรมเฟนิคอล: 
- สำหรับยาหยอดตาและยาหยอดหู ให้เก็บภายในตู้เย็นที่มีอุณหภูมิ 2 - 8 องศาเซลเซียส (Celsius) ห้ามเก็บยาไว้ในช่องแช่แข็ง 
- สำหรับยาชนิดรับประทาน ให้เก็บภายใต้อุณหภูมิ 15 - 25 องศาเซลเซียส เก็บยาให้พ้น แสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// คลอแรมเฟนิคอลมีชื่ออื่นอีกไหม? ผลิตจากบริษัทอะไรบ้าง? ///// 
ยาคลอแรมเฟนิคอลที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1. http://en.wikipedia.org/wiki/Chloramphenicol [2014,Aug9]
	2. http://www.mims.com/USA/drug/info/chloramphenicol/ [2014,Aug9]
	3. http://www.mims.com/Thailand/drug/search/?q=chloramphenical [2014,Aug9]
	4. http://www.mims.com/Thailand/drug/info/Thiamcin/?type=brief [2014,Aug9]
	5. http://www.mims.com/Thailand/drug/info/Uto%20Chloramphenicol/ [2014,SAug9] 
	6. http://www.drugs.com/cons/chloramphenicol-oral-intravenous-injection.html [2014,Aug9] 
	7. http://www.mydr.com.au/medicines/cmis/minims-chloramphenicol-0-5-eye-drops [2014,Aug9] 
	8. http://www.mayoclinic.org/drugs-supplements/chloramphenicol-otic-route/proper-use/drg-20062712 [2014,Aug9]
