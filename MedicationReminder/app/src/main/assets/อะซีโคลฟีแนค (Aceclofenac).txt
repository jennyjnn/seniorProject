อะซีโคลฟีแนค (Aceclofenac)
 ///// บทนำ ///// 
ยาอะซีโคลฟีแนค (Aceclofenac)เป็นยาแก้ปวดบรรเทาอาการอักเสบ/ยาแก้อักเสบกลุ่มเอนเซดส์ (NSAIDs) ตัวยาจะออกฤทธิ์ปิดกั้นการผลิตสารเคมีที่คล้ายกับฮอร์โมนซึ่งมีชื่อว่า โพรสตาแกลนดิน(Prostaglandin)  สารนี้ถูกหลั่งออกมาตรงบริเวณเนื้อเยื่อที่ได้รับบาดเจ็บ และมีบทบาทสำคัญต่อกลไกการตอบสนองการอักเสบของร่างกาย 
ทางคลินิกได้นำยาอะซีโคลฟีแนคมาบำบัดอาการปวดด้วยการอักเสบจากสาเหตุต่างๆดังต่อไปนี้ เช่น 
- ข้อเสื่อม-เข่าเสื่อม(Osteoarthritis) ซึ่งมักจะเกิดกับผู้ที่มีอายุ 50 ปีขึ้นไป 	  ผู้ป่วยกลุ่มนี้จะมีการสูญเสียมวลกระดูกอ่อนที่อยู่ตรงรอยต่อของข้อกระดูก 
- โรคข้อรูมาตอยด์ (Rheumatoid arthritis) 
- โรคข้อสันหลังอักเสบยึดติด (Ankylosing spondylitis) 
รูปแบบเภสัชภัณฑ์ของยาอะซีโคลฟีแนคเป็นแบบยารับประทาน  ตัวยามีการดูดซึมได้อย่างรวดเร็วจากระบบทางเดินอาหาร  ระดับยาในกระแสเลือดจะมีความเข้มข้นขึ้นสูงสุดภายใน1–3 ชั่วโมงหลังการรับประทาน  ร่างกายต้องใช้เวลาประมาณ 4 ชั่วโมงเพื่อขับยานี้ออกจากกระแสเลือดโดยผ่านทิ้งไปกับปัสสาวะ 
การศึกษาข้อมูลทางคลินิกทำให้ทราบว่า ผู้ป่วยบางกลุ่มไม่เหมาะกับการใช้ยาอะซีโคลฟีแนค  เช่น 
- ผู้ที่มีประวัติแพ้ยาอะซีโคลฟีแนค หรือผู้ที่แพ้ยากลุ่ม NSAIDs และ Aspirin 
- ผู้ป่วยโรคหืด  ผู้ที่มีภาวะน้ำมูกไหลหรือคันระคายเคืองในโพรงจมูก 
- ผู้ที่มีแผลในกระเพาะอาหารและลำไส้ 
- ผู้ป่วยโรคไตขั้นรุนแรง 
- ผู้ที่มีประวัติป่วยด้วยโรคหัวใจล้มเหลว 
- ผู้ที่มีภาวะตับวายอย่างรุนแรง 
- ผู้ที่มีภาวะเลือดออกง่าย 
- สตรีมีครรภ์  สตรีในภาวะให้นมบุตร  และเด็ก 
ยาอะซีโคลฟีแนคจัดเป็นยาอันตราย ระหว่างที่ใช้ยาชนิดนี้/ยานี้ แพทย์และผู้ป่วยจะต้องคอยตรวจสอบว่า มีภาวะเลือดออกในทางเดินอาหารหรือไม่ ตลอดจนกระทั่งความผิดปกติของการทำงานของอวัยวะสำคัญๆในร่างกาย เช่น หัวใจ   ตับ และไต  หรือแม้แต่การใช้ยาอะซีโคลฟีแนคร่วมกับยาใดๆก็ตาม จะต้องระวังเรื่องยาตีกัน(ปฏิกิริยาระหว่างยา)ตามมา  เพื่อความปลอดภัยของผู้บริโภค การใช้ยาชนิดนี้ควรอยู่ภายใต้การดูแลของแพทย์ หรือสามารถสอบถามข้อมูลการใช้ยานี้เพิ่มเติมจากเภสัชกรได้ทั่วไป 
 
 ///// อะซีโคลฟีแนคมีสรรพคุณ(คุณสมบัติ)อย่างไร? ///// 
ยาอะซีโคลฟีแนคมีสรรพคุณ/ข้อบ่งใช้ เช่น 
- บรรเทาอาการปวดด้วยการอักเสบจาก  ข้อเสื่อม  โรคข้อรูมาตอยด์  และภาวะข้อสันหลังอักเสบยึดติด 
 
 ///// อะซีโคลฟีแนคกลไกการออกฤทธิ์อย่างไร? ///// 
ยาอะซีโคลฟีแนคมีกลไกการออกฤทธิ์โดย ตัวยาจะยับยั้งเอนไซม์ ชื่อ Cyclooxygenase ที่มีความสำคัญในการผลิตสารโพรสตาแกรนดิน(Prostaglandin)ซึ่งเป็นสาเหตุของกระบวนการอักเสบที่ทำให้มีอาการปวดตามมา  การป้องกันการเกิดโพรสตาแกรนดินจึงทำให้อาการปวดด้วยการอักเสบบรรเทาลง 
 
 ///// อะซีโคลฟีแนคมีรูปแบบการจัดจำหน่ายอย่างไร? ///// 
ยาอะซีโคลฟีแนคมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Aceclofenac ขนาด 100 มิลลิกรัม/เม็ด 
 
 ///// อะซีโคลฟีแนคมีขนาดรับประทานอย่างไร? ///// 
ยาอะซีโคลฟีแนคมีขนาดรับประทาน เช่น 
- ผู้ใหญ่: รับประทานครั้งละ 100 มิลลิกรัม วันละ 2 ครั้ง เช้า-เย็น หลังอาหาร 
- เด็ก: ทางคลินิก ยังไม่มีข้อมูลด้านความปลอดภัยและขนาดยานี้ในเด็ก 
อนึ่ง: 
- ควรรับประทานยานี้หลังอาหารทันที ทั้งนี้เพื่อลดอาการข้างเคียงในกระเพาะอาหาร 
- ห้ามรับประทานยานี้เกินขนาดที่แพทย์กำหนด 
- ห้ามรับประทานยานี้นานเกินคำสั่งแพทย์ 
- ******กรณีพบอาการ ปวดศีรษะ  คลื่นไส้อาเจียน  ปวดท้องใต้ลิ้นปี่  ท้องเสีย  ง่วงนอนมาก  วิงเวียน  ความดันโลหิตต่ำ  เป็นลม   มีอาการชัก  อาจพบภาวะไตวายซึ่งเป็นสัญญาณว่าได้รับยานี้เกินขนาดเข้าแล้ว  หากพบอาการเหล่านี้ ต้องรีบนำตัวผู้ป่วยส่งโรงพยาบาลทันที 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะซีโคลฟีแนค  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/ หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาอะซีโคลฟีแนคอาจ	  ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาอะซีโคลฟีแนค สามารถรับประทานทันทีที่นึกขึ้นได้  หากเวลาใกล้เคียงกับการรับประทานยาในมื้อถัดไป ห้ามเพิ่มขนาดรับประทานเป็น 2เท่า  ให้รับประทานยาที่ขนาดปกติเท่านั้น 
 
 ///// อะซีโคลฟีแนคมีผลไม่พึงประสงค์อย่างไร? ///// 
ยาอะซีโคลฟีแนคสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้  เบื่ออาหาร  ปวดท้อง  ท้องอืด  อุจจาระดำ/อุจจาระเป็นเลือด  ท้องเสียหรือไม่ก็ท้องผูก   กระเพาะอาหารอักเสบ   ตับอ่อนอักเสบ  กระเพาะอาหาร/ลำไส้ทะลุ 
- ผลต่อระบบประสาท: เช่น ง่วงนอน  ปวดศีรษะ  วิงเวียน   ความรู้สึกสัมผัสเพี้ยน 
- ผลต่อระบบทางเดินปัสสาวะ: เช่น ปัสสาวะไหลไม่รู้ตัว 
- ผลต่อระบบทางเดินหายใจ: เช่น เกิดหอบหืด/ หลอดลมหดเกร็งตัว  หายใจไม่ออก/หายใจลำบาก 
- ผลต่อไต: เช่น ไตอักเสบ   ไตวาย 
- ผลต่อระบบเลือด: เช่น ระดับเกล็ดเลือดต่ำ   เลือดออกง่าย  เม็ดเลือดขาวต่ำ  โลหิตจาง 
- ผลต่อตับ: เช่น ตับทำงานผิดปกติ/ ตับอักเสบ   ดีซ่าน 
- ผลต่อระบบหัวใจและหลอดเลือด: เช่น มีอาการบวม    ความดันโลหิตสูง  หัวใจวาย 
- ผลต่อผิวหนัง: เช่น มีอาการผื่นคัน  ลมพิษ  Steven Johnson syndrome 
 
 ///// มีข้อควรระวังการใช้อะซีโคลฟีแนคอย่างไร? ///// 
มีข้อควรระวังการใช้ยาอะซีโคลฟีแนค เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับ สตรีมีครรภ์  สตรีในภาวะให้นมบุตร และเด็ก 
- ห้ามดื่มเครื่องดื่มประเภทแอลกอฮอล์เมื่อรับประทานยานี้ 
- ระวังการใช้ยาอะซีโคลฟีแนคในผู้ป่วย โรคตับ  โรคไต  ผู้ป่วยโรคเบาหวาน 
- ห้ามใช้ยานี้กับผู้มีโรคเกี่ยวกับการไหลเวียนของเลือดไปเลี้ยงสมอง และ
ผู้ป่วยด้วยโรคพอร์ฟิเรีย (Porphyria) 
- ระวังเรื่องการเจ็บหน้าอกที่เกิดจากภาวะเลือดไปเลี้ยงหัวใจไม่พอ 
- ระดับไขมันคอเลสเตอรอล หรือไขมันไตรกลีเซอไรด์ ในเลือดเพิ่มขึ้น 
- กรณีได้รับวัคซีนอีสุกอีใส ควรหลีกเลี่ยงการใช้ยานี้ เพราะอาจจะทำให้มีการติดเชื้อ ทางผิวหนังได้ง่าย 
- ระวังการใช้ยานี้กับผู้ที่เพิ่งได้รับการผ่าตัดใหญ่ 
- การใช้ยานี้กับผู้สูงอายุ  แพทย์จะใช้ขนาดยาที่ต่ำสุดแต่สามารถแสดงฤทธิ์การรักษาได้ดี  รวมถึงการใช้ยานี้จะมีระยะเวลาสั้นที่สุด 
- ปฏิบัติตามคำแนะนำการใช้ยานี้ของ แพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอะซีโคลฟีแนคด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อะซีโคลฟีแนคมีปฏิกิริยาระหว่างยากับยาตัวอื่นอย่างไร? ///// 
ยาอะซีโคลฟีแนค มีปฏิกิริยาระหว่างยากับยาตัวอื่น เช่น 
- ห้ามใช้ยาอะซีโคลฟีแนคร่วมกับ ยาAspirin หรือยา NSAIDs ชนิดอื่นๆ ด้วยจะทำให้
มีภาวะเลือดออกในระบบทางเดินอาหารตามมา 
- หลีกเลี่ยงการใช้ยาอะซีโคลฟีแนคร่วมกับยาต้านการแข็งตัวของเลือด อย่าง Warfarin  ด้วยจะทำให้การออกฤทธิ์ของยาต้านการแข็งตัวของเลือดทำงานได้มากขึ้นจน ส่งผลให้เกิดภาวะเลือดออกง่ายมากขึ้นตามมา 
- หลีกเลี่ยงการใช้ยาอะซีโคลฟีแนคร่วมกับยาขับปัสสาวะ  เพราะจะเพิ่มความเป็นพิษ(ผลข้างเคียงรุนแรง)ให้กับไตตามมา/ไตอักเสบ หรือ ไตวาย 
- หลีกเลี่ยงการใช้ยาอะซีโคลฟีแนคร่วมกับยารักษาโรคเบาหวาน  ด้วยอาจทำให้เกิดภาวะน้ำตาลในเลือดต่ำหรือสูงก็ได้ 
 
 ///// ควรเก็บรักษาอะซีโคลฟีแนคอย่างไร? ///// 
ควรเก็บยาอะซีโคลฟีแนคภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// อะซีโคลฟีแนคมีชื่ออื่นอีกไหม? ผลิตจากบริษัทอะไรบ้าง? ///// 
ยาอะซีโคลฟีแนค มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.drugs.com/uk/pdf/leaflet/999508.pdf [2018,May5] 
https://en.wikipedia.org/wiki/Aceclofenac [2018,May5] 
http://www.mims.com/thailand/drug/info/aceclofenac/?type=brief&amp;mtype=generic [2018,May5] 
https://www.drugs.com/international/aceclofenac.html [2018,May5]
