เดเมโคลไซคลีน (Demeclocycline)
 ///// บทนำ ///// 
ยาเดเมโคลไซคลีน (Demeclocycline หรือ Demeclocycline hydrochloride) เป็นยาปฏิชีวนะกึ่งสังเคราะห์ กลุ่มเดียวกับยาเตตราไซคลีน (Tetracycline) ประโยชน์ทางคลินิก คือ เดิมใช้เป็นยารักษาการติดเชื้อแบคทีเรียกลุ่ม Borrelia ที่ก่อโรคชื่อโรคไลม์ (Lyme disease), รักษาสิว  และหลอดลมอักเสบ   แต่เชื้อแบคทีเรียต่างๆก็มีพัฒนาการดื้อต่อยานี้ได้เช่นกัน จึงอาจเป็นเหตุผลหนึ่งที่ทำให้ยาเดเมโคลไซคลีนไม่ได้รับความนิยมในการนำมาใช้ต่อต้านแบคทีเรีย แต่กลับนำมาบำบัดอาการขาดเกลือโซเดียม/ภาวะเกลือโซเดียมในเลือดต่ำ(Hyponatremia)จากสาเหตุมีการเพิ่มปริมาณของฮอร์โมนร่างกายที่ทำหน้าที่ดูดน้ำกลับเข้ากระแสเลือดมากเกินไป (Syndrome of inappropriate antidiuretic hormone/SIADH) ซึ่งในอดีต ทางการแพทย์เริ่มศึกษาประโยชน์ทางคลินิกด้านนี้ของยานี้ ตั้งแต่ปี ค.ศ.1975 (พ.ศ.2518)  จากการเปรียบเทียบผลของการรักษา SIADH โดยใช้ยาเดเมโคลไซคลีนเปรียบเทียบกับยา Lithium carbonate  ผลการศึกษาพบว่า ตัวยาเดเมโคลไซคลีนให้ผลการรักษาภาวะSIADH ได้ดีกว่า 
รูปแบบยาแผนปัจจุบันของยาเดเมโคลไซคลีน เป็นยาชนิดรับประทาน  ตัวยาจะถูกดูดซึมจากระบบทางเดินอาหารและเข้าสู่ร่างกาย/กระแสเลือดได้ประมาณ 60 – 80%  จากนั้นจะเข้ารวมตัวกับพลาสมาโปรตีนในกระแสเลือดได้ประมาณ 41 – 50% การทำลายยานี้จะเกิดขึ้นที่ตับ  ซึ่งร่างกายต้องใช้เวลาประมาณ 10 – 17 ชั่วโมงเพื่อกำจัดยาเดเมโคลไซคลีนออกจากกระแสเลือด โดยผ่านทิ้งไปกับปัสสาวะ 
ข้อจำกัดของยาเดเมโคลไซคลีน จะคล้ายกับยาเตตราไซคลีน คือ ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็ก  ด้วยตัวยาเดเมโคลไซคลีนสามารถส่งผลกระทบ(ผลข้างเคียง)ต่อการพัฒนาการเจริญเติบโตของกระดูกในทารก 
อาการข้างเคียง(ผลข้างเคียง)อื่นๆจากยาเดเมโคลไซคลีน จะแสดงออกมาทางผิวหนัง โดยทำให้ผิวแพ้แสงแดดง่าย หรือส่งผลต่อการทำงานของไต โดยทำให้เกิดภาวะ/โรคเบาจืดชนิดที่เรียกว่า Nephrogenic diabetes insipidus 
ยาเดเมโคลไซคลีน ยังสามารถทำปฏิกิริยาระหว่างยากับยาประเภทอื่นๆได้หลายรายการ เช่น ยาต้านการแข็งตัวของเลือด  ยา Digoxin,  Methotrexate,  ยาเม็ดคุมกำเนิด,  ยากลุ่มPenicillin,  ยาลดกรด, ซึ่งจะส่งผลกระทบต่อการรักษา รวมถึงทำให้เกิดอาการข้างเคียงจากยาเดเมโคลไซคลีนได้เพิ่มขึ้น 
โดยทั่วไป ต้องรับประทานยานี้ก่อนอาหารประมาณ 1 ชั่วโมงหรือหลังอาหารประมาณ 2 ชั่วโมง และต้องดื่มน้ำมากๆหลังรับประทานยานี้ เพื่อขับไล่ยานี้ให้ออกจากกระเพาะอาหารโดยเร็ว และเพื่อทำให้ยานี้ก่อให้เกิดอาการระคายเคืองต่อหลอดอาหารและต่อกระเพาะอาหาร  นอกจากนั้น หลังรับประทานยาเดเมโคลไซคลีน ห้ามนอนราบทันที ด้วยจะทำให้เกิดการไหลย้อนกลับของยาเข้าหลอดอาหารได้ 
ด้วยตัวยาเดเมโคลไซคลีนเป็นยาปฏิชีวนะ การใช้ยานี้เป็นเวลานานเกินไป จึงอาจทำให้เกิดการติดเชื้อต่างๆที่ไม่ตอบสนองต่อยานี้ขึ้นมาได้ เช่น เชื้อแบคทีเรียชนิดอื่นๆ หรือ เชื้อรา  รวมถึงอาจเกิดภาวะท้องเสียอย่างรุนแรงที่เรียกว่า Pseudomembranous colitis 
สำหรับผู้ป่วยโรคเบาหวานที่ใช้ยาเดเมโคลไซคลีน จะต้องเฝ้าระวังการเปลี่ยนแปลงของระดับน้ำตาลในเลือด(อาจต่ำหรือสูงขึ้นก็ได้) และแพทย์อาจต้องปรับเปลี่ยนขนาดการรับประทานของยาเบาหวานให้เหมาะสมเป็นกรณีๆไป 
นอกจากนี้ ระหว่างใช้ยาเดเมโคลไซคลีน  ยังต้องเฝ้าระวังเรื่องการทำงานของตับ และไต  และกรณีที่ใช้ยานี้ไปแล้วระยะหนึ่งแล้ว พบว่าอาการโรคไม่ดีขึ้น  ผู้ป่วยควรต้องรีบกลับมาพบแพทย์/มาโรงพยาบาลอีกครั้ง ก่อนวันนัด เพื่อให้แพทย์ประเมินปรับการรักษา 
การใช้ยาเดเมโคลไซคลีนไม่ว่าจะด้วยวัตถุประสงค์เพื่อรักษาการติดเชื้อแบคทีเรีย หรือเพื่อปรับสภาพโซเดียมในร่างกายก็ตาม จะต้องอยู่ในความดูแลของแพทย์เท่านั้น  ผู้ป่วยต้องใช้ยานี้ตามคำสั่งแพทย์อย่างเคร่งครัด และห้ามปรับขนาดรับประทานด้วยตนเอง  และหากมีข้อสงสัยเพิ่มเติม ผู้บริโภค/ผู้ป่วยสามารถสอบถามข้อมูลของการใช้ยานี้ได้จากแพทย์ หรือจากเภสัชกรตามร้านขายยาทั่วไป 
 ///// เดเมโคลไซคลีนมีสรรพคุณ(คุณสมบัติ)อย่างไร? ///// 
ยาเดเมโคลไซคลีนมีสรรพคุณ/ข้อบ่งใช้ เพื่อ 
- รักษาการติดเชื้อแบคทีเรียที่ตอบสนองต่อยานี้ 
- บำบัดภาวะของร่างกายที่มีเกลือโซเดียมในเลือดต่ำ 
 ///// เดเมโคลไซคลีนมีกลไกการออกฤทธิ์อย่างไร? ///// 
ยาเดเมโคลไซคลีนมีกลไกการออกฤทธิ์แบ่งเป็น 2 ลักษณะ ดังนี้ 
1. ต่อต้านแบคทีเรียที่ตอบสนองกับยานี้ โดยตัวยาจะเข้าจับกับสารพันธุกรรมชนิดที่เรียกว่า ไรโบโซม (Ribosome) และเกิดการยับยั้งการสังเคราะห์สารโปรตีนในแบคทีเรีย                                  ทำให้แบคทีเรียหยุดการเจริญเติบโตและหมดความสามารถในการกระจายพันธุ์ 
2. ยาเดเมโคลไซคลีนยังสามารถออกฤทธิ์ยับยั้งการทำงานของ แอนติไดยูเรติกฮอร์โมน(Antidiuretic hormone/ADH/Vasopressin) ซึ่งเป็นฮอร์โมนที่ต้านการขับปัสสาวะ/การขับน้ำออกจากร่างกาย  การมีฮอร์โมนชนิดนี้มากเกินไป จะส่งผลให้ร่างกายดูดน้ำจากปัสสาวะกลับเข้าสู่กระแสเลือดเพิ่มขึ้น จนทำให้ความเข้มข้นของเกลือโซเดียมและสารอิเล็กโทรไลต์(Electrolyte)อื่นๆเจือจางลง จนเป็นเหตุให้ระดับเกลือโซเดียมในเลือดต่ำติดตามมา  จากกลไกของยาเดเมโคลไซคลีนดังกล่าว จึงทำให้การขับน้ำออกจากร่างกายกลับเข้าสู่ภาวะปกติ และสร้างระดับความเข้มข้นของเกลือโซเดียมในเลือดให้กลับคืนสมดุลดังเดิม 
 ///// เดเมโคลไซคลีนมีรูปแบบการจัดจำหน่ายอย่างไร? ///// 
ยาเดเมโคลไซคลีนมีรูปแบบการจัดจำหน่ายเป็น ยาเม็ดชนิดรับประทาน ขนาด 150 และ 300 มิลลิกรัม/เม็ด 
 ///// เดเมโคลไซคลีนมีขนาดรับประทานอย่างไร? ///// 
ยาเดเมโคลไซคลีนมีขนาดรับประทาน เช่น 
ก.สำหรับบำบัดภาวะเกลือโซเดียมในเลือดต่ำ: 
- ผู้ใหญ่: เริ่มต้นรับประทาน 900 – 1,200 มิลลิกรัม/วัน โดยแบ่งรับประทานเป็นวันละ 3-4 ครั้ง(ทุก 6-8 ชั่วโมง ตามคำสั่งของแพทย์) ขนาดรับประทานที่ใช้คงระดับการรักษาอยู่ที่ 600 – 900 มิลลิกรัม/วัน 
- เด็ก: ยังไม่มีข้อมูลทางคลินิกด้านความปลอดภัยในการใช้ยานี้ การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
ข. สำหรับการติดเชื้อแบคทีเรียที่ตอบสนองต่อยาเดเมโคลไซคลีน: 
- ผู้ใหญ่: รับประทาน 600 มิลลิกรัม/วัน โดยแบ่งรับประทานวันละ 2 – 4 ครั้ง (ทุก 6-12 ชัวโมงตามแพทย์สั่ง) 
- เด็กอายุตั้งแต่ 12 ปีขึ้นไป: ขนาดการใช้ยานี้ ขึ้นกับดุลพินิจของแพทย์ผู้รักษาเป็นกรณีๆไป 
- เด็กอายุต่ำกว่า 12 ปี: ยังไม่มีข้อมูลทางคลินิกด้านความปลอดภัยในการใช้ยานี้ การใช้ยานี้ในเด็กวัยนี้จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- การรับประทานยานี้เพื่อต่อต้านการติดเชื้อแบคทีเรีย ถึงแม้อาการจะดีขึ้นในระยะที่เริ่มรับประทานยาก็ตาม จะต้องรับประทานจนครบคอร์ส(Course)ของการรักษาตามแพทย์สั่ง 
- ขนาดรับประทานสูงสุดสำหรับผู้ป่วยโรคตับไม่เกิน 1,000 มิลลิกรัม/วัน 
- ควรรับประทานยานี้ก่อนอาหารประมาณ 1 ชั่วโมงกับน้ำดื่มในปริมาณที่เพียงพอ  หรือรับประทานหลังอาหารไปแล้วประมาณ 2 ชั่วโมง  การรับประทานยานี้พร้อมอาหารจะลดการดูดซึมจากระบบทางเดินอาหารของยานี้ลง 
- ระหว่างที่ใช้ยานี้ แพทย์อาจต้องนัดตรวจเลือดเพื่อดู ระดับเม็ดเลือด(การตรวจCBC),   ระดับครีเอตินีน(Creatinine),  การทำงานของไตและของตับเป็นระยะๆ,  ผู้ป่วยควรมาพบแพทย์/มาโรงพยาบาล และรับการตรวจ ตามที่แพทย์นัดทุกครั้ง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเดเมโคลไซคลีน ผู้ป่วยควรแจ้งแพทย์/พยาบาล และเภสัชกร ดังนี้  เช่น 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ โรคไต  โรคเบาหวาน รวมถึงกำลังกินยา/ใช้ยาอะไรอยู่ เพราะยาเดเมโคลไซคลีน อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือกำลังให้นมบุตร                      เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเดเมโคลไซคลีน  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มขนาดรับประทานเป็น 2 เท่า 
แต่อย่างไรก็ดี เพื่อประสิทธิผลของการรักษา ควรรับประทานยาเดเมโคลไซคลีน ตรงเวลา 
 ///// เดเมโคลไซคลีนมีผลไม่พึงประสงค์อย่างไร? ///// 
ยาเดเมโคลไซคลีน สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อการทำงานของระบบอวัยวะต่างๆของร่างกาย ดังนี้ เช่น 
- ผลต่อผิวหนัง:  เช่น ทำให้ผิวหนังไว/ผิวแพ้แสงแดดง่าย,  มีภาวะ Steven-Johnson syndrome,เกิดผื่นคัน,  ผื่นผิวหนังอักเสบ 
- ผลต่อไต:  เช่น  เกิดภาวะเบาจืด ชนิด Nephrogenic diabetes insipidus,ระดับคลีเอตินีน(Creatinine)ในเลือดสูงขึ้น  ปัสสาวะมาก  ไตวายเฉียบพลัน 
- ผลต่อระบบทางเดินอาหาร:   เช่น  คลื่นไส้  เบื่ออาหาร  ท้องเสีย  เป็นแผลที่หลอดอาหาร 
- ผลต่อระบบประสาท:  เช่น  วิงเวียน  ปวดศีรษะ  ตาพร่า 
- ผลต่อระบบเลือด:  เช่น  ภาวะเลือดจางด้วยภาวะเม็ดเลือดแดงแตก,  Thrombocytopenia(ภาวะเกล็ดเลือดต่ำ),  Neutropenia(เม็ดเลือดขาวในเลือดชนิด Neutropenia ต่ำ),  Eosinophillia(เม็ดเลือดขาวในเลือดชนิด Eosinophil สูง) 
- ผลต่อตับ:  เช่น  เป็นพิษกับตับ/ตับอักเสบ  ค่าเอนไซม์การทำงานของตับในเลือดสูงขึ้น(เช่น เอนไซม์ Transaminase)  ตับวาย 
- ผลต่อระบบต่อมไร้ท่อ:  เช่น ทำให้การทำงานของต่อมไทรอยด์ผิดปกติ 
- อื่นๆ: การใช้ยานี้กับเด็ก จะทำให้สีของฟันเด็ก ซีดจาง 
 
 ///// มีข้อควรระวังการใช้เดเมโคลไซคลีนอย่างไร? ///// 
มีข้อควรระวังการใช้ยาเดเมโคลไซคลีน เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้ร่วมกับยา Acitretin,  Isotretinoin,  ยากลุ่มPenicillin,  ยาลดกรด, 
- ห้ามใช้ยานี้กับเด็กที่อายุต่ำกว่า 12 ปี  สตรีตั้งครรภ์  สตรีที่อยู่ในภาวะให้นมบุตร 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามปรับขนาดรับประทานด้วยตนเอง 
- ห้ามหยุดรับประทานยานี้ หรือใช้ยาต่อเนื่องโดยมิได้ขอคำปรึกษาจากแพทย์ 
- ระวังการใช้ยานี้กับผู้ป่วย  โรคตับ  โรคไต  โรคเบาหวาน 
- ควรรับประทานยานี้ช่วงท้องว่าง  การรับประทานยานี้พร้อมอาหารจะทำให้การดูดซึมยานี้ลดลง 
- ระหว่างใช้ยานี้แล้วมีอาการ วิงเวียน  ต้องหลีกเลี่ยงการขับขี่ยวดยานพาหนะใดๆ รวมถึงการทำงานกับเครื่องจักร ด้วยจะเกิดอุบัติเหตุได้ง่าย 
- ยานี้ใช้ต่อต้านเชื้อแบคทีเรีย  ไม่สามารถต่อต้านเชื้อรา หรือเชื้อไวรัส 
- การใช้ยานี้ร่วมกับยาเม็ดคุมกำเนิด อาจทำให้ประสิทธิภาพการคุมกำเนิดด้อยลงไป จึงควรใช้การคุมกำเนิดวิธีอื่นร่วมด้วย เช่น ถุงยางอนามัยชาย 
- ผู้ที่ใช้ยานี้อาจพบอาการท้องเสียได้บ้าง  กรณีที่เกิดอาการท้องเสียอย่างรุนแรง ควรต้องรีบมาพบแพทย์/มาโรงพยาบาลโดยเร็ว ก่อนนัด 
- หลีกเลี่ยงการออกแสงแดดขณะที่ใช้ยานี้ 
- กรณีที่เกิดอาการแพ้ยานี้ เช่น  ตัวบวม  มีผื่นคันเต็มตัว  หายใจไม่ออก/หายใจลำบาก  ให้หยุดการใช้ยานี้ทันที แล้วรีบนำตัวผู้ป่วยมาพบแพทย์/มาโรงพยาบาลทันที/ฉุกเฉิน 
- หากใช้ยานี้ไปแล้วตามระยะเวลาที่เหมาะสม/ที่แพทย์แนะนำ แล้วอาการไม่ดีขึ้น หรืออาการโรคกลับเลวลง  ผู้ป่วยควรรีบกลับมาพบแพทย์/มาโรงพยาบาลก่อนนัด เพื่อแพทย์พิจารณาปรับแนวทางการรักษา 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาเดเมโคลไซคลีนด้วย) ยาแผนโบราณทุกชนิด  อาหารเสริม  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เดเมโคลไซคลีนมีปฏิกิริยาระหว่างยากับยาตัวอื่นอย่างไร? ///// 
ยาเดเมโคลไซคลีนมีปฏิกิริยาระหว่างยากับยาตัวอื่น เช่น 
- ห้ามใช้ยาเดเมโคลไซคลีนร่วมกับยา Acitretin,  Isotretinoin,  Tretinoin,  Vitamin A,  Etretinate (ยาโรคสะเก็ดเงิน) ด้วยอาจทำให้เกิดความดันในสมองเพิ่มสูงขึ้น(ความดันในกะโหลกศีรษะสูง)จนอาจเป็นเหตุให้เกิดตาบอดถาวรได้ 
- หลีกเลี่ยงการใช้ยาเดเมโคลไซคลีนร่วมกับยาลดไขมัน Lomitapide และ Mipomersen  ด้วยอาจทำให้การทำงานของตับผิดปกติ/ตับอักเสบ 
- การใช้ยาเดเมโคลไซคลีนร่วมกับยา Methoxyflurane (ยาสลบ) อาจก่อให้เกิดอันตรายต่อไตของผู้ป่วย  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- ห้ามใช้ยาเดเมโคลไซคลีนร่วมกับยาลดกรดที่มีส่วนประกอบของเกลือ แคลเซียม (เช่น Calcium carbonate) หรือ แมกนีเซียม(เช่น Magnesium hydroxide)  สามารถทำให้ประสิทธิภาพการออกฤทธิ์ของยาเดเมโคลไซคลีนต่ำลง 
- การใช้เดเมโคลไซคลีนร่วมกับยา Penicillin V potassium จะทำให้ประสิทธิภาพการรักษาของยา Penicillin V potassium ด้อยลงไป  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาเดเมโคลไซคลีนอย่างไร? ///// 
ควรเก็บยาเดเมโคลไซคลีน ภายใต้อุณหภูมิ 20 – 25 องศาเซลเซียส (Celsius)  ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เดเมโคลไซคลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเดเมโคลไซคลีน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง: ยาชื่อการค้าอื่นของยานี้ ที่จำหน่ายในต่างประเทศ เช่น  Declostatin, Ledermycin,Bioterciclin, Deganol, Deteclo,  Detravis, Meciclin, Mexocine, Clortetrin 
 ///// บรรณานุกรม ///// 
https://en.wikipedia.org/wiki/Demeclocycline [2016, Oct22] 
https://www.drugs.com/cdi/demeclocycline.html [2016, Oct22] 
http://mims.com/thailand/drug/info/demeclocycline/?type=brief&amp;mtype=generic [2016, Oct22]
