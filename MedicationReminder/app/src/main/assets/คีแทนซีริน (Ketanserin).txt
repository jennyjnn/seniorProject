คีแทนซีริน (Ketanserin)
 ///// บทนำ ///// 
ยาคีแทนซีริน(Ketanserin หรือ Ketanserin tartrate) เป็นยาในกลุ่มเซโรโทนิน แอนตาโกนิสต์ (Serotonin antagonists)   ทางคลินิกนำมาใช้เป็นยารักษาโรคความดันโลหิตสูง  รูปแบบเภสัชภัณฑ์เป็นยาฉีดและยาชนิดรับประทาน  ตัวยาชนิดรับประทานจะมีการดูดซึมจากระบบทางเดินอาหารโดยใช้เวลาประมาณ 0.5–2 ชั่วโมงก็ทำให้ระดับยาในกระแสเลือดเริ่มจะออกฤทธิ์ได้แล้ว 
ยาคีแทนซีริน สามารถออกฤทธิ์ ลดความดันโลหิตได้ทั้งประเภทเรื้อรัง และ ประเภทเฉียบพลัน  กรณีผู้ป่วยเป็นความดันโลหิตสูงแบบเฉียบพลันแล้วได้รับยาชนิดนี้จนอาการหายเป็นปกติ  แล้วหยุดใช้ยานี้ ก็จะไม่ทำให้เกิดภาวะความดันโลหิตสูงกลับมาใหม่ 
ขณะเริ่มต้นใช้ยาคีแทนซีริน ประสิทธิผลของการลดความดันโลหิตจะเกิดขึ้นอย่างเต็มที่ภายในเวลาประมาณ 2–3 เดือนของการรักษา โดยผู้ป่วยอาจต้องรับประทานยานี้ 20–40 มิลลิกรัม วันละ 2 ครั้ง เช้า-เย็น 
ยาคีแทนซีรินมักจะไม่ก่อให้เกิดภาวะหัวใจเต้นเร็ว และยังส่งผลกระทบ(ผลข้างเคียง)ต่อการทำงานของไตได้น้อย จึงสามารถใช้ยานี้กับผู้ป่วยสูงอายุที่มีอาการความดันโลหิตสูงได้เป็นอย่างดี 
ข้อจำกัดของการใช้ยาคีแทนซีรินบางประการที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบในสูตรตำรับยานี้ 
- ห้ามใช้ยานี้กับผู้ที่มีโรคประจำตัวดังต่อไปนี้ เช่น  ผู้ป่วยที่มีภาวะหัวใจ                             เต้นเร็วหรือผู้ที่มีภาวะหัวใจเต้นช้าน้อยกว่า 50 ครั้ง/นาที  หรือมีหัวใจเต้นผิดจังหวะ   ผู้ที่                          ผู้ที่มีภาวะเกลือ  โปแตสเซียม/โพแทสเซียม หรือแมกนีเซียม ในเลือดต่ำ  ผู้ที่มีค่าคลื่นไฟฟ้าหัวใจผิดปกติ 
- ห้ามใช้ยานี้กับสตรีมีครรภ์/ตั้งครรภ์ และสตรีที่อยู่ในภาวะให้นมบุตร 
ทั้งนี้ ก่อนการใช้ยาคีแทนซีริน แพทย์อาจต้องตรวจคลื่นไฟฟ้าหัวใจของผู้ป่วยเพื่อเป็นการยืนยันสภาพร่างกายว่าสมควรได้รับยานี้หรือไม่  ยาคีแทนซีรินสามารถลดความดันโลหิตที่มีความรุนแรงโรคระดับต่ำๆไปจนถึงระดับปานกลาง  บางกรณีแพทย์อาจต้องให้ยาลดความดันโลหิตชนิดอื่นร่วมด้วยไม่ว่าจะเป็นยากลุ่ม Beta-blocker หรือกลุ่ม ยาขับปัสสาวะ เช่น Thiazide   และ มีผู้ป่วยบางราย อาจเกิดภาวะความดันโลหิตต่ำขึ้นมาหลังจากได้รับยาคีแทนซีรินในครั้งแรก 
ยาคีแทนซีรินเป็นยาที่ได้รับการยอมรับจากแพทย์ให้ใช้ลดความดันโลหิตในขณะที่ผู้ป่วยอยู่ในช่วงการผ่าตัด รวมถึงใช้บำบัดอาการความดันโลหิตสูงหลังการผ่าตัดอีกด้วย  โดยต้องให้ยานี้ในลักษณะของยาฉีด 
ยาคีแทนซีรินสามารถทำปฏิกิริยาระหว่างยากับยาชนิดอื่นได้เช่นเดียวกัน ไม่ว่าจะเป็น กลุ่มยาขับปัสสาวะ  ยารักษาหัวใจเต้นผิดจังหวะ   ยาต้านเศร้า  ยารักษาโรคจิต  ยาแก้แพ้อย่างพวกAntihistamine   ผู้ป่วยจึงต้องแจ้งให้ แพทย์ พยาบาล เภสัชกรทราบทุกครั้งที่เข้ารับการรักษาว่า ตนเองมียาอะไรที่ใช้อยู่บ้าง 
ในตลาดยา สามารถพบเห็นการจัดจำหน่ายยาคีแทนซีริน ภายใต้ยาชื่อการค้าว่า Ketensin , Sufrexal 
อนึ่ง หากผู้ป่วยมีข้อสงสัยการใช้ยาคีแทนซีรินเพิ่มเติม  ผู้ป่วย/ผู้บริโภคสามารถสอบถามข้อมูลได้จากแพทย์ที่รับผิดชอบดูแลรักษาอาการของผู้ป่วย หรือสอบถามจากเภสัชกรได้ทั่วไป 
 
 ///// คีแทนซีรินมีสรรพคุณ(คุณสมบัติ)อย่างไร? ///// 
ยาคีแทนซีรินมีสรรพคุณ/ข้อบ่งใช้ เช่น 
- รักษาภาวะ/โรคความดันโลหิตสูงในระดับความรุนแรงต่ำๆไปจนกระทั่งถึงระดับปานกลาง 
- ใช้ลดความดันโลหิตในขณะที่ผู้ป่วยที่อยู่ในระหว่างการผ่าตัด หรือหลังจากการผ่าตัดเสร็จสิ้นแล้ว 
 ///// คีแทนซีรินมีกลไกการออกฤทธิ์อย่างไร? ///// 
ยาคีแทนซีรินมีกลไกการออกฤทธิ์ โดยตัวยาจะปิดกั้นตัวรับ(Receptor)ที่ผนังหลอดเลือด ที่มีชื่อว่า Serotonergic type 2 receptors  เป็นผลยับยั้งหลอดเลือดไม่ให้เกิดการหดตัว  ส่งผลทำให้ความดันภายในหลอดเลือดลดลง และหัวใจกลับมาทำงานเป็นปกติ 
 
 ///// คีแทนซีรินมีรูปแบบการจัดจำหน่ายอย่างไร? ///// 
ยาคีแทนซีรินมีรูปแบบการจัดจำหน่าย เช่น 
- ยาเม็ดชนิดรับประทาน ที่มีส่วนประกอบของ Ketanserin ขนาด 20 มิลลิกรัม/เม็ด 
- ยาฉีด ที่มีส่วนประกอบของ Ketanserin ขนาด 5 มิลลิกรัม/มิลลิลิตร 
 
 ///// คีแทนซีรินมีการบริหารยาอย่างไร? ///// 
ยาคีแทนซีรินมีขนาดการบริหารยา/ใช้ยา เช่น 
ก.	สำหรับรักษาภาวะ/โรคความดันโลหิตสูง: 
- ผู้ใหญ่: รับประทานยาขนาด 20 – 40 มิลลิกรัม วันละ 2 ครั้ง เช้า-เย็น โดยรับประทานยานี้ก่อนหรือหลังอาหารประมาณ 1.5 ชั่วโมง 
- เด็ก:  การใช้ยานี้กับเด็กต้องอยู่ในดุลยพินิจของแพทย์ผู้รักษาเท่านั้น 
ข.สำหรับรักษาภาวะความดันโลหิตสูงภาวะวิกฤติในระหว่างหรือหลังการผ่าตัด: 
- ผู้ใหญ่: ให้ยาทางหลอดเลือดดำขนาด 5–30 มิลลิกรัม โดยหยดยาเข้าหลอดเลือดดำในอัตรา 3 มิลลิกรัม/นาที 
- เด็ก: การใช้ยานี้กับเด็กต้องอยู่ในดุลยพินิจของแพทย์ผู้รักษาเท่านั้น 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียง                             ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคีแทนซีริน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ  โรคตับ รวมทั้งกำลังกินยา/ใช้ยาอะไรอยู่ เพราะยาคีแทนซีรินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคีแทนซีริน  สามารถรับประทานยาทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2  เท่า ให้รับประทานในขนาดปกติ 
*อนึ่ง การหยุดรับประทานยาคีแทนซีรินทันที อาจก่อให้เกิดอาการความดันโลหิตสูงเพิ่มขึ้น 
 ///// คีแทนซีรินมีผลไม่พึงประสงค์อย่างไร? ///// 
ยาคีแทนซีรินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:   เช่น   วิงเวียน  ง่วงนอน  ปวดศีรษะ 
- ผลต่อระบบทางเดินอาหาร:  เช่น  ปากแห้ง  เบื่ออาหาร 
- ผลต่อระบบการเผาผลาญพลังงานของร่างกาย:  เช่น  อาจทำให้น้ำหนักตัวเพิ่มขึ้นเล็กน้อย 
- ผลต่อไต:  เช่น  ค่าครีเอตินิน(Creatinine)ในเลือดเพิ่มขึ้นเล็กน้อย 
 
 ///// มีข้อควรระวังการใช้คีแทนซีรินอย่างไร? ///// 
มีข้อควรระวังการใช้ยาคีแทนซีริน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งแพทย์ 
- ห้ามปรับขนาดรับประทานหรือหยุดการใช้ยานี้ด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สียาเปลี่ยนไป  หรือน้ำยาฉีดตกตะกอนแข็ง 
- ระหว่างใช้ยานี้ ควรตรวจวัดความดันโลหิตอย่างสม่ำเสมอ ตามคำแนะนำของ แพทย์ พยาบาล เภสัชกร 
- ขณะที่ใช้ยานี้ ถ้ามีภาวะใจสั่น  ความดันโลหิตอาจต่ำหรือสูง ให้รีบกลับมาพบแพทย์/มาโรงพยาบาลทันที 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาคีแทนซีรินด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร   และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คีแทนซีรินมีปฏิกิริยาระหว่างยากับยาตัวอื่นอย่างไร? ///// 
ยาคีแทนซีรินมีปฏิกิริยาระหว่างยากับยาตัวอื่น เช่น 
- ห้ามรับประทานยาคีแทนซีรินร่วมกับยาขับปัสสาวะที่ก่อให้เกิดการสูญเสียเกลือโปแตสเซียม  ด้วยจะทำให้ร่างกายมีเกลือโปแตสเซียม/โพแทสเซียมในเลือดต่ำตามมา 
- ห้ามรับประทานยาคีแทนซีรินพร้อมกับสุราหรือเครื่องดื่มประเภทแอลกอฮอล์                          ด้วยจะทำให้เกิดอาการ วิงเวียน และมีภาวะความดันโลหิตต่ำ 
- การใช้ยาคีแทนซีรินร่วมกับยากลุ่ม TCAs อย่างเช่น  Maprotiline  อาจทำให้                           คลื่นไฟฟ้าหัวใจของผู้ป่วยผิดปกติ  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาคีแทนซีรินอย่างไร? ///// 
ควรเก็บยาคีแทนซีรินภายใต้เงื่อนไขที่ระบุในเอกสารกำกับยา  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์   และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// คีแทนซีรินมีชื่ออื่นอีกไหม? ผลิตจากบริษัทอะไรบ้าง? ///// 
ยาคีแทนซีริน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Vulketan 
 ///// บรรณานุกรม ///// 
http://www.sciencedirect.com/topics/page/Ketanserin[2017,April29] 
https://www.ncbi.nlm.nih.gov/pubmed/2827406[2017,April29] 
https://en.wikipedia.org/wiki/Ketanserin[2017,April29] 
http://www.mims.com/thailand/drug/info/ketanserin/?type=brief&amp;mtype=generic[2017,April29]
