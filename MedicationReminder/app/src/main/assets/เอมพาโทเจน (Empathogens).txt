เอมพาโทเจน (Empathogens)
 ///// บทนำ ///// 
ยา/ยากลุ่มเอมพาโทเจน(Empathogens) หรือจะเรียกว่า เอนแทคโตเจน (Entactogens) หมายถึงกลุ่มยาที่สามารถออกฤทธิ์ต่อระบบจิตประสาทที่รวมถึงระบบประสาท  อาจเรียกว่าเป็นยารักษาทางจิตเวช(Psychoactive drug)ก็ได้  ตัวยากลุ่มนี้จะทำให้เกิดการเปลี่ยนแปลงของสารสื่อประสาทในสมอง  ส่งผลให้มี ความคิด  ความเข้าใจ  อารมณ์   สติสัมปชัญญะ และ/หรือพฤติกรรม ตลอดจนกระทั่งสภาพจิตใจที่แตกต่างจากเดิม  นอกจากจะใช้ยาเอมพาโทเจนมารักษาอาการป่วยทางด้านจิตเวชทางคลินิกแล้ว  บางกรณียาเอมพาโทเจนก็ถูกนำมาใช้เป็นยากระตุ้นความบันเทิง (Recreational drug)  อย่างไรก็ตามยาเอมพาโทเจนได้ถูกแยกออกจากยากลุ่มที่ก่อให้เกิดอาการหลอนประสาท/ประสาทหลอน หรือ  จากกลุ่มยากระตุ้น(Stimulant) อย่างเช่น Amphetamine, Methamphetamine, LSD และ Mescaline  ทั้งนี้ อาจเป็นด้วยเหตุผลของโครงสร้างทางเคมีและการออกฤทธิ์ที่แตกต่างกันออกไปของยาแต่ละกลุ่มดังกล่าว 
 
 ///// กลุ่มยาเอมพาโทเจนมีชื่อสามัญหรือชื่อวิทยาศาสตร์อะไรบ้าง? ///// 
กลุ่มยาเอมพาโทเจนที่พบเห็นได้บ่อยและมีความโดดเด่นทางคลินิกประกอบด้วย 3,4-Methylenedioxymethamphetamine (MDMA), 3,4-Methylenedioxyamphetamine (MDA), 3,4-Methylenedioxy-N-ethylamphetamine (MDEA),   3,4-Methylenedioxy-N-hydroxyamphetamine (MDOH, MDH), N-methyl-1,3-benzodioxolylbutanamine(MBDB),   6-(2-aminopropyl)benzofuran(6APB),    Methylone, Mephedrone, Alpha-Methyltryptamine,   Alpha-Ethyltryptamine,
นอกจากนี้ยังมียาตัวอื่นๆอีกเกือบ 70 ชนิดที่มิได้นำมาลงในบทความนี้  อย่างไรก็ตาม   นักวิทยาศาสตร์บางกลุ่มกล่าวว่ายาเอมพาโทเจนที่มีฤทธิ์แรงมากที่สุดได้แก่ Phenethylamine และ Amphetamine 
 
 ///// กลไกการออกฤทธิ์ของเอมพาโทเจนเป็นอย่างไร? ///// 
ยาเอมพาโทเจนหรือเอมเทคโตเจน หมายถึง การก่อกำเนิดหรือการสร้างขึ้นซึ่งความรู้สึกร่วมหรือความสามารถในการเข้าใจผู้อื่น (Generating a state of empathy) อาจกล่าวให้ฟังง่ายๆว่า กลุ่มยาเอมพาโทเจนจะก่อให้เกิดการเปลี่ยนแปลงความคิดของสมองตลอดจนอารมณ์และสภาพจิตใจ  การใช้ยาตามคำแนะนำของแพทย์ จะทำให้ความรู้สึกของการรับรู้การตอบสนองดีขึ้น ส่งผลให้เกิดสมาธิ ซึ่งทำให้ผู้ป่วยเห็นความแตกต่างระหว่างการได้รับยานี้และไม่ได้รับยานี้  ด้วยคุณสมบัติเหล่านี้จึงอาจเป็นแรงจูงใจให้คนบางกลุ่มอยากทดลองใช้และนำมาซึ่งพฤติกรรมการใช้ยานี้ในทางที่ผิด 
อย่างไรก็ตามพฤติกรรมทางความคิด  อารมณ์และจิตใจที่เปลี่ยนไปหลังจากได้รับยาเอมพาโทเจน เป็นผลของสารสื่อประสาท ที่มีการเปลี่ยนแปลงเกิดขึ้นในสมอง  ซึ่งยาเอมพาโทเจนหลายตัวมีกลไกการออกฤทธิ์โดย สามารถกระตุ้นทำให้มีการหลั่งสารสื่อประสาทในบริเวณเซลล์ประสาทก่อนไซแนปส์(Presynaptic releasing agent) เช่น Serotonin , Norepinephrine, และ Dopamine,  การปรับปริมาณสารสื่อประสาทดังกล่าวทำให้การทำงานของสมองและสภาพจิตใจเปลี่ยนแปลงไป  ส่งผลให้มีอาการเคลิ้มสบายหมดกังวล แต่ก็มีความตื่นตัวของร่างกาย  เกิดอาการหัวใจเต้นเร็ว และมีภาพหลอน  การเสพ/การใช้ยานี้บ่อยๆต่อเนื่องจะส่งผลให้ติดยาและจะเกิดอาการถอนยาเมื่อหยุดเสพตามมา 
 
 ///// ประโยชน์ทางคลินิกของเอมพาโทเจนมีอะไรบ้าง? ///// 
ประโยชน์ทางคลินิกของยาเอมพาโทเจน เช่น 
- ใช้เป็นยารักษาอาการทางจิตประสาท/ยารักษาทางจิตเวช 
- ใช้เป็น ยาต้านเศร้า โดยการออกฤทธิ์กระตุ้นสมอง 
- ใช้เป็นยากระตุ้นความบันเทิง (Recreational drug) 
- ใช้เป็นยากระตุ้นสมองบริเวณศูนย์อิ่ม จึงถูกนำมาบำบัดผู้ที่มีน้ำหนักร่างกาย   มากเกินไป/ยาลดความอ้วน 
- เป็นยาบำบัดอาการสมาธิสั้น โรคลมหลับ 
 ///// รูปแบบการจัดจำหน่ายเอมพาโทเจนมีอะไรบ้าง? ///// 
รูปแบบการจัดจำหน่ายของยาเอมพาโทเจน เช่น 
- เป็นยาชนิดรับประทาน 
- ยาฉีด 
- ยาเหน็บทวาร 
- ยาสูดพ่นเข้าทางจมูก 
 
 ///// เอมพาโทเจนมีผลข้างเคียงอะไรบ้าง? ///// 
ยาเอมพาโทเจนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อตา:  เช่น รูม่านตาขยาย 
- ผลต่อระบบทางเดินอาหาร: เช่น ฟันผุง่าย  เบื่ออาหาร  ขากรรไกรแข็ง/ค้าง  คลื่นไส้ อาเจียน 
- ผลต่อระบบประสาท: เช่น ความจำแย่ลง  อุณหภูมิร่างกายสูงขึ้น  เห็นภาพหลอน  ติดยา  เกิดอาการถอนยาเมื่อหยุดยาทันที 
- ผลต่อระบบหัวใจและหลอดเลือด: เช่น หัวใจเต้นเร็ว  ความดันโลหิตสูง 
- ผลต่อผิวหนัง: เช่น เหงื่อออกมาก 
- ผลต่อสภาพจิตใจ: เช่น วิตกกังวล  มีอาการหวาดระแวง   ซึม  กระสับกระส่าย  เฉื่อยชา  หมดความรู้สึกที่จะดำรงชีวิต  ขาดความยับยั้งชั่งใจ  นอนไม่หลับ 
 ///// อันตรายจากการใช้ยากลุ่มเอมพาโทเจนผิดวิธีมีอะไรบ้าง? ///// 
การใช้ยาเอมพาโทเจนที่ไม่ตรงตามคำสั่งแพทย์ หรือการลักลอบซื้อหายาเหล่านี้มาใช้เอง อาจทำให้ได้รับยานี้เกินขนาด  เกิดอันตรายจากผลข้างเคียงของตัวยา  ตลอดจนกระทั่งมีอาการถอนยาตามมา   ซึ่งอาจสรุปอันตรายร้ายแรงที่เกิดต่อระบบการทำงานของอวัยวะต่างๆในร่างกายได้ดังนี้ เช่น 
- อันตรายต่อระบบประสาทและสภาพจิตใจ: เช่น สูญเสียความทรงจำ  มีอาการชัก  เกิดประสาทหลอน  สูญเสียการควบคุมสติสัมปชัญญะ  เกิดภาวะ Serotonin syndrome  มีภาวะสมองบวม  เกิดไข้สูง 
- อันตรายต่อกล้ามเนื้อ:  เช่น มีอาการกล้ามเนื้อหดเกร็งตัว/เป็นตะคริว  เกิดภาวะกล้ามเนื้อลายสลาย 
- อันตรายต่อระบบการหายใจ:  เช่น กดการหายใจทำให้หายใจลำบาก 
- อันตรายต่อระบบทางเดินปัสสาวะ : เช่น เป็นพิษกับไต/สามารถสร้างความเสียหายต่อเซลล์ไต/ไตอักเสบ 
- อันตรายต่อตับ: เช่น เกิดภาวะตับอักเสบ 
 
 ///// เอมพาโทเจนมีปฏิกิริยาระหว่างยากับยาตัวอื่นอย่างไร? ///// 
ยาเอมพาโทเจนมีปฏิกิริยาระหว่างยากับยาตัวอื่น เช่น 
- ยาเอมพาโทเจนจัดเป็นกลุ่มยาที่ทำให้เกิดการหลั่งสารสื่อประสาทในสมองอย่างเช่น  Serotonin,  Norepinephrine,  และ Dopamine, เพิ่มมากขึ้น  การใช้ยากลุ่มนี้ร่วมกับกลุ่มยา MAOIs เป็นเรื่องที่ต้องหลีกเลี่ยง  ด้วยจะทำให้สารสื่อประสาทในสมองดังที่กล่าวมาเพิ่มปริมาณมากขึ้น จนเป็นเหตุให้เกิดภาวะSerotonin syndrome  เกิดภาวะโคม่า และทำให้เสียชีวิตในที่สุด 
 
 ///// เราสามารถเลือกใช้เอมพาโทเจนอย่างปลอดภัยและเหมาะสมได้อย่างไร? ///// 
ยาเอมพาโทเจนหลายรายการถูกจัดให้เป็นยาควบคุมพิเศษ  บางตัวก็จัดอยู่ในประเภทยาเสพติด จึงเป็นการยากที่ผู้บริโภคทั่วไปจะเข้าถึงยากลุ่มนี้ได้  ตัวยาเอมพาโทเจนที่มีการใช้ทางคลินิก จะพบเห็นแต่ในสถานพยาบาลเท่านั้น  การจะใช้ยาเหล่านี้ได้อย่างถูกต้องปลอดภัยจึงต้องอยู่ภายใต้คำสั่งแพทย์เท่านั้น 
 
 ///// บรรณานุกรม ///// 
https://ipfs.io/ipfs/QmXoypizjW3WknFiJnKLwHCnL72vedxjQkDDP1mXWo6uco/wiki/Empathogen-entactogen.html  [2018,Feb3] 
https://en.wikipedia.org/wiki/Empathogen%E2%80%93entactogen  [2018,Feb3] 
https://psychonautwiki.org/wiki/Entactogen  [2018,Feb3] 
http://www.bangkokbiznews.com/blog/detail/635627  [2018,Feb3] 
https://en.wikipedia.org/wiki/MDMA#Overdose  [2018,Feb3]
