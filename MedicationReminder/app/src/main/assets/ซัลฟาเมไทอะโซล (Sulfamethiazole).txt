ซัลฟาเมไทอะโซล (Sulfamethiazole)
 ///// บทนำ ///// 
ยาซัลฟาเมไทอะโซล (Sulfamethiazole) หรืออีกชื่อหนึ่งคือ ยาซัลฟาเมไทโซล (Sulfame thizole) เป็นยาปฏิชีวนะกลุ่มซัลฟา (Sulfa drug) มีฤทธิ์ต่อต้านการเจริญเติบโตของเชื้อแบคทีเรีย ทั้งชนิดแกรมบวกและลบ รูปแบบยาแผนปัจจุบันของยานี้จะเป็นยาชนิดรับประทานในลักษณะของยาเดี่ยวหรือเป็นยาผสมร่วมกับยาอื่นอย่างเช่น Trimethoprim การรับประทานยานี้ควรต้องดื่มน้ำเป็นปริมาณมากกว่าปกติ แพทย์อาจกำหนดให้ผู้ป่วยดื่มน้ำไม่ต่ำกว่า 2 ลิตร/วันทั้งนี้เพื่อป้องกันการตกตะกอนของยาในไตและในกระเพาะปัสสาวะ 
เมื่อตัวยาซัลฟาเมไทอะโซลถูกดูดซึมจากระบบทางเดินอาหารเข้าสู่กระแสเลือด ตัวยาจะกระจายไปตามเนื้อเยื่อส่วนต่างๆของร่างกายได้อย่างมากมาย และสามารถตรวจพบยานี้ได้ในเยื่อหุ้มปอด เยื่อบุช่องท้อง ตามไขข้อ น้ำตา น้ำไขสันหลัง (CSF) 
ยาซัลฟาเมไทอะโซลมีสรรพคุณในการรักษาโรคติดเชื้อระบบทางเดินปัสสาวะโดยต้องใช้ยานี้ตามคำสั่งแพทย์เท่านั้น 
มีเงื่อนไขบางประการที่ผู้บริโภคควรทราบก่อนการใช้ยาซัลฟาเมไทอะโซลกล่าวคือ 
- ห้ามใช้ในผู้แพ้ยานี้หรือแพ้ยากลุ่มซัลฟา 
- ผู้ป่วยที่มีภาวะโรคตับโรคไตที่ทำงานผิดปกติในระดับรุนแรงห้ามใช้ยานี้ รวมถึงผู้ที่ป่วยด้วยโรคเลือดชนิดต่างๆและโรคเอสแอลอี (SLE) 
- ห้ามใช้ยานี้ในผู้ป่วยบางกลุ่มด้วยยาจะส่งผลกระทบ (ผลข้างเคียง) ต่อร่างกายอย่างมากเช่น เด็กที่มีอายุต่ำกว่า 2 เดือน สตรีตั้งครรภ์ และสตรีที่อยู่ในภาวะให้นมบุตร หรือแม้แต่การใช้ยานี้กับผู้สูงอายุ ควรต้องให้แพทย์เป็นผู้พิจารณาความเหมาะสมแต่เพียงผู้เดียว 
- ผู้ที่มีโรคประจำตัวบางกลุ่มควรหลีกเลี่ยงการใช้ยานี้เช่น ผู้ป่วยด้วยโรคหืด ผู้ป่วยโรคเอดส์ ผู้ป่วยภาวะขาดเอนไซมจีซิกพีดี (G6PD) ด้วยการใช้ซัลฟาเมไทอะโซลสามารถทำให้อาการของโรคประจำตัวกำเริบหรือมีระดับรุนแรงมากขึ้น 
ยานี้สามารถก่อให้เกิดอาการข้างเคียง (ผลข้างเคียง) เหมือนกับยาทั่วๆไปเช่น มีอาการคลื่น ไส้ อาเจียน เบื่ออาหาร ท้องเสีย เป็นต้น นอกจากนี้ผู้ที่รับประทานยานี้ยังควรต้องเลี่ยงการสัมผัสกับแสงแดดโดยตรงเพราะยาทำให้เกิดภาวะผิวหนังไวต่อแสงแดด 
อย่างไรก็ตามหากพบอาการแพ้ยาซัลฟาเมไทอะโซลหรือเกิดภาวะ Stevens-Johnson syndromes หลังใช้ยานี้ ควรหยุดใช้ยานี้ทันทีแล้วรีบนำผู้ป่วยมาพบแพทย์/มาโรงพยาบาลโดยเร็ว ทันที/ฉุกเฉิน 
สำหรับประเทศไทยอาจพบเห็นการใช้ยานี้ได้น้อยอาจมาจากเหตุผลว่ามียาทางเลือกอื่นที่ประสิทธิภาพในการรักษาดีกว่า เราอาจพบเห็นการใช้ซัลฟาเมไทอะโซลในประเทศเพื่อนบ้านอย่าง เช่น อินเดีย ด้วยการตอบสนองของโรคและมีความต้องการจากประชากรอีกเป็นจำนวนมาก 
 ///// ซัลฟาเมไทอะโซลมีสรรพคุณ (คุณสมบัติ) อย่างไร? ///// 
ยาซัลฟาเมไทอะโซลมีสรรพคุณ/ข้อบ่งใช้เพื่อรักษาอาการ/โรคติดเชื้อในระบบทางเดินปัสสาวะ (Urinary tract infections) 
 ///// ซัลฟาเมไทอะโซลมีกลไกการออกฤทธิ์อย่างไร? ///// 
ตัวยาซัลฟาเมไทอะโซลเป็นยาที่ออกฤทธิ์ในระยะสั้นๆ โดยมีกลไกการออกฤทธ์ยับยั้งการทำงานของเอนไซม์ในตัวแบคทีเรียที่ถูกเรียกว่า Dihydropteroate synthetase (เอนไซม์ช่วยสังเคาะห์สารบางชนิดที่จำเป็นต่อการมีชีวิตของแบคทีเรีย) รวมถึงยับยั้งสารชีวโมเลกุลที่จำเป็นต่อการดำรงชีวิตของแบคทีเรียอย่างเช่น กรดโฟลิก (Folic acid) จากกลไกดังกล่าวส่งผลให้แบคทีเรียหยุดการเจริญเติบโต ขาดคุณสมบัติของการแพร่พันธุ์และตายลงในที่สุด 
 ///// ซัลฟาเมไทอะโซลมีรูปแบบการจัดจำหน่ายอย่างไร? ///// 
ยาซัลฟาเมไทอะโซลมีรูปแบบการจัดจำหน่ายเช่น 
- ยาเม็ดชนิดรับประทานขนาด 500 มิลลิกรัม/เม็ด 
- ยาเม็ดชนิดรับประทานที่ผสมร่วมกับยาอื่นเช่น Trimethoprim 160 มิลลิกรัม + Sulfamethia zole 800 มิลลิกรัม/เม็ด 
 ///// ซัลฟาเมไทอะโซลมีขนาดรับประทานอย่างไร? ///// 
ยาซัลฟาเมไทอะโซลมีขนาดรับประทานเช่น 
- ผู้ใหญ่: รับประทาน 1.5 - 4 กรัม/วันโดยแบ่งรับประทานเป็นวันละ 3 - 4 ครั้ง 
- เด็กอายุตั้งแต่ 2 เดือนขึ้นไป: รับประทาน 30 - 45 มิลลิกรัม/น้ำหนักตัว 1 กิโลกรัม/วันโดยแบ่งรับประทานเป็นวันละ 4 ครั้ง 
- เด็กอายุต่ำกว่า 2 เดือน: ยังไม่มีข้อมูลทางคลินิกเรื่องผลข้างเคียงของยานี้ในเด็กกลุ่มนี้ อย่างชัดเจน การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
*อนึ่ง 
- ควรรับประทานยานี้ในขณะที่ท้องว่าง 
- ผู้ป่วยโรคตับแพทย์อาจต้องปรับขนาดรับประทานลง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซัลฟาเมไทอะโซล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาซัลฟาเมไทอะโซลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซัลฟาเมไทอะโซลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาซัลฟาเมไทอะโซลตรงเวลา 
 ///// ซัลฟาเมไทอะโซลมีผลไม่พึงประสงค์อย่างไร? ///// 
ยาซัลฟาเมไทอะโซลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: เช่น มีอาการคลื่นไส้ อาเจียน เบื่ออาหาร ท้องเสีย 
- ผลต่อตับ: เช่น ตับทำงานผิดปกติ มีภาวะตับโต เกิดภาวะดีซ่าน 
- ผลต่อระบบหัวใจและหลอดเลือด: เช่น ทำให้เกิดกล้ามเนื้อหัวใจอักเสบ (Myocarditis) หลอดเลือดดำอักเสบ 
- ผลต่อระบบการเผาผลาญพลังงานของร่างกาย: เช่น เกิดภาวะน้ำตาลในเลือดต่ำ ไทรอยด์ฮอร์โมนต่ำ 
 ///// มีข้อควรระวังการใช้ซัลฟาเมไทอะโซลอย่างไร? ///// 
มีข้อควรระวังการใช้ยาซัลฟาเมไทอะโซลเช่น 
- ห้ามใช้กับผู้ที่แพ้ยานี้หรือแพ้ยากลุ่มซัลโฟนาไมด์/กลุ่มซัลฟา 
- ห้ามใช้ยากับสตรีตั้งครรภ์ สตรีที่อยู่ในภาวะให้นมบุตร และเด็กที่อายุต่ำกว่า 2 เดือน 
- ห้ามใช้ยานี้กับผู้สูงอายุโดยไม่มีคำสั่งจากแพทย์ 
- ห้ามปรับขนาดการรับประทานด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามใช้ยานี้กับผู้ป่วยโรคตับโรคไตระยะรุนแรง 
- ระวังการใช้ยานี้กับผู้ป่วยโรคหืด ผู้ป่วยโรคเอดส์ ผู้ป่วยภาวะขาดเอนไซม์จีซิกพีดี (G6PD) 
- ระวังการเกิดภาวะเม็ดเลือดแดงแตกที่ส่งผลให้เกิดภาวะซีดเฉียบพลัน และอาการ Stevens-Johnson syndrome 
- การรับประทานยานี้ควรให้ครบคอร์ส (Course) ของการรักษา โดยรับประทานยานี้อย่างต่อเนื่องตามคำสั่งแพทย์ 
- หยุดการใช้ยานี้ทันทีเมื่อพบอาการแพ้ยาหรือมีผื่นคันขึ้นตามผิวหนังแล้วรีบไปโรงพยาบาลทันที/ฉุกเฉิน 
- หากอาการไม่ดีขึ้นหลังรับประทานยานี้ควรกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- ไม่แบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาซัลฟาเมไทอะโซลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ซัลฟาเมไทอะโซลมีปฏิกิริยาระหว่างยากับยาตัวอื่นอย่างไร? ///// 
ยาซัลฟาเมไทอะโซลมีปฏิกิริยาระหว่างยากับยาตัวอื่นเช่น 
- การใช้ยาซัลฟาเมไทอะโซลร่วมกับยาบางกลุ่มเช่น Barbiturates, Tolbutamide และ Uricosurics (ยาลดกรดยูริคในเลือด) อาจทำให้ผู้ป่วยได้รับผลข้างเคียงจากยากลุ่มดังกล่าวได้มากขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาซัลฟาเมไทอะโซลร่วมกับยาต้านการแข็งตัวของเลือดเช่น Warfarin จะทำให้การทำงานของยาต้านการแข็งตัวของเลือดมีฤทธิ์นานขึ้น หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมกับผู้ป่วยเป็นรายบุคคลไป 
- การใช้ยาซัลฟาเมไทอะโซลร่วมกับยา Cyclosporine อาจก่อให้เกิดอาการพิษกับไตของผู้ป่วย หากไม่มีความจำเป็นใดๆควรหลีกเลี่ยงการใช้ยาร่วมกัน 
- หลีกเลี่ยงการใช้ยาซัลฟาเมไทอะโซลร่วมกับกลุ่มยา Thiazide ด้วยจะทำให้เกิดภาวะเกล็ดเลือดต่ำ (Thrombocytopenia) 
 ///// ควรเก็บรักษาซัลฟาเมไทอะโซลอย่างไร? ///// 
ควรเก็บยาซัลฟาเมไทอะโซลภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ซัลฟาเมไทอะโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาซัลฟาเมไทอะโซลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.druglib.com/activeingredient/sulfamethizole/  [2016,March5] 
https://www.cimsasia.com/India/drug/info/sulfamethizole/  [2016,March5] 
http://edudrugs.com/S/Sulfamethiazole.html  [2016,March5] 
https://www.cimsasia.com/India/drug/info/sulfamethizole/?type=full&amp;mtype=generic#Dosage [2016,March5] 
https://www.cimsasia.com/India/drug/info/sulfamethizole/?type=full&amp;mtype=generic#Dosage  [2016,March5] 
http://www.drugbank.ca/drugs/DB00576  [2016,March5]
