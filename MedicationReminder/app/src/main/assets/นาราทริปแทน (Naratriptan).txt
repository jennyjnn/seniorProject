นาราทริปแทน (Naratriptan)
 ///// บทนำ ///// 
ยานาราทริปแทน(Naratriptan หรือ Naratriptan hydrochloride)เป็นยาในกลุ่มทริปแทน(Triptan)  ทางคลินิกนำมาใช้รักษาอาการปวดศีรษะไมเกรนแบบเฉียบพลัน แต่ไม่สามารถใช้เป็นยาป้องกันการเกิดไมเกรน และยังไม่ได้รับการยืนยันว่ายานี้ช่วยบำบัดอาการปวดศีรษะคลัสเตอร์ (Cluster headache)  รูปแบบเภสัชภัณฑ์ของยานี้ เป็นยาชนิดรับประทาน 
หลังการดูดซึมจากระบบทางเดินอาหาร ตัวยานาราทริปแทนในกระแสเลือดจะเข้าจับตัวกับพลาสมาโปรตีนได้ประมาณ  29%  ตับจะใช้เอนไซม์ที่มีชื่อว่า Cytochrome P450 isoenzymes เพื่อเปลี่ยนแปลงโครงสร้างของยานี้อย่างต่อเนื่อง ร่างกายต้องใช้เวลาประมาณ 6 ชั่วโมง เพื่อกำจัดยานาราทริปแทนออกจากกระแสเลือดโดยผ่านที้งไปกับปัสสาวะ 
โดยทั่วไป ทางคลินิกจะใช้ยานี้กับผู้ใหญ่เท่านั้น ด้วยยังไม่มีข้อมูลความปลอดภัยของการใช้ยานี้กับผู้ป่วยเด็ก 
ยังมีข้อควรระวังบางประการที่ผู้บริโภค/ผู้ป่วยควรทราบก่อนใช้ยานาราทริปแทน เช่น 
- ห้ามใช้กับผู้แพ้ยานี้ 
- ห้ามใช้ยานาราทริปแทนกับผู้ที่มี ภาวะกล้ามเนื้อหัวใจขาดเลือด หรือมีประวัติหัวใจวาย  ผู้ที่มีภาวะมีคลื่นไฟฟ้าฟาใจผิดปกติที่เรียกว่า ภาวะ Wolff-parkinson-white syndrome  ผู้ที่มีอาการหัวใจเต้นผิดจังหวะ 
- ห้ามใช้กับผู้ป่วยความดันโลหิตสูงที่ยังไม่สามารถควบคุมอาการได้รวมถึงผู้ที่มี            ปัญหาของหลอดเลือดตีบ หรือเป็นเส้นเลือดขอด/หลอดเลือดดำขอด 
- ห้ามใช้กับผู้ป่วย  โรคไต  โรคตับ  ในระยะรุนแรง 
- ยานี้ไม่เหมาะกับผู้สูงอายุ  ด้วยเป็นกลุ่มเสี่ยงที่จะได้รับอาการข้างเคียง(ผลข้างเคียง)จากยานี้ได้มากกว่าผู้ป่วยกลุ่มอื่น อย่างเช่น  หัวใจทำงานผิดปกติ  ความดันโลหิตสูง 
- ยังมีโรคประจำตัวบางอย่างที่ต้องเพิ่มความระมัดระวังเป็นพิเศษเมื่อจะใช้ยา                     นาราทริปแทน เช่น  โรคเบาหวาน  เนื้องอกสมอง  ผู้ที่เป็นโรคอ้วน  รวมถึงผู้ที่สูบบุหรี่จัด 
- การใช้ยานาราทริปแทนร่วมกับยาอื่นๆหลายรายการ อาจก่อให้เกิดภาวะยาตีกัน(ปฏิกิริยาระหว่างยา) เช่นกับยา  กลุ่ม MAOIs  กลุ่มSSRIs   กลุ่มTCAs   โดยการใช้ยาร่วมกันอาจนำมาซึ่งอาการมีไข้   มีอาการทางกล้ามเนื้อ(เช่น กล้ามเนื้ออ่อนแรง)  ความดันโลหิตสูง  อารมณ์แปรปรวน   รู้สึกสับสน   และอาจถึงขั้นโคม่า 
โดยทั่วไป หลังใช้ยานาราทริปแทนบำบัดอาการปวดศีรษะไมเกรน เมื่ออาการปวดดีขึ้น ก็สามารถหยุดการใช้ยาได้  กรณีที่ผู้ป่วยรับประทานยามื้อแรกแล้วยังมีอาการปวดอยู่ ห้ามมิให้รับประทานยาครั้งที่ 2 ตามโดยทันที  ควรต้องเว้นระยะเวลาของการรับประทานห่างกันประมาณ 4 ชั่วโมงเป็นอย่างต่ำ และกรณีผู้ป่วยรับประทานยานี้เกินขนาด  ส่งผลเสียทำให้อาการปวดศีรษะแย่ลงมากกว่าเดิม 
ยานาราทริปแทนอาจก่อให้เกิดอาการข้างเคียง(ผลข้างเคียง)ตามมา                ได้เช่นกัน อาทิเช่น  วิงเวียน  ง่วงนอน  หน้าแดง  อาการชาตามผิวหนัง และเหนื่อยง่าย  โดยทั่วไป เมื่อหมดฤทธิ์ของยานี้ อาการข้างเคียงดังกล่าวก็จะทุเลาลงไปเอง 
การใช้ยานาราทริปแทนได้อย่างมีประสิทธิภาพ ควรต้องเป็นไปตามคำสั่งแพทย์  ห้ามผู้ป่วยปรับขนาดการรับประทานหรือแบ่งยาให้ผู้อื่นใช้ด้วยตนเอง  ทั้งนี้ ในต่างประเทศ เราจะพบเห็นการจำหน่ายยานาราทริปแทนภายใต้ชื่อการค้าว่า “Amerge หรือ Naramig”  และหากผู้บริโภคมีข้อสงสัยเพิ่มเติมเกี่ยวกับยานี้ ผู้บริโภคสามารถสอบถามข้อมูลการใช้ยานี้ได้จากแพทย์ผู้รักษา หรือจากเภสัชกรได้โดยทั่วไป 
 
 ///// นาราทริปแทนมีสรรพคุณ(คุณสมบัติ)อย่างไร? ///// 
ยานาราทริปแทนมีสรรพคุณ/ข้อบ่งใช้เพื่อ บำบัดอาการปวดศีรษะไมเกรนชนิดเฉียบพลัน 
 
 ///// นาราทริปแทนมีกลไกการออกฤทธิ์อย่างไร? ///// 
การปวดศีรษะไมเกรนมีกลไกจากการขยายตัวของหลอดเลือดในสมอง พร้อมกับมีการกระตุ้นและส่งสัญญาณความรู้สึกปวดศีรษะออกมา  ยานาราทริปแทนเป็นยาที่ที่มีกลไกการออกฤทธิ์บริเวณตัวรับ(Receptor)ที่มีชื่อว่า 5-HT1B/1D receptors หรือ  5-Hydroxytryptamine1B/1D  receptor  ส่งผลให้หลอดเลือดในสมองหดตัว และลดการกระตุ้นความรู้สึกเจ็บปวด จนมีผลให้อาการปวดศีรษะไมเกรนบรรเทาลง 
 
 ///// นาราทริปแทนมีรูปแบบการจัดจำหน่ายอย่างไร? ///// 
ยานาราทริปแทนมีรูปแบบการจัดจำหน่ายเป็น 
- ยาเม็ดชนิดรับประทาน ที่ประกอบด้วย Naratriptan HCl/Hydrochloride ขนาด 1และ2.5 มิลลิกรัม/เม็ด 
 
 ///// นาราทริปแทนมีขนาดรับประทานยาอย่างไร? ///// 
ยานาราทริปแทนมีขนาดรับประทานยา เช่น 
 
- ผู้ใหญ่อายุตั้งแต่ 18ปีขึ้นไป:เริ่มต้นรับประทาน 1 หรือ 2.5 มิลลิกรัม ครั้งเดียว  หากอาการยังไม่ดีขึ้น ให้เว้นระยะเวลาจากการรับประทานครั้งแรก 4 ชั่วโมง แล้วรับประทานยาในขนาดเดิมอีก 1 ครั้ง ขนาดรับประทานสูงสุดไม่เกิน 5 มิลลิกรัม/วัน 
- เด็กและผู้อายุต่ำกว่า18ปี: ยังไม่มีข้อมูลที่แน่ชัดถึงผลข้างเคียงและความปลอดภัยในการใช้ยานี้ในผู้ป่วยกลุ่มวัยนี้   การใช้ยานี้ในผู้ป่วยกลุ่มวัยนี้  จึงต้องอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ไม่ควรใช้ยานี้รักษาอาการไมเกรนบางประเภทที่มีอาการทางสมองร่วมด้วย เช่น  Basilar migraine หรือ Hemiplegic migraine  ด้วยจะเสี่ยงต่อเส้นโลหิตในสมองอุดตัน/โรคหลอดเลือดสมอง(Stroke) 
- ไม่ควรใช้ยานี้เกินกว่า 4 ครั้ง/เดือน  การเกิดไมเกรนบ่อยครั้งย่อมรบกวนการดำเนินชีวิตประจำวัน  ผู้ป่วยควรพบแพทย์เพื่อรักษาที่ต้นเหตุจะเป็นผลดีมากกว่าการใช้ยาเพียงอย่างเดียว 
*****หมายเหตุ: ขนาดยา และระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  		  ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยานาราทริปแทน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่าง ความดันโลหิตสูง เส้นเลือดขอด  รวมทั้งกำลังกิน	  ยาหรืออาหารเสริมอะไรอยู่ เพราะยานาราทริปแทนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริม      ที่รับประทานอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร               เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยานาราทริปแทน สามารถรับประทานเมื่อนึกขึ้นได้ ถ้าเวลา  ใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดยาเป็น 2 เท่า  อนึ่งการรับประทานยานี้ในระหว่างวัน ควรเว้นระยะการรับประทานห่างกัน 4 ชั่วโมง                                   เป็นอย่างต่ำ 
 
 ///// นาราทริปแทนมีผลไม่พึงประสงค์อย่างไร? ///// 
ยานาราทริปแทนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้ เช่น 
- ผลต่อหัวใจ:  เช่น  ชีพจรเต้นผิดปกติ  เกิดอาการเจ็บหน้าอก  หัวใจเต้นเร็วหือไม่ก็ช้า  ทำให้หลอดเลือดที่เลี้ยงหัวใจหดเกร็งตัว  มีความดันโลหิตสูงขึ้น  หัวใจล้มเหลว 
- ผลต่อระบบประสาท:  เช่น  วิงเวียน  ง่วงนอน  ปวดศีรษะ  ความรู้สึกสัมผัสเพี้ยน 
- ผลต่อระบบทางเดินอาหาร:  เช่น  คลื่นไส้อาเจียน  ปากแห้ง  ลำไส้ใหญ่อักเสบ 
- ผลต่อกล้ามเนื้อ:  เช่น   ปวดกล้ามเนื้อ  กล้ามเนื้อหดเกร็งตัว/เป็นตะคริว 
- ผลต่อตา:  เช่น  ตาแพ้แสงสว่าง  ตาพร่า 
- ผลต่อผิวหนัง:  เช่น  เกิดผื่นคัน  ลมพิษ  มีอาการใบหน้าบวม 
 
 ///// มีข้อควรระวังการใช้นาราทริปแทนอย่างไร? ///// 
มีข้อควรระวังการใช้ยานาราทริปแทน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  ผู้ที่มีอายุต่ำกว่า18 ปี 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยน เม็ดยาแตกหัก 
- ห้ามปรับขนาดรับประทานด้วยตนเอง 
- หยุดการใช้ยานี้ทันที ถ้าพบอาการแพ้ยานี้ เช่น เกิดผื่นคัน  ใบหน้าบวม ขึ้นผื่นทั้งตัว แล้วรีบไปโรงพยาบาลทันที/ฉุกเฉิน 
- ห้ามใช้ยานี้กับผู้ป่วยไมเกรนชนิดมีอาการทางสมอง(Basilar/Haemiplegic migraine)  ผู้ป่วยโรคความดันโลหิตสูงที่ยังไม่สามารถควบคุมอาการได้  ผู้ป่วยด้วยอาการกล้ามเนื้อหัวใจขาดเลือด  ผู้ที่มีภาวะหลอดเลือดแดงหดเกร็งตัว  ผู้มีภาวะหลอดเลือดในสมองตีบ(โรคหลอดเลือดสมอง)   ผู้ที่มี โรคตับ หรือโรคไต ในระดับรุนแรง 
- ระวังการใช้ยานี้กับผู้สูงอายุ  ด้วยเป็นกลุ่มเสี่ยงที่อาจเกิดอาการข้างเคียงได้มากกว่าผู้ป่วยกลุ่มอื่น 
- ปฏิบัติตัวตามคำแนะนำของ แพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยานาราทริปแทนด้วย) ยาแผนโบราณทุกชนิด อาหารเสริม ผลิตภัณฑ์เสริมอาหาร และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// นาราทริปแทนมีปฏิกิริยาระหว่างยากับยาตัวอื่นอย่างไร? ///// 
ยานาราทริปแทนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยานาราทริปแทนร่วมกับยากลุ่ม Ergot alkaloids(เช่น Ergotamine)  ยาเม็ดคุมกำเนิด   ยา Methysergide (ยารักษาอาการไมเกรนที่ปัจจุบันไม่นิยมใช้แล้วเพราะทำให้เกิดพังผืดรุนแรงในช่องหลังเยื่อบุช่องท้อง/Retroperitoneal fibrosis  และพังผืดของช่องหลังปอด/Retropulmonary fibrosis)     ด้วยจะทำให้ผู้ป่วยได้รับผลข้างเคียงจากยานาราทริปแทนมากยิ่งขึ้น 
- ห้ามใช้ยานาราทริปแทนร่วมกับยา 5-hydroxytryptophan,  Tramadol,  ด้วยจะก่อให้เกิดภาวะ Serotonin syndrome ตามมา 
- ห้ามใช้ยานาราทริปแทนร่วมกับยา Almotriptan  เพราะจะส่งผลให้มีภาวะหลอดเลือดดำตีบมากยิ่งขึ้น จนก่อให้เกิดภาวะเลือดไหลเวียนไม่สะดวก และเกิดความดันโลหิตสูงตามมา 
- การใช้ยานาราทริปแทนร่วมกับยา Droxidopa  อาจทำให้เกิดความดันโลหิตสูงในขณะที่ผู้ป่วยอยู่ในท่านอน  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
 
 ///// ควรเก็บรักษานาราทริปแทนอย่างไร? ///// 
ควรเก็บยานาราทริปแทนภายใต้อุณหภูมิ 20 – 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// นาราทริปแทนมีชื่ออื่นอีกไหม? ผลิตจากบริษัทอะไรบ้าง? ///// 
ยานาราทริปแทน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/naratriptan/?type=brief&amp;mtype=generic [2017,Feb25] 
https://www.drugs.com/pro/naratriptan.html [2017,Feb25] 
https://en.wikipedia.org/wiki/Naratriptan [2017,Feb25] 
http://www.pharmaline.co.il/images/newsletterregistration/GSK/Naramig/naramig_moh_apr._01.2009.pdf [2017,Feb25] 
https://www.drugs.com/drug-interactions/naratriptan-index.html?filter=3&amp;generic_only= [2017,Feb25]
