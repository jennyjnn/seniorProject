พาริทาพรีเวียร์ (Paritaprevir)
 ///// บทนำ ///// 
ยาพาริทาพรีเวียร์(Paritaprevir) เป็นยาที่ใช้บำบัดโรคไวรัสตับอักเสบซี แบบเรื้อรัง เพื่อเป็นการเพิ่มประสิทธิภาพในการรักษา นักวิทยาศาสตร์จึงออกแบบสูตรตำรับของยาพาริทาพรีเวียร์เป็นแบบยารับประทานที่ผสมร่วมกับตัวยาอื่น และได้สูตรตำรับออกมาดังนี้
ออมบิทาสเวียร์(Ombitasvir) + พาริทาพรีเวียร์(Paritaprevir) + ริโทนาเวียร์(Ritonavir)    การใช้ยาสูตรตำรับพาริทาพรีเวียร์อย่างต่อเนื่องและถูกต้องจะทำให้เชื้อไวรัสตับอักเสบซีสายพันธุ์ที่ตอบสนองต่อสูตรตำรับนี้ทยอยลดจำนวนลง ส่งผลให้ผู้ป่วยมีอาการดีขึ้นและหายป่วยในที่สุด  อย่างไรก็ตามสูตรตำรับดังกล่าวก็อาจต้องพึ่งพายาต้านไวรัสตับอักเสบซีตัวอื่นที่มีกลไกการออกฤทธิ์แตกต่างกันออกไป เช่น ใช้ร่วมกับยาDasabuvir และRibavirin 
มีข้อห้ามหลายประการที่ผู้ป่วยควรทราบและพึงปฏิบัติก่อนใช้ยาสูตรตำรับยาผสม/สูตรตำรับยาพาริทาพรีเวียร์นี้ เช่น 
1.	กรณีผู้ป่วยเป็นสตรี ก่อนเริ่มใช้สูตรตำรับผสมของพาริทาพรีเวียร์จะต้องแจ้งแพทย์ให้ทราบว่าตนเองใช้ยาเม็ดคุมกำเนิดหรือไม่ ด้วยการใช้ยาเม็ดคุมกำเนิดร่วมกับสูตรตำรับผสมของพาริทาพรีเวียร์จะส่งผลให้เกิดความเป็นพิษกับตับ 
2.	ผู้ที่เคยป่วยเป็นโรคไวรัสตับอักเสบบี ตัวยาในสูตรตำรับพาริทาพรีเวียร์สามารถทำให้อาการป่วยของตับอักเสบบีกลับมากำเริบได้ 
3.	แจ้งแพทย์ทุกครั้งที่เข้ารับการรักษาว่า ตนเองมียาอะไรรับประทานอยู่ก่อน  
ด้วยยาหลายรายการสามารถกระตุ้นภาวะยาตีกัน/ปฏิกิริยาระหว่างยากับสูตรตำรับของยาออมบิทาสเวียร์ เช่น Alfuzosin, Colchicine, Dronedarone, Efavirenz, Ranolazine, Rifampin, Sildenafil และตัวยาอื่นๆอีกมากมาย 
4.	แจ้งประวัติโรคประจำตัวทุกโรคให้แพทย์ทราบ  ด้วยอาการของโรคหลายประเภท สามารถทวีความรุนแรงได้ เมื่อใช้ยาในสูตรตำรับของยาออมบิทาสเวียร์ เช่น โรคตับชนิดต่างๆที่นอกเหนือจากโรคไวรัสตับอักเสบซี  โรคเอชไอวี  มีการผ่าตัดเปลี่ยนตับใหม่  ป็นโรคหัวใจ หรือ โรคเลือด 
5.	ยาสูตรตำรับยาพาริทาพรีเวียร์สามารถทำให้ทารกในครรภ์มารดาเสียชีวิตได้จึงห้ามใช้ยาสูตรตำรับนี้แก่ผู้ป่วยที่กำลังตั้งครรภ์ รวมถึงผู้ป่วยสตรีในภาวะให้นมบุตร 
6.	ห้ามใช้สูตรตำรับยาพาริทาพรีเวียร์กับผู้ที่มีอายุต่ำกว่า 18 ปีลงมา 
7.	ห้ามหยุดใช้ยานี้โดยกะทันหัน ด้วยจะทำให้อาการของโรคไวรัสตับอักเสบซีกลับมาทวีความรุนแรงมากกว่าเดิม 
8.	ระหว่างได้รับยานี้แล้วพบว่าตนเองมีอาการ  รู้สึกสับสน  เบื่ออาหาร  ปวดท้อง  ปัสสาวะมีสีเข้ม  ตัวเหลืองตาเหลือง  ต้องรีบมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
ในตลาดยา เราสามารถพบเห็นการใช้ยาชื่อการค้าของสูตรตำรับยาพาริทาพรีเวียร์ว่า Viekira Pak และ Technivie  เพื่อประสิทธิผลของการรักษาผู้ป่วยต้องรับประทานยาตรงตามขนาดและเวลาตามคำสั่งแพทย์ และ 
ระหว่างที่ได้รับยาสูตรตำรับพาริทาพรีเวียร์ หากพบอาการ  หายใจลำบาก  วิงเวียนคล้ายเป็นลม   ปวดศีรษะ  ความดันโลหิตต่ำ  ใบหน้าบวม  ลิ้น-คอ-ปากบวม หรือเกิดผื่นคันต่อผิวหนัง ต้องหยุดการใช้ยานี้ทันที แล้วรีบมาโรงพยาบาลทันที/ฉุกเฉิน 
 
 ///// พาริทาพรีเวียร์มีสรรพคุณ(คุณสมบัติ)อย่างไร? ///// 
ไวรัสตับอักเสบซี  มี 7 สายพันธุ์  แต่ด้วยการออกฤทธิ์ของยาทั้ง 3 รายการ (Ombitasvir + Paritaprevir + Ritonavir) ร่วมกับยา Dasabuvir และ Ribavirin 	  
ทำให้การรักษาโรคไวรัสตับอักเสบซีมีความจำเพาะเจาะจงเฉพาะต่อสายพันธุ์ 1เอ , 1บี  และสายพันธุ์ที่ 4 
 
 ///// พาริทาพรีเวียร์มีกลไกการออกฤทธิ์อย่างไร? ///// 
เชื้อไวรัสตับอักเสบซี จะแทรกซึมตัวมันเข้าไปในเซลล์ของตับ และจะปลดปล่อยสาร RNA เข้าสู่ไซโตพลาสซึม(Cytoplasm)ของเซลล์ตับ   RNA ของไวรัสฯดังกล่าวจะเข้ารวมตัวกับสาร Ribosomeในไวรัสฯ ทำให้เกิดการจำลองโปรตีนที่กลับมาสนับสนุน RNA ของไวรัสฯเพื่อสร้างRNA รุ่นใหม่   บนสายโปรตีนดังกล่าวยังประกอบไปด้วยโปรตีน 2 ลักษณะคือ Structural protein และ Non-structural protein ซึ่งประกอบไปด้วยหน่วยย่อยอื่นๆอีกที่มีชื่อเรียกเฉพาะว่า NS2,  NS3,  NS4, ซึ่งประกอบด้วยNS4A,  NS4B,  NS5A,  NS5B, 
- ตัวยา Ombitasvir จะเข้าจับกับ NS5A และแสดงฤทธิ์เป็นNS5A inhibitor 
- ตัวยาParitaprevir จะเข้าจับ NS3 และNS4A และแสดงฤทธิ์เป็น NS3-NS4A inhibitor 
- ตัวยาRitonavir จะสนับสนุนการออกฤทธิ์ของ Paritaprevir โดยยับยั้งการทำงานของเอนไซม์ที่ชื่อว่า Protease enzyme 
ด้วยกลไกของยาทั้ง 3 ตัว ทำให้กระบวนการจำลอง RNA ของไวรัสหยุดชะงักลง                        ส่งผลให้ไวรัสตับอักเสบซี หยุดการกระจายตัว  เป็นเหตุให้อาการของผู้ป่วยทุเลาลง
และหายเป็นปกติในที่สุด 
 
 ///// พาริทาพรีเวียร์มีรูปแบบการจัดจำหน่ายอย่างไร? ///// 
ยาพาริทาพรีเวียร์มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย/ผสมรวมตัวยา Ombitasvir  12.5มิลลิกรัม + Paritaprevir 75 มิลลิกรัม + Ritonavir 50 มิลลกรัม 
 
 ///// พาริทาพรีเวียร์มีขนาดรับประทานอย่างไร? ///// 
ยาพาริทาพรีเวียร์ มีขนาดรับประทานสำหรับรักษาไวรัสตับอักเสบซี เช่น 
- ผู้ใหญ่อายุตั้งแต่ 18 ปีขึ้นไป:	รับประทานยาตำรับผสม  ‘Ombitasvir 12.5 มิลลิกรัม + Paritaprevir 75 มิลลิกรัม+ Ritonavir 50 มิลลิกรัม’  2 เม็ดในตอนเช้าร่วมกับอาหารเช้า  อาจใช้ร่วมกับยา Dasabuvir 250 มิลลิกรัม วันละ 2 ครั้ง เช้า-เย็น ตามคำสั่งแพทย์ 
- ผู้อายุต่ำกว่า 18ปี: ยังไม่มีข้อมูลทางคลินิกที่ชัดเจนในขนาดยาและความปลอดภัยจากการใช้ยานี้ 
อนึ่ง: 
- กรณีของไวรัสตับอักเสบซี สายพันธุ์ที่ 1เอ แต่ไม่มีภาวะตับแข็ง แพทย์จะใช้ยาRibavirin ร่วมในการรักษาเป็นเวลา 12 สัปดาห์ 
- กรณีของไวรัสตับอักเสบซี สายพันธุ์ที่ 1เอ และมีภาวะตับแข็ง แพทย์จะใช้ยาRibavirin ร่วมในการรักษาเป็นเวลา 24 สัปดาห์ 
- กรณีของไวรัสตับอักเสบซี สายพันธุ์ที่ 1บี แต่ไม่มีภาวะตับแข็ง แพทย์จะใช้แต่สูตรตำรับของพาริทาพรีเวียร์ (Ombitasvir  + Paritaprevir + Ritonavir )
	เป็นเวลา 12 สัปดาห์ 
- กรณีของไวรัสตับอักเสบซี สายพันธุ์ที่ 1บี และมีภาวะตับแข็ง 
แพทย์จะใช้ยา Ribavirin ร่วมในการรักษาเป็นเวลา 12 สัปดาห์ 
- ห้ามหยุดการรับประทานยานี้เอง โดยไม่ขอคำแนะนำจากแพทย์ 
- ระยะเวลาการใช้ยานี้ให้เป็นไปตามคำสั่งแพทย์ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา พาริทาพรีเวียร์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ เช่น โรคหัวใจ   โรคตับชนิดอื่น  โรคเอชไอวี
รวมทั้งกำลังกินยา/ใช้ยาอะไรอยู่  เพราะยาพาริทาพรีเวียร์ อาจส่งผลให้อาการของ
โรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                      เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาพาริทาพรีเวียร์ สามารถรับประทานยาทันทีที่นึกขึ้นได้  หากลืมรับประทานยานี้นานเกิน 12 ชั่วโมง ให้รับประทานยามื้อถัดไปในเวลาเดิม และใช้ขนาดรับประทานปกติ ห้ามเพิ่มขนาดรับประทานเป็น 2 เท่า 
 
 ///// พาริทาพรีเวียร์มีผลไม่พึงประสงค์อย่างไร? ///// 
สูตรตำรับยาผสมของยาพาริทาพรีเวียร์ สามารถทำให้เกิดผลไม่พึงประสงค์จากยา(ผลข้างเคียง/อาการข้างเคียง)ต่างๆดังต่อไปนี้ เช่น 
- ผลต่อการทำงานของตับ:เช่น ทำให้เอนไซม์ในตับสูงขึ้น  ค่าบิลิรูบินสูง  มีภาวะดีซ่าน  เกิดภาวะตับวาย 
- ผลต่อระบบประสาท: เช่น ปวดศีรษะ  วิงเวียน  ความจำแย่ลง 
- ผลต่อกล้ามเนื้อ: เช่น ปวดกล้ามเนื้อ  ปวดหลัง  ปวดกระดูก   เจ็บหน้าอก 
- ผลต่อระบบทางเดินอาหาร: เช่น คลื่นไส้  ปวดท้อง  อาเจียน 
- ผลต่อผิวหนัง: เช่น มีผิวแห้ง  เกิดผื่นคัน   ผื่นผิวหนังอักเสบ 
- ผลต่อระบบทางเดินหายใจ:  เช่น หายใจขัด  ไอ 
- ผลต่อระบบเลือด:  เช่น โลหิตจาง   ฮีโมโกลบินลดลง 
- ผลต่อระบบหัวใจและหลอดเลือด:  เช่น เจ็บหน้าอก/แน่นหน้าอก  หัวใจเต้นผิดจังหวะ   ชีพจรเต้นผิดปกติ  ความดันโลหิตต่ำ 
- ผลต่อระบบการเผาผลาญพลังงานของร่างกาย: เช่น เบื่ออาหาร 
 
 ///// มีข้อควรระวังการใช้พาริทาพรีเวียร์อย่างไร? ///// 
มีข้อควรระวังการใช้ยาพาริทาพรีเวียร์ เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยโรคตับในระยะรุนแรง 
- ห้ามปรับขนาดรับประทานยานี้ด้วยตนเอง 
- ห้ามหยุดรับประทานยานี้โดยกะทันหัน 
- ปฏิบัติตัวตามคำสั่งแพทย์อย่างเคร่งครัด และมาพบแพทย์/มาโรงพยาบาลตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาพาริทาพรีเวียร์ด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// พาริทาพรีเวียร์มีปฏิกิริยากับยาตัวอื่นอย่างไร? ///// 
ยาพาริทาพรีเวียร์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาพาริทาพรีเวียร์ร่วมกับ ยาAlprazolam,  Alfentanil, และ Amiodarone  ด้วยยาพาริทาพรีเวียร์จะทำให้ระดับยาต่างๆดังกล่าวในกระแสเลือดสูงขึ้น
และอาจทำให้เกิดอาการข้างเคียงต่างๆจากยาเหล่านั้นสูงขึ้นตามมา 
- กรณีใช้ยาพาริทาพรีเวียร์ร่วมกับ ยา Aprepitant  จะทำให้ระดับยาพาริทาพรีเวียร์
ในกระแสเลือดเพิ่มสูงขึ้น  หากจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมเป็นกรณีไป 
- หลีกเลี่ยงการใช้ยาพาริทาพรีเวียร์ร่วมกับ ยาApalutamide  เพราะจะทำให้ระดับ 
พาริทาพรีเวียร์ในเลือดลดลง จนส่งผลให้ประสิทธิภาพการรักษาของยาพาริทาพรีเวียร์ด้อยไป 
 
 ///// ควรเก็บรักษาพาริทาพรีเวียร์อย่างไร? ///// 
ควรเก็บยาพาริทาพรีเวียร์ ภายใต้อุณหภูมิ 30 องศาเซลเซียส  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
ไม่เก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง   ไม่เก็บยาที่ หมดอายุ  ไม่ทิ้งทำลายยาลงในคูคลองตามธรรมชาติ 
 
 ///// พาริทาพรีเวียร์มีชื่ออื่นอีกไหม? ผลิตจากบริษัทอะไรบ้าง? ///// 
พาริทาพรีเวียร์ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Paritaprevir [2018,June30] 
https://en.wikipedia.org/wiki/NS3_(HCV) [2018,June30] 
https://www.accessdata.fda.gov/drugsatfda_docs/label/2014/206619lbl.pdf [2018,June30] 
https://www.medicines.org.uk/emc/files/pil.3644.pdf [2018,June30] 
https://www.drugs.com/uk/viekirax.html [2018,June30] 
https://en.wikipedia.org/wiki/NS3_(HCV)#/media/File:HCV_genome.png [2018,June30] 
https://www.drugbank.ca/drugs/DB09297 [2018,June30] 
https://www.drugs.com/sfx/ombitasvir-paritaprevir-ritonavir-side-effects.html [2018,June30]
