ฟลูตาไมด์ (Flutamide)
 ///// บทนำ ///// 
ยาฟลูตาไมด์ (Flutamide) เป็นยาประเภทนอนสเตียรอยดอล แอนตี้แอนโดรเจน (Nonsteroidal antiandrogen ย่อว่า NSAA) ทางคลินิกใช้ยานี้รักษาโรคมะเร็งต่อมลูกหมากในระยะแพร่กระจาย  ภาวะขนดกในสตรี  และในสตรีที่มีฮอร์โมนแอนโดรเจนมากผิดปกติ   ยาฟลูตาไมด์มีการออกฤทธิ์แข่งขันกับฮอร์โมนเพศชาย(Androgen) ส่งผลลดการขยายตัวของเซลล์มะเร็งต่อมลูกหมากและเซลล์ปกติของต่อมลูกหมาก  ธรรมชาติตัวยาฟลูตาไมด์เป็นยาที่ยังไม่สามารถออกฤทธิ์ได้ หรือที่เรียกกันว่าโปรดรัก(Prodrug)  เมื่อรับประทานยาชนิดนี้/ยานี้ ระบบทางเดินอาหารของคนเราจะเปลี่ยนยาฟลูตาไมด์ไปเป็นสารไฮดรอกซีฟลูตาไมด์ (Hydroxyflutamide) ซึ่งมีโครงสร้างโมเลกุลที่สามารถออกฤทธิ์ได้   ทั่วไป ร่างกายต้องใช้เวลาประมาณ 5–6 ชั่วโมงเพื่อรอเวลาให้ยาฟลูตาไมด์ในกระแสเลือดสลายตัวลงครึ่งหนึ่ง ขณะที่สารไฮดรอกซีฟลูตาไมด์ต้องใช้เวลา 8–10 ชั่วโมง  ทั้งนี้การกำจัดยาฟลูตาไมด์จะผ่านไปกับปัสสาวะเป็นส่วนมาก แต่มีตัวยาบางส่วน ส่วนน้อยที่ถูกขับทิ้งไปอุจจาระ 
ผู้ป่วยที่มีโรคประจำตัวดังต่อไปนี้ ไม่เหมาะกับการใช้ยาฟลูตาไมด์เพราะอาจทำให้อาการโรคประจำตัวนั้นๆกำเริบมากขึ้น เช่น ผู้ป่วยโรคตับ  ผู้ป่วยจีซิกพีดี(G6PD deficiency)  หรืออาจทำให้ผลข้างเคียงจากยาฟลูตาไมด์สูงขึ้น  เช่น  ผู้ที่สูบบุหรี่  ตลอดจนกระทั่งผู้ที่ใช้ยาต้านการแข็งตัวของเลือด  อย่างเช่น Warfarin หรือ Coumadin 
ผู้ที่ได้รับยาฟลูตาไมด์ ยังอาจมีอาการข้างเคียง(ผลข้างเคียง)บางอย่างที่พบเห็นได้บ่อย เช่น ท้องเสีย  ผู้ป่วยควรใช้ยาบำบัดอาการท้องเสียที่สั่งจ่ายจากแพทย์ผู้ทำการรักษาเท่านั้น และไม่ควรไปซื้อหายาแก้ท้องเสียมารับประทานเอง ทั้งนี้เพื่อหลีกเลี่ยงภาวะยาตีกัน(ปฏิกิริยาระหว่างยา) 
ทางการแพทย์ได้มีข้อสรุปเกี่ยวกับอาการข้างเคียงที่ค่อนข้างรุนแรงจากการใช้ยาชนิดนี้ และเมื่อพบเห็นอาการต่างๆดังต่อไปนี้ ต้องรีบนำผู้ป่วยส่งโรงพยาบาลทันที อาทิ 
- เกิดผื่นคันตามผิวหนังหรือผิวหนังลอก  อาจมีไข้หรือไม่มีไข้ร่วมด้วยก็ได้  	  หายใจลำบาก  กลืนลำบาก   ใบหน้า-ปาก-คอมีอาการบวม 
- ปัสสาวะมีเลือดปน/ปัสสาวะเป็นเลือด 
- มีเลือดออกทางทวารหนัก/อุจจาระเป็นเลือด หรือเจ็บทวารหนักอย่างรุนแรง 
- สีผิวเปลี่ยนเป็นสีเทาหรือเขียวคล้ำ 
คณะกรรมการอาหารและยาของไทยได้บรรจุให้ยาฟลูตาไมด์อยู่ในบัญชียาหลักแห่งชาติ และอยู่ในหมวดยาควบคุมพิเศษโดยมีเงื่อนไขการใช้ดังนี้ “ ใช้เป็น Monotherapy(ยาเดี่ยว)สำหรับการรักษามะเร็งต่อมลูกหมากในระยะแพร่กระจายโดยใช้เป็น Second-line drug(ยาตัวที่สอง)หลัง Bilateral orchiectomy(การผ่าตัดอัณฑะออกทั้งสองข้าง) “ 
ยาฟลูตาไมด์จัดเป็นยาที่มีอันตราย การใช้ยาชนิดนี้จึงต้องอยู่ภายใต้การดูแลของแพทย์ และจะพบเห็นการใช้ยาชนิดนี้แต่ในสถานพยาบาลเท่านั้น 
 
 ///// ฟลูตาไมด์มีสรรพคุณ(คุณสมบัติ)อย่างไร? ///// 
ยาฟลูตาไมด์มีสรรพคุณ/ข้อบ่งใช้ เช่น 
- รักษามะเร็งต่อมลูกหมากในระยะแพร่กระจาย 
- รักษาภาวะขนดกในสตรี 
 
 ///// ฟลูตาไมด์มีกลไกการออกฤทธิ์อย่างไร? ///// 
ยาฟลูตาไมด์เป็นยาประเภท Nonsteroidal antiandrogen  ตัวยาไม่ได้ออกฤทธิ์ลดฮอร์โมนแอนโดรเจน(Androgen) แต่กลไกการออกฤทธิ์คือ ตัวยาจะเข้าแข่งขันหรือปิดกั้นช่องทางมิให้เซลล์มะเร็งต่อมลูกหมากนำฮอร์โมนแอนโดรเจนไปใช้กระตุ้นการเจริญเติบโตของเซลล์มะเร็งส่งผลให้เซลล์มะเร็งต่อมลูกหมากชะลอการเจริญเติบโต  และด้วยกลไกของยาฟลูตาไมด์ที่ยับยั้งเซลล์เป้าหมายไม่ให้นำแอนโดรเจนไปใช้งานได้  ทางการแพทย์จึงนำยานี้มาบำบัดภาวะขนดกในสตรีจากสาเหตุมีฮอร์โมนแอนโดรเจนมากผิดปกติได้อีกด้วย 
 
 ///// ฟลูตาไมด์มีรูปแบบการจัดจำหน่ายอย่างไร? ///// 
ยาฟลูตาไมด์มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Flutamide ขนาด 250 มิลลิกรัม/เม็ด 
 
 ///// ฟลูตาไมด์มีขนาดรับประทานอย่างไร? ///// 
ยาฟลูตาไมด์มีขนาดรับประทาน เช่น 
ก. สำหรับภาวะขนดกในสตรี: 
- ผู้ใหญ่: รับประทานยาครั้งละ 250 มิลลิกรัม วันละ 2–3 ครั้ง ร่วมกับยาเม็ดคุมกำเนิดที่แพทย์จะสั่งจ่ายควบคู่กัน 
ข. สำหรับรักษามะเร็งต่อมลูกหมากระยะแพร่กระจาย: 
- ผู้ใหญ่: การใช้ยาสำหรับผู้ป่วยมะเร็งต่อมลูกหมากต้องเป็นไปตามดุลยพินิจและอยู่ภายใต้การดูแลของแพทย์เท่านั้น  ผู้ป่วยต้องรับประทานยาตรงตามขนาดและเวลาที่แพทย์กำหนด และมาพบแพทย์/มาโรงพยาบาลเพื่อตรวจติดตามความก้าวหน้าของการรักษาตามที่แพทย์นัดหมายทุกครั้ง 
อนึ่ง: 
- ทั่วไปทางคลินิก  มักจะไม่ใช้ยานี้กับสตรี  ดังนั้นการนำมาใช้รักษาภาวะขนดกในสตรีต้องเป็นไปตามความเห็นของแพทย์แต่ผู้เดียว 
- ยานี้สามารถรับประทานก่อนหรือหลังอาหารก็ได้ แต่ควรรับประทานในเวลาเดียวกันของทุกๆวัน 
- เด็ก:  ห้ามใข้ยานี้ในเด็ก 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฟลูตาไมด์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคเบาหวาน   โรคหัวใจ  รวมทั้งกำลังกินยา/ใช้ยาอะไรอยู่ เพราะยาฟลูตาไมด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาฟลูตาไมด์ สามารถรับประทานทันทีที่นึกขึ้นได้ หากเวลาใกล้ เคียงกับการรับประทานยาในมื้อถัดไป ห้ามเพิ่มขนาดรับประทานเป็น 2เท่า ให้รับประทานยาที่ขนาดปกติ 
แต่ทั้งนี้ การจะใช้ยาฟลูตาไมด์ได้อย่างมีประสิทธิผล ต้องอาศัยการรับประทานอย่างต่อเนื่อง ตรงขนาด และตรงเวลา ตามคำสั่งแพทย์ 
 
 ///// ฟลูตาไมด์มีผลไม่พึงประสงค์อย่างไร? ///// 
ยาฟลูตาไมด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)กับผู้ป่วยได้แตกต่างกัน ผู้ป่วยบางรายอาจได้รับผลข้างเคียงน้อยหรือมากขึ้นอยู่กับการตอบสนองของร่างกายผู้ป่วยเอง  ผลข้างเคียงที่อาจเกิดขึ้นได้มีดังต่อไปนี้ เช่น 
- ผลต่อระบบเลือด: เช่น มีภาวะโลหิตจาง   เกล็ดเลือดต่ำ   เม็ดเลือดขาวนิวโทรฟิลต่ำ 
- ผลต่อระบบทางเดินอาหาร: เช่น ท้องเสีย  คลื่นไส้อาเจียน  ปวดท้อง  เบื่ออาหาร 
- ผลต่อระบบประสาท: เช่น ง่วงนอน   วิงเวียน   รู้สึกสับสน  มีไข้ 
- ผลต่อระบบหัวใจและหลอดเลือด: เช่น ความดันโลหิตสูง   ตัวบวม 
- ผลต่อตับ: เช่น เป็นพิษกับตับ/มีภาวะตับอักเสบ 
- ผลต่อไต: เช่น เกิดภาวะไตวาย 
- ผลต่อผิวหนัง: เช่น เกิดผื่นคัน  ผมร่วง  เหงื่ออกมาก 
- ผลต่อสภาพจิตใจ: เช่น ซึม   วิตกกังวล   กระสับกระส่าย 
- ผลต่อกล้ามเนื้อ: เช่น เป็นตะคริว 
- ผลต่อระบบต่อมไร้ท่อ: เช่น หน้าอก/เต้านมโต  เจ็บเต้านม 
- ผลต่อระบบทางเดินหายใจ: เช่น ปอดอักเสบ 
- อื่นๆ:   เช่น นกเขาไม่ขัน 
 
 ///// มีข้อควรระวังการใช้ฟลูตาไมด์อย่างไร? ///// 
มีข้อควรระวังการใช้ยาฟลูตาไมด์ เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก 
- หลีกเลี่ยงการใช้ยานี้กับผู้ป่วยโรคตับ  สตรีมีครรภ์  สตรีในภาวะให้นมบุตร และเด็ก 
- รับประทานยานี้ต่อเนื่องตรงตามขนาดและเวลาในแต่ละวัน 
- หากพบอาการข้างเคียงจากยานี้ที่รุนแรงหรือที่เป็นอุปสรรคต่อการดำเนินชีวิต เช่น ท้องเสียรุนแรง  ปัสสาวะมีเลือดปน  ควรรีบพาผู้ป่วยมาพบแพทย์/มาโรงพยาบาลทันที ไม่ต้องรอถึงวันแพทย์นัด 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการตรวจร่างกายและดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาฟลูตาไมด์ด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ฟลูตาไมด์มีปฏิกิริยาระหว่างยากับยาตัวอื่นอย่างไร? ///// 
ยาฟลูตาไมด์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาฟลูตาไมด์ร่วมกับยาWarfarin  ด้วยจะทำให้มีภาวะเลือดออกง่ายมากตามมา 
- หลีกเลี่ยงการใช้ยาฟลูตาไมด์ร่วมกับยาLeflunomide  เพราะอาจทำให้เกิดพิษกับตับของผู้ป่วย 
- หลีกเลี่ยงการใช้ยาฟลูตาไมด์ร่วมกับยาPrilocaine เพราะอาจทำให้เกิดความผิดปกติของเลือดที่เรียกว่าภาวะเมทฮีโมโกลบินในเลือด(Methemoglobinemia) 
- หลีกเลี่ยงการใช้ยาฟลูตาไมด์ร่วมกับยาAdenosine เพราะอาจทำให้คลื่นไฟฟ้าหัวใจผิดปกติไป 
 
 ///// ควรเก็บรักษาฟลูตาไมด์อย่างไร? ///// 
ควรเก็บรักษายาฟลูตาไมด์ ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// ฟลูตาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาฟลูตาไมด์ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Cytomid, Drogenil, Flutacare, Flutide, Flutam 
 
 ///// บรรณานุกรม ///// 
https://en.wikipedia.org/wiki/Flutamide#Pharmacology [2018,May12] 
https://patienteducation.osumc.edu/Documents/Flutamide.pdf [2018,May12] 
https://www.drugs.com/mtm/eulexin.html [2018,May12] 
http://www.mims.com/thailand/drug/info/flutan/?type=brief [2018,May12] 
http://drug.fda.moph.go.th:81/nlem.in.th/medicine/essential/list/139#item-8804 [2018,May12] 
http://www.mims.com/thailand/drug/info/flutamide/?type=brief&amp;mtype=generic [2018,May12] 
https://www.drugs.com/dosage/flutamide.html [2018,May12]
