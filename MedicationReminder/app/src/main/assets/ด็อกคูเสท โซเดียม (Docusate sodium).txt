ด็อกคูเสท โซเดียม (Docusate sodium)
 ///// บทนำ ///// 
ยาด็อกคูเสท โซเดียม(Docusate sodium ชื่ออื่นคือ Docusate salts หรือ   Dioctyl sulfosuccinate)เป็นยาระบาย(ยาแก้ท้องผูก)ที่ใช้บำบัดรักษาอาการท้องผูก จัดเป็นยาทางเลือกที่ดีสำหรับเด็กที่มีอาการท้องผูกหรือขับถ่ายลำบากด้วยมีอุจจาระแข็ง รูปแบบผลิตภัณฑ์ยานี้จะเป็นทั้งยารับประทานและยาที่สวนเข้าทางทวารหนัก  หลังจากได้รับยาด็อกคูเสท โซเดียมแล้ว ตัวยาจะเริ่มออกฤทธิ์ช่วยให้ระบายได้ดีขึ้นภายใน 12 – 72 ชั่วโมง  ยาด็อกคูเสท โซเดียมสามารถถูกดูดซึมจากระบบทางเดินอาหารเข้าสู่กระแสเลือด และผ่านเข้าไปในน้ำนมของมารดาได้ 
ด้วยยาด็อกคูเสท โซเดียม อยู่ในรูปของสารประกอบประเภทเกลือ จึงมีกลไกดึงน้ำจากลำไส้เข้าสู่เนื้ออุจจาระจนทำให้อุจจาระนิ่มตัวลง ทำให้ง่ายต่อการขับถ่ายในที่สุด  ยาด็อกคูเสท โซเดียมยังถูกนำไปเป็นยาหยอดหูใช้ละลายขี้หูอีกด้วย โดยถูกเตรียมเป็นสารละลายขนาด 0.5% 
สำหรับประเทศไทยจะพบเห็นการใช้ยาด็อกคูเสท โซเดียมเป็นทั้งยาระบายและยาละลายขี้หู   และองค์การอนามัยโลกได้ระบุให้ยาด็อกคูเสท โซเดียมเป็นยาจำเป็นขั้นพื้นฐานที่สถานพยาบาลควรมีสำรองไว้ให้บริการกับผู้ป่วย 
ข้อควรระวังบางประการที่ผู้บริโภค/ผู้ป่วยควรทราบก่อนที่จะนำยาด็อกคูเสท โซเดียมไปใช้บำบัดอาการท้องผูกหรือใช้เป็นยาละลายขี้หูมีดังต่อไปนี้ 
- ห้ามใช้กับผู้ที่มีประวัติแพ้ยาด็อกคูเสท โซเดียม 
- ห้ามใช้กับผู้ที่มีอาการปวดท้องที่ยังไม่ทราบสาเหตุ  รวมถึงผู้ที่อยู่ในภาวะคลื่นไส้ 	  อาเจียน  หรือป่วยด้วยไส้ติ่งอักเสบ 
- ห้ามใช้ยาด็อกคูเสท โซเดียมร่วมกับยาระบายประเภทอื่น โดยไม่ได้รับคำสั่งจาก    แพทย์ 
ในทางคลินิก สามารถใช้ยาด็อกคูเสท โซเดียมได้ทั้งกับผู้ใหญ่ และเด็กอายุตั้งแต่ 12 ปีขึ้นไป  การรับประทานยานี้(กรณีใช้เป็นยาระบาย) ทำได้ทั้งก่อนหรือพร้อมอาหาร โดยต้องดื่มน้ำร่วมด้วยประมาณ 240 มิลลิลิตรเป็นอย่างต่ำ  แพทย์อาจแนะนำให้ดื่มน้ำตามมากเป็นพิเศษหลังกินยานี้ เพื่อช่วยกระตุ้นให้ลำไส้มีการบีบตัวและขับถ่ายได้เร็วขึ้น 
การใช้ยาด็อกคูเสท โซเดียมเป็นเวลานานและบ่อยจนเกินไป อาจทำให้ระบบการขับถ่ายที่เป็นธรรมชาติของผู้ป่วยเปลี่ยนแปลงไปจนเกิดอาการท้องผูกมากขึ้น จึงควรใช้ยานี้ตามคำสั่งแพทย์เท่านั้น 
ยาด็อกคูเสท โซเดียมอาจทำให้ผู้ที่รับประทานยานี้เกิดอาการข้างเคียง(ผลข้างเคียง)อย่างเช่น  รู้สึกรสขมระหว่างรับประทาน  ท้องอืด  เป็นตะคริว  ท้องเสีย                            มีแก๊สในกระเพาะอาหารและลำไส้มาก  ระคายเคืองบริเวณทางทวารหนัก ดังนั้น 
หลังการใช้ยาด็อกคูเสท โซเดียม ควรต้องสังเกตว่า อุจจาระมีเลือดปนมากับอุจจาระด้วยหรือไม่ 
อาการของผู้ที่ได้รับด็อกคูเสท โซเดียมเกินขนาดอาจสังเกตได้จาก 2 อาการหลัก คือ มีภาวะท้องเสียอย่างรุนแรง หรือเกิดตะคริวที่บริเวณหน้าท้อง 
อนึ่ง ต้องระวังมิให้ตัวยาด็อกคูเสท โซเดียมกระเด็น เข้าตา เข้ารูจมูก หรือสัมผัสกับผิวหนัง  ด้วยจะก่อให้เกิดการอักเสบระคายเคืองมากยิ่งขึ้น 
กรณีที่มีข้อซักถามเพิ่มเติมเกี่ยวกับยาด็อกคูเสท โซเดียม ผู้บริโภค/ผู้ป่วยสามารถสอบถามได้จากแพทย์ผู้ที่ทำการรักษา หรือจากเภสัชกรได้โดยทั่วไป 
 
 ///// ด็อกคูเสท โซเดียมมีสรรพคุณ(คุณสมบัติ)อย่างไร? ///// 
ยาด็อกคูเสท โซเดียมมีสรรพคุณ/ข้อบ่งใช้เพื่อ 
- ใช้เป็นยาระบายบำบัดอาการท้องผูก กรณีใช้เป็นยารับประทาน หรือสวนทวารหนัก 
- ใช้เป็นยาละลายขี้หูกรณีใช้เป็นยาหยอดหู 
 
 ///// ด็อกคูเสท โซเดียมมีกลไกการออกฤทธิ์อย่างไร? ///// 
กลไกการออกฤทธิ์ของยาด็อกคูเสท โซเดียมในกรณีเป็นยาระบาย/ยาแก้ท้องผูกคือ ตัวยาจะถูกดูดซึมจากระบบทางเดินอาหารเข้าสู่กระแสเลือด  จากนั้นจะกระจายตัวเข้าไปในถุงน้ำดี รวมถึงเข้าสู่น้ำนมของมารดาได้  ตัวยาด็อกคูเสทเป็นสารประเภทลดแรงตึงผิว (Surfactant properties,การซึมผ่านผิวของสาร/สิ่งต่างๆ)  โดยคุณสมบัติดังกล่าว จึงทำให้น้ำในลำไส้แทรกซึมเข้าสู่เนื้ออุจจาระ  ทำให้อุจจาระนิ่มตัว และสะดวกต่อการขับถ่าย 
สำหรับกลไกของยาด็อกคูเสท โซเดียมกรณีเป็นยาหยอดหูเพื่อละลายขี้หู โดยจะใช้ยาหยอดหูด็อกคูเสทขนาดความเข้มข้น 0.5% หยอดหู  ซึ่งส่งผลให้ขี้หูนิ่มและอ่อนตัวลง ทำให้ง่ายต่อการหลุดร่อนออกจากรูหู 
 ///// ด็อกคูเสท โซเดียมมีรูปแบบการจัดจำหน่ายอย่างไร? ///// 
ในประเทศไทย ยาด็อกคูเสท โซเดียมมีรูปแบบการจัดจำหน่าย เช่น 
 
- ยาแคปซูลนิ่มชนิดรับประทาน ขนาด 250 มิลลิกรัม/แคปซูล 
- ยาเม็ดชนิดรับประทานที่มียาอื่นเป็นองค์ประกอบ เช่น Bisacodyl 5 มิลลิกรัม+ Dioctyl  sodium sulfosuccinate 15 มิลลิกรัม/เม็ด 
- ยาน้ำชนิดรับประทาน ขนาด 50 มิลลิกรัม/ 15 มิลลิลิตร , 100 มิลลิกรัม/ 30 มิลลิลิตร, 10 มิลลิกรัม/ มิลลิลิตร 
- ยาหยอดหูขนาดความเข้มข้น 0.5% 
 ///// ด็อกคูเสท โซเดียมมีขนาดการบริหารยาอย่างไร? ///// 
ยาด็อกคูเสท โซเดียมมีขนาดการบริหารยา/ใช้ยา เช่น 
ก.	สำหรับใช้เป็นยาระบายบำบัดอาการท้องผูก: 
- ผู้ใหญ่และเด็กอายุตั้งแต่ 12 ปีขึ้นไป: รับประทาน 50 – 300 มิลลิกรัม/วัน โดยแบ่งรับประทานวันละ 1-4 ครั้งตามแพทย์สั่ง ขนาดรับประทานสูงสุดไม่เกิน 500 มิลลิกรัม/วัน 
- เด็กอายุต่ำกว่า 12 ปี: การใช้ยานี้ และขนาดยา อยู่ในดุลพินิจของแพทย์ผู้รักษาเป็นกรณีๆไป 
อนึ่ง ควรรับประทานยานี้ ช่วงท้องว่าง คือประมาณ 1 ชั่วโมงก่อนอาหาร หรือ ประมาณ 2 ชั่วโมงหลังอาหาร 
ข.สำหรับใช้เป็นยาละลายขี้หู: 
- ผู้ใหญ่และเด็ก: หยดยาหยอดหูด็อกคูเสท โซเดียมขนาดความเข้มข้น 0.5% ลงในหูข้างที่มีขี้หูอุดตัน 2-3 หยด หรือตามคำแนะนำของแพทย์ การหยอดหูไม่ควรเกิน 2 ครั้งต่อสัปดาห์ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง    ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาด็อกคูเสท โซเดียม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  ทางเดินอาหารอุดตัน/ลำไส้อุดตัน  ลำไส้อักเสบ  ไส้ติ่งอักเสบ  รวมถึงกำลังกินยา/ใช้ยาอะไรอยู่ เพราะยาด็อกคูเสท โซเดียม  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาด็อกคูเสท โซเดียม  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
การลืมรับประทานยาด็อกคูเสท โซเดียมอาจทำให้ประสิทธิภาพของการระบายอุจจาระด้อยลงไป เพื่อประสิทธิผลของการรักษา จึงควรรับประทานยานี้ตรงเวลา 
 
 ///// ด็อกคูเสท โซเดียมมีผลไม่พึงประสงค์อย่างไร? ///// 
ยาด็อกคูเสท โซเดียมกรณีใช้เป็นยาระบาย สามารถก่อให้เกิดผลไม่พึงประสงค์(ผลข้างเคียง/อาการข้างเคียง) ดังนี้เช่น เกิดอาการ ท้องเสีย  เป็นตะคริวที่ท้อง  คลื่นไส้  และผื่นคัน 
ผลข้างเคียงของยานี้ กรณีใช้เป็นยาหยอดหู เช่น เกิดการระคายเคืองในรูหู 
 ///// มีข้อควรระวังการใช้ด็อกคูเสท โซเดียมอย่างไร? ///// 
มีข้อควรระวังการใช้ยาด็อกคูเสท โซเดียม เช่น 
- ห้ามใช้กับผู้แพ้ยานี้ 
- ห้ามใช้ยาด็อกคูเสท โซเดียมแบบรับประทานกับผู้ที่มีอาการปวดท้องโดยไม่ทราบสาเหตุ  ผู้ที่กำลังคลื่นไส้  อาเจียน  ผู้ป่วยด้วยภาวะลำไส้อุดตัน 
- ห้ามใช้ยาด็อกคูเสท โซเดียมชนิดหยอดหูกับผู้ที่มีแก้วหูทะลุ หรือ หูอักเสบ 
- เพื่อประโยชน์สูงสุดของการใช้ยาด็อกคูเสท โซเดียม ควรใช้ยาตามคำสั่งแพทย์ 
- การใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก  และผู้สูงอายุ ควรเป็นไปตามคำสั่งแพทย์ 
- หากพบอาการปวดทวารหนัก หรือมีเลือดออกขณะขับถ่ายอุจจาระ  ให้รีบมาพบแพทย์/มาโรงพยาบาลโดยเร็ว 
- การใช้ยานี้เพื่อเป็นยาระบายนานเกินไป อาจทำให้การขับถ่ายที่เป็นไปตามธรรมชาติผิดปกติไป เช่น ท้องผูกรุนแรงขึ้น   เพื่อป้องกันภาวะนี้ ควรใช้ยาตามคำสั่งแพทย์เท่านั้น 
- หลีกเลี่ยงการใช้ยานี้(กรณีเป็นยาระบาย)ร่วมกับยาระบายประเภท Mineral oil ยกเว้นจะมีคำสั่งจากแพทย์ 
- มาพบแพทย์ตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาด็อกคูเสท โซเดียมด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร   และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง  ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ด็อกคูเสท โซเดียมมีปฏิกิริยาระหว่างยากับยาตัวอื่นอย่างไร? ///// 
ยาด็อกคูเสท โซเดียมมีปฏิกิริยาระหว่างยากับยาตัวอื่น เช่น 
- การใช้ยาด็อกคูเสท โซเดียมชนิดรับประทานร่วมกับยา Mineral oil  อาจทำให้ร่างกายดูดซึมยา Mineral oil ได้มากขึ้น จนอาจทำให้เกิดอาการข้างเคียงต่างๆ ตามมา เช่น  ทำให้ระบบกระตุ้นการขับถ่ายตามธรรมชาติด้อยประสิทธิภาพลงไป อาจมีอาการคลื่นไส้  อาเจียน  ท้องเสีย  และเป็นตะคริว  เพื่อเป็นการป้องกันภาวะดังกล่าว ควรหลีกเลี่ยงการใช้ยาร่วมกัน 
- การใช้ยาด็อกคูเสท โซเดียมชนิดรับประทานร่วมกับยา Aspirin  อาจทำให้เพิ่มอาการระคายเคืองต่อกระเพาะอาหารและลำไส้จากยา Aspirin มากยิ่งขึ้น  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
อนึ่ง กรณีใช้ยาด็อกคูเสท โซเดียม เป็นยาหยอดหู เนื่องจากเป็นยาใช้ภายนอก และใช้เฉพาะที่ จึงยังไม่มีรายงานเกิดปฏิกิริยาระหว่างยากับยารับประทานชนิดใดๆ 
 ///// ควรเก็บรักษาด็อกคูเสท โซเดียมอย่างไร? ///// 
ควรเก็บ ยาด็อกคูเสท โซเดียม  ที่อุณหภูมิ 15 – 30 องศาเซลเซียส (Celsius) ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ด็อกคูเสท โซเดียมมีชื่ออื่นอีกไหม? ผลิตจากบริษัทอะไรบ้าง?ผลิตจากบริษัทอะไรบ้าง? ///// 
ยาด็อกคูเสท โซเดียม  ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Correctol, Colace, Dulcolax, Phillips Liquid-Gels, Swift 
 ///// บรรณานุกรม ///// 
https://en.wikipedia.org/wiki/Docusate#Mechanism_of_action [2016,Dec10] 
http://www.mims.com/thailand/drug/info/docusate%20sodium/?type=brief&amp;mtype=generic [2016,Dec10] 
https://www.drugs.com/dosage/docusate.html [2016,Dec10] 
http://www.pharmer.org/images/domestic/docusate-surfak [2016,Dec10] 
https://www.drugs.com/drug-interactions/docusate-index.html?filter=2&amp;generic_only= [2016,Dec10]
