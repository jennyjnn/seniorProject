ไบมาโตโพรสต์ (Bimatoprost)
 ///// บทนำ ///// 
ยาไบมาโตโพรสต์ (Bimatoprost)เป็นสารประกอบที่มีโครงสร้างทางเคมีคล้ายคลึงกับสารโพรสตาแกลนดิน (Prostaglandin analog)  ทางคลินิก นำมาใช้เป็นยาหยอดตาเพื่อบำบัดรักษาโรคต้อหิน  และเพื่อช่วยลดแรงดันในลูกตา  โดยตัวยามีกลไกเพื่มการไหลเวียนของเหลว/สารน้ำภายในลูกตาให้เป็นปกติ 
ยาหยอดตาไบมาโตโพรสต์ถูกดูดซึมจากตาเข้าสู่กระแสเลือดได้ในระดับต่ำ   หลังการหยอดตาด้วยยาชนิดนี้ จะต้องใช้เวลาประมาณ 4 ชั่วโมง  ยาจึงเริ่มออกฤทธิ์ แต่มีระยะเวลาออกฤทธิ์อยู่นานประมาณ 24 ชั่วโมง  แพทย์จึงมักให้ผู้ป่วยหยอดยาช่วงก่อนนอนวันละ 1ครั้ง  การหยอดยานี้ที่มีระยะเวลาห่างกันน้อยกว่า 24 ชั่วโมง อาจส่งผลให้แรงดันของลูกตาลดต่ำลงมากเกินไป ซึ่งจะก่อให้เกิดอาการ ปวดตา และตามองเห็นภาพไม่ชัดเจน 
ขนาดความเข้มข้นของสูตรตำรับยาไบมาโตโพรสต์ที่พบเห็นการใช้ในประเทศไทยคือ 0.01% และ 0.03% และบางสูตรตำรับยังมีการนำเอาตัวยา Timolol มาผสมร่วมด้วย ทั้งนี้เพื่อช่วยเพิ่มประสิทธิภาพของการรักษา 
คณะกรรมการอาหารและยาของไทยได้กำหนดให้สูตรตำรับยาหยอดตาไบมาโตโพรสต์ เป็นทั้งประเภทยาอันตราย และยาควบคุมพิเศษ 
โดยทั่วไป ยาไบมาโตโพรสต์ สามารถทำให้ขนตาของผู้ใช้เปลี่ยนสี(อาจสีจาง หรือสีเข็มขึ้น)ได้ และอาจก่อให้เกิดการบวมของจอตา,  และ กระจกตาอักเสบด้วยมีการติดเชื้อของแบคทีเรีย   สำหรับผู้ที่สวมคอนแทคเลนส์จะต้องถอดคอนแทคเลนส์ออกก่อนหยอดยานี้เสมอ 
ยังมีผู้ป่วยบางกลุ่มที่จัดเป็นกลุ่มเสี่ยงต่อการเกิดผลข้างเคียงจากการใช้ยาไบมาโตโพรสต์ และควรหลีกเลี่ยงการใช้ยานี้โดยไม่มีความจำเป็น เช่น  สตรีตั้งครรภ์ และสตรีที่อยู่ในภาวะให้นมบุตร  ผู้ที่เพิ่งรับการผ่าตัดตามาใหม่ๆ  รวมถึงผู้ที่มีบาดแผลในตา  หรือในขณะนั้น ผู้ป่วยมีอาการตาบวม  หรือ เยื่อตาอักเสบ หรือมีตาอักเสบ 
นอกจากนั้น ห้ามนำยาไบมาโตโพรสต์ไปรับประทาน หรือหยอดจมูกโดยเด็ดขาด 
อนึ่ง ก่อนการใช้ และหลังใช้ ยาไบมาโตโพรสต์ ต้องล้างมือเพื่อความสะอาดและเป็นการป้องกันการปนเปื้อนสิ่งสกปรกในตัวยานี้ทุกครั้ง  และการหยอดยาต้องมิให้ปลายขวด/หลอดยา (Applicator) สัมผัสกับนิ้วหรือแม้แต่เปลือกตา/หนังตาของผู้ป่วย 
หากผู้ป่วยมีการใช้ยาหยอดตาชนิดอื่นๆอยู่ก่อนแล้ว  ต้องแจ้งให้ แพทย์ พยาบาล เภสัชกรทราบ เพื่อจะได้ปรับวิธีการใช้ยาเหล่านั้นให้สามารถใช้ร่วมกันได้ 
หลังการใช้ยาไบมาโตโพรสต์แล้วพบว่าอาการไม่ดีขึ้น ผู้ป่วยควรต้องรีบกลับมาพบแพทย์/มาโรงพยาบาล เพื่อให้แพทย์ตรวจสอบ คัดกรองอาการอีกครั้ง 
ข้อคำนึงที่สำคัญสำหรับผู้บริโภค/ผู้ป่วยในการใช้ยาไบมาโตโพรสต์ คือ  ต้องปฏิบัติตามคำแนะนำของแพทย์ พยาบาล เภสัชกร อย่างเคร่งครัด  ห้ามมิให้ปรับขนาดการใช้ยาด้วยตนเอง และควรมาพบแพทย์ตามนัดหมายทุกครั้ง เพื่อให้แพทย์ประเมินความก้าวหน้าของการรักษาได้อย่างเหมาะสม และเป็นประโยชน์ต่อผู้ป่วยมากที่สุด 
 ///// ไบมาโตโพรสต์มีสรรพคุณ(คุณสมบัติ)อย่างไร? ///// 
ยาไบมาโตโพรสต์มีสรรพคุณ/ข้อบ่งใช้ เช่น 
- รักษาอาการโรคต้อหิน 
- ช่วยลดความดันของลูกตา 
 ///// ไบมาโตโพรสต์มีกลไกการออกฤทธิ์อย่างไร? ///// 
ยาไบมาโตโพรสต์ เป็นยาที่มีโครงสร้างเลียนแบบสารโพรสตาแกลนดิน(Prostaglandin)  ซึ่งสามารถออกฤทธิ์ลดความดันภายในลูกตา โดยทำให้ของเหลวในลูกตามีการไหลเวียนออกจากลูกตาได้สะดวกมากยิ่งขึ้น  ด้วยกลไกนี้จึงทำให้ความดันในลูกตาลดลง และเป็นผลให้เกิดฤทธิ์ของการรักษาตามสรรพคุณ 
 ///// ไบมาโตโพรสต์มีรูปแบบการจัดจำหน่ายอย่างไร? ///// 
ยาไบมาโตโพรสต์มีรูปแบบการจัดจำหน่าย เช่น 
- ยาหยอดตา ขนาดความเข้มข้น 0.01% และ 0.03% 
- ยาหยอดตาที่ผสมร่วมกับยาอื่น เช่น  Bimatoprost 0.3 มิลลิกรัม  +  Timolol 5 มิลลิกรัม / มิลลิลิตร 
 ///// ไบมาโตโพรสต์มีขนาดการบริหารยาอย่างไร? ///// 
ยาไบมาโตโพรสต์ มีขนาดการบริหารยา/ใช้ยา เช่น 
- ผู้ใหญ่ที่อายุตั้งแต่ 16 ปีขึ้นไป: หยอดยา 1 หยด ในตาข้างที่เป็นต้อหิน หรือข้างมีแรงดันของลูกตาสูง วันละ 1 ครั้ง ก่อนนอน 
- เด็กและผู้อายุต่ำกว่า 16 ปี:   การใช้ยานี้ ต้องเป็นไปตามคำสั่งของแพทย์เท่านั้น 
* อนึ่ง: 
- การเลือกใช้ยานี้ ขนาด 0.01% หรือ 0.03% หรือเลือกใช้สูตรตำรับที่มียาอื่นๆผสมอยู่ด้วย เช่นยา Timolol ให้เป็นไปตามดุลยพินิจของแพทย์ผู้รักษา 
- ห้ามปรับขนาดการใช้ยานี้ด้วยตนเอง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                      ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไบมาโตโพรสต์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยา อะไรอยู่ เพราะยาไบมาโตโพรสต์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                      เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมหยอดตาควรทำอย่างไร? ///// 
หากลืมหยอดตาด้วยยาไบมาโตโพรสต์  สามารถหยอดตาเมื่อนึกขึ้นได้ ถ้าเวลาใกล้เคียงกับการหยอดตาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ดี เพื่อประสิทธิผลของการรักษา ควรหยอดยาไบมาโตโพรสต์ ตรงเวลา 
 ///// ไบมาโตโพรสต์มีผลไม่พึงประสงค์อย่างไร? ///// 
ยาไบมาโตโพรสต์ อาจก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อตา:  เช่น อาจเกิดอาการ คันตา  แสบตา  ระคายเคืองตา  ขนตางอกยาวเร็ว  สีของขนตาอาจจางลงหรือเข็มขึ้น    เกิดความเสื่อมของกระจกตา/กระจกตาขุ่น  อาจพบเลือดออกในบริเวณจอตา   ปวดตา  ตาแพ้แสงง่าย  น้ำตาไหลผิดปกติ   ขี้ตามาก  เปลือกตา/หนังตาบวม 
- ผลต่อผิวหนัง:   เช่น  สีผิวหนังบริเวณรอบตาจางลง   ขนบนผิวหนังดกขึ้น  ผมยาวเร็วกว่าปกติ  ผมเปราะขาดง่าย   ขนตา-ขนคิ้วร่วง 
- ผลต่อระบบทางเดินหายใจ:  เช่น อาการหอบหืด  เกิดการติดเชื้อบริเวณทางเดินหายใจตอนบนได้ง่าย   หายใจลำบาก 
- ผลต่อระบบประสาท:  เช่น  ปวดศีรษะ  และวิงเวียน 
- ผลต่อตับ:  เช่น อาจพบว่า ตับมีการทำงานผิดปกติ/ตับอักเสบ 
- ผลต่อระบบหัวใจและหลอดเลือด:  เช่น  เกิดภาวะความดันโลหิตสูง 
- ผลต่อระบบทางเดินอาหาร:  เช่น   คลื่นไส้ 
- ผลต่อสภาพจิตใจ:  เช่น   อาจทำให้มีภาวะซึมเศร้า 
 
 ///// มีข้อควรระวังการใช้ไบมาโตโพรสต์อย่างไร? ///// 
มีข้อควรระวังการใช้ไบมาโตโพรสต์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามใส่คอนแทคเลนส์ขณะที่ใช้ยานี้หยอดตา 
- ห้ามใช้ยาที่เปลี่ยนสภาพไปจากเดิม เช่น สียาเปลี่ยนไป  หรือ ยาขุ่นเป็นตะกอน 
- ห้ามปรับปริมาณการใช้ยานี้ด้วยตนเองโดยมิได้มีคำสั่งจากแพทย์ผู้รักษา 
- หยุดการใช้ยาทันที หากพบอาการแพ้ยาเกิดขึ้น เช่น  มีอาการอึดอัดหายใจไม่ออก/หายใจลำบาก  ใบหน้าบวม  หรือมีผื่นคันขึ้นเต็มตัว  กรณีที่พบอาการแพ้ยาต้องรีบนำตัวผู้ป่วยส่งโรงพยาบาลทันที/ฉุกเฉิน 
- มาพบจักษุแพทย์ตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไบมาโตโพรสต์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไบมาโตโพรสต์มีปฏิกิริยาระหว่างยากับยาตัวอื่นอย่างไร? ///// 
ยาไบมาโตโพรสต์มีปฏิกิริยาระหว่างยากับยาตัวอื่น เช่น 
- การใช้ยาไบมาโตโพรสต์ร่วมกับยาหยอดตา Latanoprost (ยารักษาโรคต้อหิน)  อาจทำให้ความดันของลูกตาเพิ่มสูงขึ้น  หากมีความจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาไบมาโตโพรสต์อย่างไร? ///// 
ควรเก็บยาไบมาโตโพรสต์ ในช่วงอุณหภูมิ 2 – 25 องศาเซลเซียส(Celsius) ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงสว่าง/แสงแดด ความร้อนและความชื้น  เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ไบมาโตโพรสต์มีชื่ออื่นอีกไหม? ผลิตจากบริษัทอะไรบ้าง? ///// 
ยาไบมาโตโพรสต์ ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ ที่จำหน่ายในประเทศอื่น เช่น  Latisse, Bitoma, Careprost, Intraprost 
 ///// บรรณานุกรม ///// 
https://en.wikipedia.org/wiki/Bimatoprost [2016,Aug27] 
https://www.drugs.com/pro/bimatoprost-ophthalmic-solution.html   [2016,Aug27] 
http://www.mims.com/thailand/drug/info/lumigan-lumigan%200-01percent/?type=brief  [2016,Aug27] 
http://www.mims.com/thailand/drug/info/bimatoprost%20%2b%20timolol/?type=brief&amp;mtype=generic  [2016,Aug27] 
http://www.mims.com/thailand/drug/info/bimatoprost/?type=brief&amp;mtype=generic  [2016,Aug27] 
https://www.drugs.com/dosage/bimatoprost-ophthalmic.html  [2016,Aug27]
