ซาร์กรามอสทิม (Sargramostim)
 ///// บทนำ ///// 
ยาซาร์กรามอสทิม(Sargramostim) เป็นยาในกลุ่ม  แกรนูโลไซต์ แมโครฟาจ โคโลนี- สติมิวเลตทิงแฟกเตอร์(Granulocyte Macrophage colony-stimulating factor ย่อว่า GM CSF)    ทางคลินิกนำมาใช้กระตุ้นการสร้างเม็ดเลือดขาวของไขกระดูกในผู้ป่วยมะเร็งหลังจากเข้ารับการทำเคมีบำบัด/ได้รับยาเคมีบำบัด  นักวิทยาศาสตร์ได้ใช้เทคโนโลยีพันธุวิศวกรรม(Recombinant DNA technology) กับเชื้อราจำพวกยีสต์ทำให้เกิดดีเอ็นเอ(DNA)สายผสม ส่งผลให้ยีสต์ที่นำมาเพาะเลี้ยงผลิตสารชีวโมเลกุลที่มีโครงสร้างเลียนแบบตัวกระตุ้นภูมิต้านทานโรค(ภูมิคุ้มกันต้านทานโรค หรือ ภูมิคุ้มกันโรค)ตามธรรมชาติ  อย่างเช่น จีเอมซีเอสเอฟ(GM-CSF) 
รูปแบบเภสัชภัณฑ์ของยาซาร์กรามอสทิมเป็นยาฉีด สามารถให้ยาโดยฉีดเข้าใต้ผิวหนัง หรือหยดเข้าทางหลอดเลือดดำก็ได้  ผู้ป่วยส่วนมากได้รับยานี้ในครั้งแรกมักจะไม่เกิดผลข้างเคียงแต่อย่างใด  ด้วยตัวยาซาร์กรามอสทิมจะใช้เวลาประมาณ 7–14 วันในการออกฤทธิ์ แต่มีผู้ป่วยบางกลุ่มที่ได้รับยานี้ครั้งแรก อาจพบอาการความดันโลหิตต่ำ  หัวใจเต้นเร็ว   ใบหน้าแดง และรู้สึกเหมือนจะเป็นลม  อย่างไรก็ตามอาการเหล่านี้ก็มักจะไม่เกิดขึ้นอีกเมื่อผู้ป่วยได้รับยานี้ในครั้งถัดไป 
ทั้งนี้ มีคำแนะนำที่แพทย์จะกำชับให้ผู้ป่วยเฝ้าระวังสังเกตอาการของตนเองหลังจากได้รับยาซาร์กรามอสทิม เช่น พบอาการไข้สูง 38 องศาเซลเซียส(Celsius)  หนาวสั่น  ซึ่งเป็นสัญญาณว่า มีการติดเชื้อเกิดขึ้น หรือเกิดอาการวิงเวียนเมื่อเปลี่ยนท่าทางอิริยาบถ  ตัวบวม  น้ำหนักตัวเพิ่มขึ้นอย่างรวดเร็ว  ปัสสาวะน้อยลง หรือปัสสาวะไม่ออก/ปัสสาวะขัด   หายใจขัด/หายใจลำบาก   รู้สึกว่าหัวใจเต้นผิดปกติ  เจ็บหน้าอก  แน่นหน้าอก  กรณีดังกล่าว ต้องรีบนำผู้ป่วยส่งโรงพยาบาลทันที /ฉุกเฉิน 
คำเตือนที่แพทย์จะกำชับผู้ป่วยให้ปฏิบัติตามขณะที่ได้รับยาซาร์กรามอสทิม มีดังต่อไปนี้ 
- ห้ามรับประทานหรือฉีดยาชนิดใดๆร่วมกับยาซาร์กรามอสทิมโดยไม่มีคำสั่งแพทย์  โดยเพาะอย่างยิ่ง ยาแก้ปวด   แอสไพริน และวัคซีนกระตุ้นภูมิคุ้มกันชนิดต่างๆ 
- การใช้ยาซาร์กรามอสทิมต้องให้ผู้ป่วยหลังทำเคมีบำบัดไปแล้ว 24 ชั่วโมง หรือ  
12 ชั่วโมงขึ้นไปหลังการทำรังสีรักษา 
- ในขณะเริ่มรักษาด้วยยาซาร์กรามอสทิมแล้วเกิดตั้งครรภ์ ต้องแจ้งให้แพทย์ทราบทันทีเพื่อประเมินผลดี-ผลเสียในการจะใช้ยานี้ต่อหรือไม่ 
- ห้ามเลี้ยงบุตรด้วยน้ำนมของตนเองขณะที่ได้รับยาชนิดนี้/ยานี้ 
- ดื่มน้ำวันละ 2–3 ลิตร/วัน  รับประทานอาหารที่เหมาะสม  พักผ่อนอย่างเพียงพอ
 เพื่อให้ร่างกายฟื้นสภาพได้เร็วขึ้น 
- กรณีมีไข้  ปวดศีรษะ  อาจใช้ยา Acetaminophen หรือ Ibuprofen เพื่อบรรเทา  
 อาการดังกล่าวได้   ซึ่งแพทย์อาจจะสั่งจ่ายยาเหล่านี้มาให้บรรเทาอาการดังกล่าว
 ไว้ล่วงหน้า 
- ต้องมารับการตรวจร่างกายตามที่แพทย์นัดหมาย เพื่อทดสอบจำนวนและความ    
สมบูรณ์ของเม็ดเลือดขาว (การตรวจเลือดCBC) และเป็นการเฝ้าระวังอาการแทรกซ้อน(ผลข้างเคียง)ต่างๆจากยานี้ 
- หลีกเลี่ยงการอยู่ในสถานที่ที่มีผู้คนแออัดเพื่อป้องกันการติดเชื้อของร่างกาย 
อนึ่ง ตัวยาซาร์กรามอสทิมไม่ใช่ยารักษาโรคมะเร็ง แต่เป็นยาที่ใช้สนับสนุนช่วยผู้ป่วยมะเร็งเพื่อการกระตุ้นภูมิต้านทานของร่างกาย  โดยเราจะพบเห็นการใช้ยาชนิดนี้แต่ในสถานพยาบาลเท่านั้น  หากมีข้อสงสัยเพิ่มเติม สามารถสอบถามข้อมูลของยานี้ได้จากแพทย์ผู้ที่ทำการรักษา หรือจากเภสัชกรที่ประจำในสถานพยาบาลนั้น 
 
 ///// ซาร์กรามอสทิมมีสรรพคุณ(คุณสมบัติ)อย่างไร? ///// 
ยาซาร์กรามอสทิมมีสรรพคุณ/ข้อบ่งใช้ เช่น 
- ใช้กระตุ้นการสร้างเม็ดเลือดขาวประเภท Neutrophils, Eosinophils, 	 	 Macrophages, และ Monocytes หลังการทำเคมีบำบัด หรือการฉายรังสีรักษา 
- ใช้เป็นยากระตุ้นการทำงานของไขกระดูกหลังจากได้รับการปลูกถ่ายไขกระดูก 
- ใช้เป็นยากระตุ้นการปลูกถ่ายสเต็มเซลล์จากเลือด 
 
 ///// ซาร์กรามอสทิมมีกลไกการออกฤทธิ์อย่างไร? ///// 
ยาซาร์กรามอสทิมเป็นยาที่มีคุณสมบัติ/กลไกการออกฤทธิ์กระตุ้นการแบ่งเซลล์เม็ดเลือดขาว ชนิด  Neutrophils,  Eosinophils  , Macrophages  รวมถึงเม็ดเลือดขาวชนิด Monocytes  ให้มีปริมาณเพียงพอและมีความสมบูรณ์พร้อมที่จะให้ร่างกายสามารถนำมาปกป้องคุ้มครองจากการติดเชื้อจากกลุ่มเชื้อโรคชนิดต่างๆ 
 
 ///// ซาร์กรามอสทิมมีรูปแบบการจัดจำหน่ายอย่างไร? ///// 
ยาซาร์กรามอสทิมมีรูปแบบการจัดจำหน่าย ดังนี้ 
- ยาฉีดแบบผงแห้ง ที่ประกอบด้วย Sargramostim ขนาด 250 ไมโครกรัม/ขวด 
- ยาฉีดแบบของเหลว ที่ประกอบด้วย Sargramostim ขนาด 500 ไมโครกรัม/มิลลิลิตร 
 
 ///// ซาร์กรามอสทิมมีขนาดการบริหารยาอย่างไร? ///// 
ยาซาร์กรามอสทิมมีขนาดการบริหารยา/ใช้ยา เช่น 
ก. ใช้กระตุ้นการสร้างเม็ดเลือดขาวหลังการทำเคมีบำบัดหรือการฉายรังสีรักษา: 
- ผู้ใหญ่: หยดยาเข้าหลอดเลือดดำขนาด 250 ไมโครกรัม/พื้นที่ผิวของร่างกาย 1 ตารางเมตร/วัน  การให้ยาจะต้องใช้เวลานาน 4 ชั่วโมงขึ้นไป  การรักษาผู้ป่วยอาจต้องได้รับยานี้ต่อเนื่องไปจนถึงประมาณ 42 วัน 
ข. ใช้เป็นยากระตุ้นในผู้ป่วยที่ได้รับการปลูกถ่ายไขกระดูก: 
- ผู้ใหญ่: หยดยาเข้าหลอดเลือดดำขนาด 250 ไมโครกรัม/พื้นที่ผิวของร่างกาย 1 ตารางเมตร/วัน  การให้ยาจะต้องใช้เวลานาน 2 ชั่วโมงขึ้นไป  การรักษาผู้ป่วยอาจต้องได้รับยานี้ต่อเนื่องไปจนถึง 21 วัน กรณีที่การปลูกถ่ายไขกระดูกล้มเหลวหรือการปลูกถ่ายไขกระดูกยังไม่สมบูรณ์เต็มที่  อาจต้องให้ยานี้ซ้ำที่ขนาดเดิมเป็นเวลา 14 วันหลังผ่านการให้ยาคอร์ส(Course)แรกไปแล้ว 7 วัน 
อนึ่ง: 
- เด็ก: ทางคลินิก ยังไม่มีข้อมูลการศึกษาแน่ชัดถึงความปลอดภัยและขนาดยานี้ในเด็ก การใช้ยานี้ในเด็กให้อยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซาร์กรามอสทิม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาซาร์กรามอสทิมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ  ที่กิน/ที่ใช้อยู่ก่อน 
-  หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// ซาร์กรามอสทิมมีผลไม่พึงประสงค์อย่างไร? ///// 
ยาซาร์กรามอสทิมสามารถกระตุ้นให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบประสาท: เช่น มีไข้  หนาวสั่น  ปวดศีรษะ 
- ผลต่อระบบทางเดินอาหาร: เช่น คลื่นไส้ อาเจียน  เบื่ออาหาร  ท้องเสียหรือท้องผูก  ปวดท้อง 
- ผลต่อผิวหนัง: เช่น ผมร่วง  เกิดผื่นคัน  เหงื่อออกมาก  เจ็บบริเวณที่ฉีดยา 
- ผลต่อระบบหัวใจและหลอดเลือด: เช่น ความดันโลหิตสูงหรือไม่ก็ต่ำ  ใบหน้าแดง  
หัวใจเต้นผิดปกติ(เช่น หัวใจเต้นเร็ว  หัวใจเต้นผิดจังหวะ)  เกิดของเหลวในช่องเยื่อหุ้มหัวใจ 
- ผลต่อระบบกล้ามเนื้อและกระดูก:  เช่น มีอาการปวดกล้ามเนื้อ  ปวดกระดูก 
- ผลต่อตับ: เช่น ค่าบิลิรูบินในเลือดสูง เอนไซม์การทำงานของตับในเลือดสูงขึ้น ตับอักเสบ 
- ผลต่อระบบการหายใจ:  เช่น หายใจขัด  คอหอยอักเสบ   เยื่อจมูกอักเสบ 
- ผลต่อระบบเลือด:  เช่น    เกล็ดเลือดต่ำ  อาจทำให้เม็ดเลือดขาวต่ำ 
- ผลต่อไต:  เช่น ค่า Creatinine ในเลือดเพิ่มขึ้น  ไตทำงานผิดปกติ 
- ผลต่อระบบทางเดินปัสสาวะ:  เช่น ปัสสาวะขัด   มีเลือดปนมากับปัสสาวะ/ปัสสาวะเป็นเลือด 
- ผลต่อตา: เช่น มีเลือดออกในลูกตา 
- อื่นๆ: เช่น  แอลบูมินในเลือดต่ำ 
 
 ///// มีข้อควรระวังการใช้ซาร์กรามอสทิมอย่างไร? ///// 
มีข้อควรระวังการใช้ยาซาร์กรามอสทิม เช่น 
- ห้ามใช้กับผู้แพ้ยานี้ 
- ระวังการใช้ยาชนิดนี้ใน สตรีมีครรภ์  สตรีในภาวะให้นมบุตร  ผู้ป่วยโรคหัวใจ  
โรคความดันโลหิตสูง    ผู้ป่วยโรคความดันโลหิตต่ำ 
- ระหว่างที่ใช้ยานี้ ผู้ป่วยต้องได้รับการควบคุมระดับเม็ดเลือด  การทำงานของตับ ของไต ตามคำแนะนำของแพทย์ ผู้ป่วยควรให้ความร่วมมือโดยมาโรงพยาบาลเพื่อรับการตรวจร่างกาย และการตรวจเลือด ตามที่แพทย์นัดหมายทุกครั้ง 
- *ผู้ที่ได้รับยานี้เกินขนาดจะทำให้เกิดปริมาณเม็ดเลือดขาวสูงเกินปกติ โดยจะ เกิดอาการไข้    หายใจลำบาก   คลื่นไส้  มีผื่นคัน  การรักษาโดยแพทย์จะยุติการใช้ยา
ซาร์กรามอสทิมทันที และให้การรักษาผู้ป่วยตามอาการ(การรักษาแบบประคับประคองตามอาการ) เช่น การให้ออกซิเจนกับผู้ป่วย เป็นต้น 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาซาร์กรามอสทิมด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตาม ข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ซาร์กรามอสทิมมีปฏิกิริยาระหว่างยากับยาตัวอื่นอย่างไร? ///// 
ยาซาร์กรามอสทิมมีปฏิกิริยาระหว่างยากับยาตัวอื่น เช่น 
- ห้ามใช้ยาซาร์กรามอสทิมร่วมกับยา Lithium และ Corticosteroids  เพราะอาจทำให้ผู้ป่วยได้รับผลข้างเคียงจากซาร์กรามอสทิมมากขึ้น 
- ห้ามใช้ยาซาร์กรามอสทิมก่อนหรือหลังการใช้ยาเคมีบำบัดอย่าง Cisplatin  เพราะจะทำให้ผู้ป่วยได้รับผลกระทบ(ผลข้างเคียง)จากยาทั้ง 2 ตัวในเวลาเดียวกัน 
 
 ///// ควรเก็บรักษาซาร์กรามอสทิมอย่างไร? ///// 
ควรจัดเก็บยาซาร์กรามอสทิม ภายใต้อุณหภูมิ 2-8 องศาเซลเซียส ห้ามเก็บยาที่อุณหภูมิห้อง  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ซาร์กรามอสทิมมีชื่ออื่นอีกไหม? ผลิตจากบริษัทอะไรบ้าง? ///// 
ยาซาร์กรามอสทิม มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.accessdata.fda.gov/drugsatfda_docs/label/2017/103362s5237lbl.pdf [2018,March31] 
https://davisplus.fadavis.com/3976/meddeck/pdf/sargramostim.pdf [2018,March31] 
http://chemocare.com/chemotherapy/drug-info/Sargramostim.aspx [2018,March31] 
http://www.mims.com/malaysia/drug/info/sargramostim/ [2018,March31] 
https://www.drugs.com/ppa/sargramostim.html [2018,March31] 
https://www.drugs.com/sfx/sargramostim-side-effects.html [2018,March31] 
https://www.drugs.com/drug-interactions/sargramostim-index.html?filter=2&amp;generic_only= [2018,March31]
