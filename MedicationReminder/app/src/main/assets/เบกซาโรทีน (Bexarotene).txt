เบกซาโรทีน (Bexarotene)
 ///// บทนำ ///// 
ยาเบกซาโรทีน(Bexarotene)เป็นยาในกลุ่มเรตินอยด์(Retinoid)รุ่นที่3  ทางคลินิกนำมาใช้เป็นยาต่อต้านโรคมะเร็ง อย่างเช่น มะเร็งต่อมน้ำเหลืองชนิด Cutaneous T-cell lymphoma  รูปแบบยาแผนปัจจุบันของยานี้จะเป็นยาชนิดรับประทาน และยาทาภายนอก  ซึ่งเมื่อยานี้เข้าสู่กระแสเลือด จะเกิดการรวมตัวกับพลาสมาโปรตีนได้มากกว่า 99% และจะถูกตับทำลายโครงสร้างเคมีเดิม  ร่างกายต้องใช้เวลาประมาณ 7 ชั่วโมง ก่อนที่ยาจะถูกขับทิ้งไปกับอุจจาระและปัสสาวะ  ตัวยานี้จะออกฤทธิ์ยับยั้งการแบ่งตัวของเซลล์มะเร็งและกระตุ้นให้เกิดภาวะถดถอย/ก้อนเนื้อยุบลงของเนื้อร้ายดังกล่าว 
อย่างไรก็ตาม ยาเบกซาโรทีนสามารถส่งผลกระทบ(ผลข้างเคียง)ต่อทารกในครรภ์มารดาได้  สตรีที่ต้องใช้ยาเบกซาโรทีนจะต้องได้รับการตรวจสืบค้นล่วงหน้าประมาณ 1 สัปดาห์เป็นอย่างต่ำ เพื่อยืนยันว่า ไม่มีการตั้งครรภ์แน่นอนจึงจะใช้ยานี้ได้ และยังต้องทำการตรวจสืบค้นการตั้งครรภ์ทุกๆ 1 เดือนในระหว่างการใช้ยานี้ 
ยังมีกลุ่มผู้ป่วยอีกหลายกลุ่มที่ไม่เหมาะกับการใช้ยาเบกซาโรทีน  อาทิ เช่น 
- สตรีที่อยู่ในภาวะให้นมบุตร:  ด้วยยานี้อาจปนเปื้อนออกมากับน้ำนม จนก่ออันตรายต่อทารกได้ 
- ผู้ป่วยโรคไต  ผู้ที่มีไขมันคอเลสเตอรอลและไตรกลีเซอไรด์ ในเลือดสูง  ผู้ป่วยเบาหวาน  ผู้ป่วยโรคต่อมไทรอยด์  ผู้ป่วยโรคตับ  ผู้ที่มีภาวะตับอ่อนอักเสบ   ผู้ป่วยด้วยโรคของถุงน้ำดี(ถุงน้ำดีอักเสบ)  ผู้ป่วยโรคต้อกระจก  รวมถึงผู้ที่ติดสุรา  ด้วยยาเบกซาโรทีนอาจส่งผลให้อาการของผู้ป่วยกลุ่มนี้เลวลง 
นอกจากนั้น การใช้ยาเบกซาโรทีนร่วมกับยาอื่นๆบางตัว อาจทำให้เกิดภาวะยาตีกัน(ปฏิกิริยาระหว่างยา)เกิดขึ้น อย่างเช่น ยา  Erythromycin,  Gemfibrozil,  Itraconazole,  Ketoconazole,  Phenobarbital,   Phenytoin  ฯลฯ 
ทั้งนี้ ยังต้องคำนึงถึงความปลอดภัยของการใช้ยาเบกซาโรทีน โดยมีแนวทางปฏิบัติดังนี้ เช่น 
- หากพบอาการวิงเวียนหลังใช้ยานี้ จะต้องหลีกเลี่ยงการขับขี่ยวดยานพาหนะใดๆ  และ/หรือการทำงานกับเครื่องจักร ด้วยจะเกิดอุบัติเหตุได้ง่าย 
- ตัวยานี้อาจทำให้ภูมิต้านทาน/ภูมิคุ้มกันต้านทานโรคของร่างกายต่อเชื้อโรคลดน้อยลง  ผู้ใช้ยานี้จึงควรหลีกเลี่ยงการใกล้ชิดกับผู้ป่วยบางกลุ่ม อย่างเช่น ผู้ที่เป็นโรคหวัด 
- ยานี้อาจทำให้เกิดผิวหนังไหม้ได้ง่ายเมื่อออกแดด(ผื่นแพ้แสงแดด) 
- ยานี้ไม่เหมาะที่จะใช้กับผู้ป่วยเด็ก 
ยาเบกซาโรทีน จัดเป็นยาที่มีอันตรายสูง การใช้ยานี้ต้องคอยควบคุมความผิดปกติต่างๆของร่างกายที่อาจเกิดขึ้นตามมาและเฝ้าติดตามผลการรักษาอย่างใกล้ชิดตามคำแนะนำของแพทย์ พยาบาล 
กรณีที่ผู้ป่วยต้องการทราบข้อมูลการใช้ยาชนิดนี้เพิ่มเติม  สามารถสอบถามได้จากแพทย์ผู้ที่ทำการรักษา หรือจากเภสัชกรตามร้านขายยาได้โดยทั่วไป 
 
 
 
 
 
 ///// เบกซาโรทีนมีสรรพคุณ(คุณสมบัติ)อย่างไร? ///// 
ยาเบกซาโรทีนมีสรรพคุณ/ข้อบ่งใช้ เช่น 
- รักษามะเร็งต่อมน้ำเหลืองชนิด Cutaneous T-cell lymphoma 
 ///// เบกซาโรทีนมีกลไกการออกฤทธิ์อย่างไร? ///// 
กลไกการออกฤทธิ์ของยาเบกซาโรทีนคือ ตัวยานี้จะควบคุมสารพันธุกรรม(DNA)ที่ควบคุมการแบ่งตัวเพื่อการเจริญเติบโตของเซลล์มะเร็ง  จึงส่งผลยับยั้งการเจริญเติบโตของเซลล์มะเร็ง  และทำให้ก้อนเนื้อมะเร็งเกิดภาวะถดถอย/ก้อนเนื้อมะเร็งยุบตัวลง ด้วยกลไกนี้จึงก่อให้เกิดฤทธิ์ของการรักษาตามสรรพคุณ 
 ///// เบกซาโรทีนมีรูปแบบการจัดจำหน่ายอย่างไร? ///// 
ในประเทศไทย ยาเบกซาโรทีนมีรูปแบบการจัดจำหน่าย เช่น 
- ยาเม็ดชนิดรับประทาน ขนาด 75 มิลลิกรัม/เม็ด 
- ยาแคปซูลชนิดรับประทาน ขนาด 75 มิลลิกรัม/แคปซูล 
 ///// เบกซาโรทีนมีขนาดรับประทานอย่างไร? ///// 
ยาเบกซาโรทีนมีขนาดรับประทาน เช่น 
- ผู้ใหญ่: รับประทานยาขนาด 300 มิลลิกรัม/พื้นที่ผิวหนังทั้งตัว 1 ตารางเมตร(Body surface area/m2)/วัน  โดยทั่วไป จะรับประทานยานี้วันละครั้ง พร้อมอาหาร 
- เด็ก: ทางคลินิก ยังไม่มีข้อมูลที่เพียงพอในด้านความปลอดภัยและขนาดการใช้ยานี้ ดังนั้นการใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*อนึ่ง 
- แพทย์อาจปรับขนาดรับประทานยานี้ เป็น 100-400 มิลลิกรัม/พื้นที่ผิวหนังทั้งตัว 1ตารางเมตร/วัน โดยขึ้นอยู่กับการตอบสนองของร่างกายผู้ป่วย 
- ระยะเวลาในการใช้ยานี้ ขึ้นอยู่กับดุลพินิจของแพทย์ผู้รักษา 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเบกซาโรทีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น   โรคเบาหวาน  โรคต่อมไทรอยด์ โรคตับ  ตับอ่อนอักเสบ  โรคของถุงน้ำดี  โรคต้อกระจก  รวมถึงกำลังกินยา/ใช้ยา และ/หรืออาหารเสริมอะไรอยู่  เพราะยาเบกซาโรทีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริม ที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตรเพราะยาหลายประเภท สามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเบกซาโรทีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยานี้ในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตาม เพื่อประสิทธิผลของการรักษา ควรรับประทานยาเบกซาโรทีนตรงเวลา 
 ///// เบกซาโรทีนมีผลไม่พึงประสงค์อย่างไร? ///// 
ยาเบกซาโรทีนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด: เช่น  ความดันโลหิตสูง  หัวใจล้มเหลว
กล้ามเนื้อหัวใจขาดเลือด  หัวใจเต้นเร็ว  เจ็บหน้าอก 
- ผลต่อระบบเลือด: เช่น  ลิ่มเลือดจับตัวเร็วขึ้น  เกิดภาวะ Eosinophilia(เม็ดเลือดขาวชนิด Eosinophil ในเลือดสูง)   Thrombocythemia (เกล็ดเลือดสูงกว่าปกติ) 
- ผลต่อระบบการเผาผลาญพลังงานของร่างกาย:  เช่น  ทำให้เกิดภาวะไขมันในเลือดสูง  โปรตีนในเลือดต่ำ  น้ำหนักตัวลดหรือไม่ก็เพิ่ม ระดับเอนไซม์อะมัยเลส(Amylase, เอนไซม์การทำงานของตับอ่อน)ในเลือดเพิ่มสูงขึ้น 
- ผลต่อกล้ามเนื้อ:  เช่น  ปวดข้อ  ปวดกล้ามเนื้อ  ปวดกระดูก 
- ผลต่อระบบประสาท:   เช่น  ซึมเศร้า กระสับกระส่าย  สับสน วิงเวียน ความรู้สึกสัมผัสเพี้ยน 
- ผลต่อระบบการหายใจ:  เช่น  คออักเสบ  เยื่อจมูกอักเสบ  หลอดลมอักเสบ  ไอ  ปอดบวม  ไอเป็นเลือด 
- ผลต่อผิวหนัง:  เช่น  เกิดแผลที่ผิวหนัง  เป็นสิว  ผมร่วง  เกิด ตุ่ม/ผื่นผิวหนัง 
- ผลต่อระบบทางเดินปัสสาวะ:  เช่น  ปัสสาวะมีเลือดปน/ปัสสาวะเป็นเลือด   ปัสสาวะขัด   โรคติดเชื้อทางเดินปัสสาวะ  ไตทำงานผิดปกติ/ไตอักเสบ 
 
 ///// มีข้อควรระวังการใช้เบกซาโรทีนอย่างไร? ///// 
มีข้อควรระวังการใช้ยาเบกซาโรทีน เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้กับหญิงตั้งครรภ์  หญิงที่อยู่ในภาวะให้นมบุตร  และเด็ก 
- ห้ามปรับขนาดการใช้ยานี้ หรือใช้ยานี้นานเกินจากคำสั่งแพทย์ 
- ห้ามใช้ยานี้กับผู้ที่อยู่ในภาวะผิวแห้งไหม้จากแสงแดด  ระหว่างการใช้ยานี้ให้                           เลี่ยงการโดนแสงแดดหรืออากาศเย็นจัด 
- ระวังการใช้ยานี้ร่วมกับสบู่ หรือสารที่มีฤทธิ์ในการกัดผิวหนัง เช่น กรดมะนาว  และแอลกอฮอล์ ด้วยจะทำให้ผิวหนังอักเสบ เกิดแผลได้ง่าย 
- ต้องเฝ้าระวังผลข้างเคียงอื่นๆที่อาจเกิดกับอวัยวะต่างๆดังกล่าวในหัวข้อ ผลไม่พึงประสงค์   เช่น หัวใจ  เลือด  ตับ  ไต  ผิวหนัง กล้ามเนื้อ ตับอ่อน ต่อมไทรอยด์  รวมถึงระดับไขมันในเลือด  เป็นต้น 
- ปฏิบัติตัวตามคำสั่งแพทย์ พยาบาล อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเบกซาโรทีนด้วย) ยาแผนโบราณทุกชนิด  อาหารเสริม  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เบกซาโรทีนมีปฏิกิริยาระหว่างยากับยาตัวอื่นอย่างไร? ///// 
ยาเบกซาโรทีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเบกซาโรทีน ร่วมกับยา Erythromycin, Gemfibrozil, Itraconazole,  Ketoconazole,  ด้วยสามารถทำให้ได้รับผลข้างเคียงจากยาเบกซาโรทีน มากยิ่งขึ้น 
- หลีกเลี่ยงการใช้ ยาเบกซาโรทีน ร่วมกับยา Phenobarbital, Phenytoin, Rifampin,  ด้วยจะทำให้ประสิทธิภาพการรักษาของยาเบกซาโรทีน ด้อยลงไป 
- หลีกเลี่ยงการใช้ ยาเบกซาโรทีน ร่วมกับ ยาInsulin,  Glyburide/ Glibenclamide,  Pioglitazone,  Vitamin A, ด้วยยาเบกซาโรทีน สามารถทำให้ผู้ป่วยได้รับอาการข้างเคียงจากยาดังกล่าวเหล่านี้มากขึ้น 
- การใช้ ยาเบกซาโรทีน ร่วมกับยา Lamivudine อาจทำให้เกิดภาวะตับอ่อนอักเสบ  กรณีที่จำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาเบกซาโรทีนอย่างไร? ///// 
ควรเก็บยาเบกซาโรทีน ภายใต้อุณหภูมิ 25 องศาเซลเซียส(Celsius)   ห้ามเก็บยาในช่องแช่แข็งของตู้เย็น เก็บยาในภาชนะที่มิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เบกซาโรทีนมีชื่ออื่นอีกไหม? ผลิตจากบริษัทอะไรบ้าง?ผลิตจากบริษัทอะไรบ้าง? ///// 
ยาเบกซาโรทีนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.accessdata.fda.gov/drugsatfda_docs/label/2011/021055s006lbl.pdf [2016,Oct8] 
https://www.drugs.com/cdi/bexarotene.html [2016,Oct8] 
https://www.drugs.com/drug-interactions/bexarotene-index.html?filter=3&amp;generic_only= [2016,Oct8] 
https://en.wikipedia.org/wiki/Bexarotene [2016,Oct8] 
http://www.drugbank.ca/drugs/DB00307 [2016,Oct8] 
http://hemonc.org/wiki/Bexarotene_(Targretin)  [2016,Oct8]
