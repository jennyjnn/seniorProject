ดอกซาแพรม (Doxapram)
 ///// บทนำ ///// 
ยาดอกซาแพรม(Doxapram หรือ Doxapram hydrochloride) เป็นยากลุ่มไพโรลิโดน (2-pyrrolidone, สารประกอบอินทรีย์/Organic compoundชนิดหนึ่งที่นำมาใช้ผลิตเป็นยาได้หลายชนิด) ทางคลินิกนำมาใช้เป็นยากระตุ้นการหายใจหลังจากการผ่าตัด  หรือใช้ช่วยผู้ป่วยที่มีภาวะหยุดหายใจอย่างกะทันหันจากสาเหตุได้รับยาบางประเภทเกินขนาด เช่น ยานอนหลับ เป็นต้น 
รูปแบบผลิตภัณฑ์ของยานี้จะเป็นยาฉีด ตัวยามีกลไกออกฤทธิ์กระตุ้นศูนย์ควบคุมการหายใจที่สมองให้ทำงานโดยการปรับสมดุลของสารสื่อประสาทในสมองของผู้ป่วย  ยานี้มีใช้แต่ในสถานพยาบาลโดยเฉพาะในห้องไอ.ซี.ยู./ห้องผู้ป่วยวิกฤต (ICU, Intensive care unit)  ห้องผ่าตัด  หรือห้องฉุกเฉิน 
อนึ่ง จากฤทธิ์ทางเภสัชวิทยา ส่งผลให้ยานี้มีข้อจำกัดการใช้บางประการที่ทำให้ผู้ป่วยบางกลุ่มไม่สามารถใช้ยาดอกซาแพรม เช่น 
- ผู้ป่วยที่แพ้ยานี้  ผู้ที่ป่วยด้วยโรคลมชัก  ผู้ป่วยโรคลิ่มเลือดอุดกั้นในหลอดเลือดปอด  ผู้ป่วยมีภาวะทางเดินหายใจอุดตัน  ผู้ที่อยู่ในภาวะหอบหืด  ผู้ป่วยโรคถุงลมโป่งพอง  ผู้ที่ได้รับบาดเจ็บบริเวณศีรษะ  ผู้ที่เกิดความผิดปกติของหลอดเลือดในสมอง  ผู้ที่มีภาวะสมองบวม   ผู้มีความดันโลหิตสูงอย่างรุนแรง   ผู้ป่วยเหล่านี้เป็นกลุ่มผู้ป่วยที่ห้ามใช้ยาดอกซาแพรม ด้วยจะทำให้อาการป่วยดังกล่าวทวีความรุนแรงขึ้นจนอาจเป็นอันตรายต่อผู้ป่วยมากขึ้น 
- ผู้ป่วยบางกลุ่มอยู่ในข่ายที่ต้องเฝ้าระวังเป็นพิเศษหากจำเป็นต้องใช้ยาดอกซาแพรม อาทิเช่น   สตรีตั้งครรภ์  สตรีที่อยู่ในภาวะให้นมบุตร  ผู้ที่มีภาวะชีพจรเต้นผิดปกติ  ผู้ป่วยโรคต่อมไทรอยด์เป็นพิษ  ผู้ป่วยโรคตับ   โรคไต 
- ยาบางกลุ่มอาจทำให้เกิดภาวะยาตีกัน(ปฏิกิริยาระหว่างยา)เมื่อใช้ร่วมกับยาดอกซาแพรม เช่นยา  Aminophylline,  MAOIs, และ Sympathomimetics   การใช้ยาเหล่านี้ร่วมกับยาดอกซาแพรม อาจทำให้ผู้ป่วยได้รับผลข้างเคียงจากยาดอกซาแพรมมากยิ่งขึ้น จึงถือเป็นข้อปฏิบัติสำคัญที่ผู้ป่วยต้องแจ้งให้ แพทย์ พยาบาล เภสัชกร ทราบทุกครั้งเมื่อเข้ารับการรักษาว่า ตนเองมีโรคประจำตัวอะไร และใช้ยาชนิดใดอยู่บ้าง 
- หลีกเลี่ยงการใช้ยานี้กับเด็กที่มีอายุต่ำกว่า 12 ปีลงมา  ด้วยยังไม่มีข้อมูลความ ปลอดภัยทางคลินิกมาสนับสนุนอย่างเพียงพอในการใช้ยานี้ 
- ห้ามใช้ยานี้กับทารกแรกคลอด  ด้วยส่วนประกอบในสูตรตำรับของยาดอกซาแพรมมีสารประเภทเบนซิล แอลกอฮอล์ (Benzyl alcohol) ซึ่งสามารถกระตุ้นให้ทารก	  เกิดอาการชัก และเกิดปัญหาด้านการหายใจตามมา จนเป็นเหตุให้เสียชีวิตได้ 
นอกจากนั้น การใช้ยาดอกซาแพรมอาจก่อให้เกิดอาการข้างเคียง(ผลข้างเคียง)บางอย่าง เช่น อาการแพ้ทางผิวหนัง(เกิดผื่นคันทั่วตัว)  ไอ  ท้องเสีย  รูม่านตาขยาย  วิงเวียน  หน้าแดง  ปวดศีรษะ  คลื่นไส้  เหงื่อออกมาก  และอาเจียน 
กรณีที่มีข้อผิดพลาดจนทำให้ผู้ป่วยได้รับยาดอกซาแพรมเกินขนาด  อาจสังเกตได้   จากอาการ  ตัวสั่น  รู้สึกสับสน  ไอ  หายใจลำบาก  หัวใจเต้นเร็ว  ความดันโลหิตสูง  กล้ามเนื้อทำงานไวเกิน/กล้ามเนื้อกระตุก   การตอบสนองต่อสิ่งเร้าเปลี่ยนแปลงไป(อาจตอบสนองมากหรือน้อยกว่าปกติ)  รวมถึงมีภาวะเหงื่อออกมาก  หากพบอาการดังกล่าว ต้องรีบแจ้งให้ แพทย์ พยาบาล ทราบโดยเร็ว 
ทั้งนี้ หากผู้บริโภคต้องการทราบข้อมูลของยาดอกซาแพรมเพิ่มเติม สามารถสอบถามได้จากแพทย์ หรือจากเภสัชกรจากสถานพยาบาลได้โดยทั่วไป 
 
 ///// ดอกซาแพรมมีสรรพคุณ(คุณสมบัติ)อย่างไร? ///// 
ยาดอกซาแพรมมีสรรพคุณ/ข้อบ่งใช้ เช่น 
- กระตุ้นการหายใจในผู้ป่วยที่ได้รับยาสลบเมื่อต้องเข้ารับการผ่าตัด 
- ช่วยกระตุ้นการหายใจในผู้ป่วยที่เกิดภาวะหัวใจหยุดเต้นจากได้รับยาต่างๆเกินขนาด 
- ช่วยกระตุ้นการหายใจในผู้ป่วยโรคปอดบางประเภทที่มีภาวะคาร์บอนไดออกไซด์ในเลือดเกิน เช่น โรคปอดอุดกั้นเรื้อรัง 
 
 ///// ดอกซาแพรมมีกลไกการออกฤทธิ์อย่างไร? ///// 
ตัวยาดอกซาแพรมมีกลไกการออกฤทธิ์ต่อศูนย์ควบคุมการหายใจในบริเวณก้านสมอง หลังจากฉีดยานี้ให้ผู้ป่วยแล้ว ประมาณ 20–40 วินาที ตัวยาจะเริ่มกระตุ้นตัวรับ(Receptor)ในก้านสมองที่มีชื่อว่า Chemoreceptors   และออกฤทธิ์ภายใน 1–2 นาที โดยจะส่งผลต่อสมดุลของสารสื่อประสาทในสมอง ทำให้ผู้ป่วยเริ่มหายใจได้อย่างปกติ  ระยะเวลาที่ยานี้ออกฤทธิ์อาจอยู่ได้นาน 5–12 นาที ขณะมีการกระตุ้นจาก   ยาดอกซาแพรม จะไม่ก่อให้กระทบต่อการทำงานของหัวใจ  เพียงแต่ปริมาณเลือดที่ออกจากหัวใจจะน้อยกว่าปริมาณเลือดที่ออกจากหัวใจในภาวะปกติ จากกลไกที่เกิดขึ้น ส่งผลให้เกิดฤทธิ์ของการรักษาได้ตามสรรพคุณ 
 
 ///// ดอกซาแพรมมีรูปแบบการจัดจำหน่ายอย่างไร? ///// 
ยาดอกซาแพรมมีรูปแบบการจัดจำหน่ายเป็น ยาฉีดที่มีส่วนประกอบของตัวยา Doxapram hydrochloride 20 มิลลิกรัม/มิลลิลิตร  โดยขนาดบรรจุ 20 มิลลิลิตร/ขวด 
 
 ///// ดอกซาแพรมมีขนาดการบริหารยาอย่างไร? ///// 
ตัวอย่างขนาดการบริหารยา/ใช้ยาดอกซาแพรม  เช่น 
ก.	สำหรับกระตุ้นการหายใจของผู้ป่วยหลังการผ่าตัด (Postoperative respiratory depression): 
- ผู้ใหญ่:	เริ่มต้นฉีดยาขนาด 0.5 – 1.5 มิลลิกรัม/น้ำหนักตัว 1 กิโลกรัม เข้าหลอดเลือดดำ โดยใช้เวลาในการให้ยานานประมาณ 30 วินาทีเป็นอย่างต่ำ  อาจต้องให้ยาซ้ำทุกๆชั่วโมง  หากจำเป็น แพทย์อาจหยดยาเข้าหลอดเลือดดำในอัตรา 2–5 มิลลิกรัม/นาที  จากนั้นอาจลดขนาดการหยดยาเข้าหลอดเลือดดำลงมาเป็น 1–3 มิลลิกรัม/นาที  ทั้งนี้แพทย์จะดูการตอบสนองของผู้ป่วยต่อยานี้เป็นสำคัญในการปรับวิธีการ/ขนาดการใช้ยานี้  ทั้งนี้ขนาดการใช้ยาสูงสุดไม่เกิน 4 มิลลิกรัม/น้ำหนักตัว 1 กิโลกรัม 
ข. สำหรับกระตุ้นหายใจเมื่อผู้ป่วยหยุดหายใจแบบเฉียบพลัน (Acute respiratory failure): 
- ผู้ใหญ่: หยดยาเข้าหลอดเลือดดำในอัตรา 1.5 – 4 มิลลิกรัม/นาที 
อนึ่ง: 
- เด็ก: การใช้ยานี้กับเด็ก ให้เป็นไปตามดุลยพินิจของแพทย์ผู้รักษา 
- ระหว่างการให้ยานี้จะต้องตรวจสอบสัญญาณชีพของผู้ป่วยร่วมด้วย เช่น  ความดันโลหิต   ชีพจร/อัตราการเต้นของหัวใจ และต้องคอยตรวจสอบการทำงานของ กล้ามเนื้อว่ามีภาวะกล้ามเนื้อกระตุกหรือไม่ 
- การใช้ยาดอกซาแพรมฉีดเข้าหลอดเลือดดำ หรือหยดเข้าหลอดเลือดดำต้องเป็นไปตามดุลยพินิจของแพทย์ผู้รักษา  กรณีหยดยาเข้าหลอดเลือดดำ ให้เจือจางยานี้ โดยใช้สารน้ำ Dextrose 5% หรือน้ำกลั่นปราศจากเชื้อ หรือสารละลายน้ำเกลือที่ปราศจากเชื้อ เป็นสารละลายเจือจางยานี้ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาดอกซาแพรม    ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆอย่างเช่น โรคลมชัก โรคลิ่มเลือดอุดกั้นในหลอดเลือดปอด โรคหืด   โรคถุงลมโป่งพอง  รวมทั้งกำลังกินยา/ใช้ยาอะไรอยู่ เพราะยาดอกซาแพรม  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาให้ควรทำอย่างไร? ///// 
โดยทั่วไป การใช้ยาดอกซาแพรม  จะอยู่ภายใต้การดูแลของแพทย์/บุคลากรทางการแพทย์ภายในห้องผ่าตัด  ห้องไอซียู  หรือห้องฉุกเฉิน  ประกอบกับต้องใช้เครื่องวัดสัญญาณชีพคอยเฝ้าควบคุมอาการของผู้ป่วยอย่างใกล้ชิด  โอกาสที่ลืมฉีดยานี้ให้ผู้ป่วยจึงเป็นไปได้น้อยมาก 
 
 ///// ดอกซาแพรมมีผลไม่พึงประสงค์อย่างไร? ///// 
ยาดอกซาแพรมสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  ท้องเสีย  คลื่นไส้ อาเจียน  น้ำลายมาก 
- ผลต่อระบบประสาท: เช่น  ความรู้สึกสัมผัสเพี้ยน   วิงเวียน  ปวดศีรษะ  มีภาวะชัก   การไหลเวียนของเลือดที่ไปเลี้ยงสมองช้าลง 
- ผลต่อระบบหัวใจและหลอดเลือด: เช่น ความดันโลหิตสูง  หัวใจเต้นเร็วหรือ                     หัวใจเต้นช้า  หัวใจเต้นผิดจังหวะ  เจ็บหน้าอก  หน้าแดง 
- ผลต่อระบบเลือด:  เช่น  ฮีโมโกลบินลดลง  เม็ดเลือดแดงและเม็ดเลือดขาวต่ำ 
- ผลต่อผิวหนัง:  เช่น  เกิดผื่นคัน  เหงื่อออกมาก 
- ผลต่อระบบทางเดินปัสสาวะ:  เช่น  ปัสสาวะลำบาก/ปัสสาวะขัด  มีอัลบูมิน/Albuminในปัสสาวะ/โปรตีนในปัสสาวะ 
- ผลต่อกล้ามเนื้อ:  เช่น  กล้ามเนื้อหดเกร็งตัว  มีภาวะกล้ามเนื้อกระตุก/สั่น 
- ผลต่อตา:  เช่น รูม่านตาขยาย 
- ผลต่อสภาพจิตใจ:  เช่น  อาจพบอาการหวาดระแวง  เกิดความงุนงง/สับสน  ประสาทหลอน 
- ผลต่อระบบทางเดินหายใจ:  เช่น  หายใจขัด/หายใจลำบาก  ไอ  หายใจเร็ว  หลอดลมหดเกร็งตัว/หลอดลมตีบ/หายใจลำบาก 
 
 ///// มีข้อควรระวังการใช้ดอกซาแพรมอย่างไร? ///// 
มีข้อควรระวังการใช้ยาดอกซาแพรม เช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามใช้ยานี้กับทารกแรกเกิด 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป หรือมีเศษผงในยา 
- การใช้ยาดอกซาแพรมต้องอยู่ภายใต้การดูแลของแพทย์/บุคลากรทางการแพทย์อย่างใกล้ชิด และมีเครื่องมือวัดสัญญาณชีพ/เครื่องมือช่วยชีวิตอย่างพร้อมเพรียง 
- ระหว่างการให้ยานี้ต้องตรวจวัด  ความดันโลหิต  อัตราการเต้นของหัวใจ/ชีพจร            และการตอบสนองของการทำงานของกล้ามเนื้ออย่างต่อเนื่อง 
- กรณีพบอาการข้างเคียง(ผลข้างเคียง)จากยาดอกซาแพรม  แพทย์จะให้การรักษาประคับประคองตามอาการ  ด้วยปัจจุบันยังไม่มียาต้านพิษของยาดอกซาแพรม 
- ปฏิบัติตามคำแนะนำของ แพทย์ พยาบาล อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง:  ทุกคนต้องตระหนักถึงความปลอดภัยจากการใช้ ”ยา”  ที่รวมถึง ยาแผนปัจจุบันทุกชนิด(รวมยาดอกซาแพรม)  ยาแผนโบราญทุกชนิด   อาหารเสริม   ผลิตภัณฑ์เสริมอาหาร  และสมุนไพรต่างๆเสมอ   เพราะ ยามีทั้งให้คุณและให้โทษ    ดังนั้นเมื่อมีการใช้ยาทุกชนิด ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง  ข้อปฏิบัติพื้นฐานในการใช้ยาทุกชนิด)  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ดอกซาแพรมมีปฏิกิริยาระหว่างยากับยาตัวอื่นอย่างไร? ///// 
ยาดอกซาแพรมมีปฏิกิริยาระหว่างยากับยาตัวอื่น เช่น 
- การใช้ยาดอกซาแพรมร่วมกับยา Albuterol(Salbutamol), Pseudoephedrine,  อาจทำให้ ความดันโลหิตสูง  หัวใจเต้นเร็ว  หากจำเป็นต้องใช้ยาร่วมกัน     แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาดอกซาแพรมร่วมกับยา Tramadol,  Bupropion,  ด้วยอาจก่อให้เกิดอาการชักกับผู้ป่วยได้ง่าย  กรณีจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นรายบุคคลไป 
- ห้ามใช้ยาดอกซาแพรมร่วมกับยา Selegilline,  Furazolidone,  Methylene blue  ด้วยจะก่อให้เกิดภาวะความดันโลหิตสูงอย่างรุนแรงจนเป็นอันตรายถึงกับชีวิตได้    หากจำเป็นต้องใช้ยาร่วมกัน    แพทย์จะเว้นระยะห่างของการใช้ยาอย่างน้อย 14 วัน 
 ///// ควรเก็บรักษาดอกซาแพรมอย่างไร? ///// 
ควรเก็บยาดอกซาแพรมภายใต้อุณหภูมิ 20 – 25 องศาเซลเซียส(Celsius)     ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ดอกซาแพรมมีชื่ออื่นอีกไหม? ผลิตจากบริษัทอะไรบ้าง? ///// 
ยาดอกซาแพรม ที่มีจำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น Stimulex, Respiram, Caropram 
 ///// บรรณานุกรม ///// 
https://en.wikipedia.org/wiki/Doxapram [2017,Jan7] 
http://www.mims.com/india/drug/info/doxapram?type=full&amp;mtype=generic#Indications [2017,Jan7] 
https://www.drugs.com/pro/doxapram.html [2017,Jan7] 
https://www.accessdata.fda.gov/drugsatfda_docs/label/2005/14879s044lbl.pdf [2017,Jan7] 
https://www.drugs.com/drug-interactions/doxapram-index.html?filter=3&amp;generic_only= [2017,Jan7]
