ไทอะไซด์ (Thiazide)
 ///// บทนำ ///// 
ยาไทอะไซด์ (Thiazide) เป็นหมวดของกลุ่มยาขับปัสสาวะที่นำมาช่วยรักษาโรคความดันโลหิตสูง, อาการบวมอันมีสาเหตุมาจาก โรคหัวใจ โรคตับ และโรคไต, ยากลุ่มนี้ช่วยลดความเสี่ยงของการเสียชีวิตเนื่องจากหัวใจขาดเลือด (โรคกล้ามเนื้อหัวใจตาย) อันมีสาเหตุมาจากความดันโลหิตสูง 
วงการแพทย์จัดให้ยากลุ่มไทอะไซด์เป็นยาลดความดันโลหิตที่มีราคาถูกที่สุด ยากลุ่มไทอะไซด์ยังแบ่งออกเป็นหลายรายการโดยมี Benzothiazide เป็นสารตั้งต้น (Parent of the class) และสามารถแบ่งเป็นอนุพันธุ์ย่อยได้อีก เช่น Bendroflumethiazide, Chlorothiazide, Cyclothiazide, Hydrochlorothiazide, และ Diazoxide , ซึ่งในกลุ่มยาไทอะไซด์นี้ ยาHydrochlorothiazide ได้ถูกคัดเลือกให้บรรจุลงในบัญชียาหลักแห่งชาติของไทย โดยจัดอยู่ในกลุ่มยาอันตราย เพื่อความปลอดภัยของตัวผู้ป่วย การใช้ยากลุ่มไทอะไซด์จึงต้องอยู่ภายใต้การควบคุมดูแลของแพทย์ผู้รักษาเท่านั้น ห้ามมิให้ผู้ป่วยหยุดหรือปรับเปลี่ยนขนาดรับประทานด้วยตนเอง 
 ///// ยาไทอะไซด์มีสรรพคุณ (คุณสมบัติ) อย่างไร? ///// 
ยาไทอะไซด์มีสรรพคุณดังนี้ 
- เป็นยาขับปัสสาวะ 
- ใช้รักษาและบรรเทาโรคความดันโลหิตสูง 
- ลดความเสี่ยงของภาวะหัวใจล้มเหลว 
- ลดอาการบวมของร่างกาย รักษาภาวะ/โรคเบาจืด 
- ป้องกันการเกิดนิ่วในไต 
 ///// ยาไทอะไซด์มีกลไกการออกฤทธิ์อย่างไร? ///// 
ยากลุ่มไทอะไซด์จะทำให้ไตดูดแคลเซียมกลับเข้ากระแสเลือดมากขึ้น อีกทั้งทำให้ปริมาณ โซเดียมในเซลล์ลดต่ำลง รวมไปถึงเพิ่มกระบวนการแลกเปลี่ยนและเคลื่อนย้ายระหว่างเกลือโซเดียมและแคลเซียมของระดับเซลล์ในร่างกาย จากกลไกเหล่านี้ทำให้ยากลุ่มไทอะไซด์สามารถขับปัสสาวะ ลดความดันโลหิต และมีฤทธิ์ของการรักษาได้ตามสรรพคุณ 
 ///// ยาไทอะไซด์มีรูปแบบการจัดจำหน่ายอย่างไร? ///// 
ยาไทอะไซด์จัดจำหน่ายในรูปแบบชนิดยาเม็ด ขนาดความแรง 25, 50, และ 100 มิลลิกรัม/เม็ด 
 ///// ยาไทอะไซด์มีขนาดรับประทานอย่างไร? ///// 
ยากลุ่มไทอะไซด์แบ่งขนาดรับประทานตามกลุ่มของไทอะไซด์ดังนี้ 
ก. Bendroflumethiazide: 
- รักษาภาวะบวมน้ำของร่างกาย: ผู้ใหญ่และเด็กอายุ 12 ปีขึ้นไป เริ่มต้นรับประทาน 5 - 10 มิลลิกรัม วันละครั้งหรือวันเว้นวัน และลดขนาดลงมาเป็น 2.5 - 10 มิลลิกรัม 2 - 3 ครั้ง/สัปดาห์ 
- รักษาความดันโลหิตสูง: 
- ผู้ใหญ่ รับประทาน 2.5 - 5 มิลลิกรัม/วัน ซึ่งถ้ามีการใช้ยาเป็นเวลานานๆ แพทย์อาจปรับลดขนาดรับประทานลงมา เพื่อหลีกเลี่ยงภาวะความดันโลหิตต่ำ 
- เด็กอายุต่ำกว่า 12 ปีลงมา ขนาดรับประทานเริ่มต้น 400 ไมโครกรัม/น้ำหนักตัว 1 กิโลกรัม/วัน และปรับขนาดรับประทานลดลงเป็น 50 - 100 ไมโครกรัม/น้ำหนักตัว 1 กิโลกรัม/วัน 
ข. Chlorothiazide: 
- รักษาภาวะบวมน้ำของร่างกาย: ผู้ใหญ่ รับประทาน 500 - 1,000 มิลลิกรัม วันละ 1 - 2 ครั้ง 
- รักษาความดันโลหิตสูง: 
- ผู้ใหญ่ รับประทาน 500 - 1,000 มิลลิกรัม วันละ 1 - 2 ครั้ง 
- ขนาดรับประทานในเด็ก ขึ้นกับ อายุ น้ำหนักตัวเด็ก และดุลพินิจของแพทย์ 
ค. Hydrochlorothiazide: 
- รักษาความดันโลหิตสูง: ผู้ใหญ่	รับประทานเริ่มต้นที่ 12.5 มิลลิกรัม วันละครั้งหลังอาหารเช้า แล้วเพิ่มการรับประทาน 25 - 100 มิลลิกรัมต่อวัน โดยแบ่งรับประทาน 
- ลดอาการบวมของร่างกายในภาวะมีโรคหัวใจล้มเหลวร่วมด้วย: ผู้ใหญ่	รับประทาน25 - 100 มิลลิกรัมต่อวันหลังอาหารเช้า หากอาการดีขึ้น อาจจะลดลงเป็น 25 - 50 มิลลิกรัมต่อวัน ในกรณีที่มีอาการรุนแรงอาจปรับขนาดในช่วงแรกๆได้สูงสุดถึง 200 มิลลิกรัมต่อวัน 
- รักษาโรคเบาจืดที่มีภาวะโรคไตร่วมด้วย: 
-  ผู้ใหญ่ ขนาดรับประทานเริ่มต้นได้สูงถึง 100 มิลลิกรัมต่อวัน 
- เด็ก: ขนาดรับประทานเริ่มต้น 1 - 2 มิลลิกรัมต่อน้ำหนักตัว 1 กิโลกรัมต่อวันโดยแบ่งรับประทาน 
- และเด็กที่มีอายุน้อยกว่า 6 เดือนขนาดรับประทานได้ถึง 3 มิลลิกรัมต่อน้ำหนักตัว 1 กิโลกรัมต่อวัน 
ง. Diazoxide: 
- รักษาความดันโลหิตสูง (Hypertensive emergency): 
- ผู้ใหญ่ ใช้เป็นยาฉีด 1 - 3 มิลลิกรัม/น้ำหนักตัว 1 กิโลกรัม สามารถเพิ่มขนาดได้สูงสุดเป็น 150 มิลลิกรัมทุกๆ 5 - 15 นาที แล้วเปลี่ยนเป็นทุกๆ 4 - 24 ชั่วโมง การฉีดยาเข้าทางหลอดเลือดไม่ควรใช้เวลาเกิน 30 วินาที 
- เด็ก: ขนาดยาในเด็กขึ้นกับ อายุ น้ำหนักตัวเด็ก และดุลพินิจของแพทย์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไทอะไซด์ ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำ บาก 
- มีโรคประจำตัวต่างๆ เช่น โรคไต โรคตับ รวมทั้งกำลังกินยาอะไรอยู่ เพราะยาไทอะไซด์ อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ    เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไทอะไซด์ สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาไทอะไซด์มีผลไม่พึงประสงค์อย่างไร? ///// 
ยากลุ่มไทอะไซด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ได้ดังนี้ เช่น อาจพบอาการ เวียนศีรษะ ตาพร่า เบื่ออาหาร มีผื่นคัน รู้สึกไม่สบายในช่องท้อง ปวดศีรษะ อ่อนเพลีย อาจพบอาการแพ้แสงแดดในผู้ป่วยบางราย อาจพบภาวะโพแทสเซียมในร่างกายมีระดับต่ำ (อาการ เช่น กล้ามเนื้ออ่อนแรง ท้องผูก หัวใจเต้นผิดปกติ ความดันโลหิตต่ำ), มีแมกนีเซียมขับออกมากับปัสสาวะ (อาการ เช่น อ่อนเพลีย เป็นตะคริว หัวใจเต้นผิดปกติ) เป็นต้น 
 ///// มีข้อควรระวังการใช้ยาไทอะไซด์อย่างไร? ///// 
มีข้อควรระวังการใช้ยาไทอะไซด์ดังนี้ 
- ห้ามใช้ยานี้กับผู้ป่วยความดันโลหิตต่ำ 
- ห้ามใช้ยานี้ในกับผู้ป่วยที่แพ้กลุ่มยาซึ่งมีกำมะถันเป็นองค์ประกอบ 
- ห้ามใช้ยานี้กับผู้ป่วย โรคเกาต์ โรคไตล้มเหลว 
- ห้ามใช้ยานี้ร่วมกับผู้ที่ใช้ยาลิเทียม (Lithium: ยาทางจิตเวช) บำบัดรักษาอยู่ก่อนแล้ว 
- ห้ามใช้ยานี้กับผู้ที่มีภาวะแคลเซียมในร่างกายต่ำ 
- ยากลุ่มไทอะไซด์อาจทำให้ผู้ป่วยที่มีอาการของโรคเบาหวานแย่ลง 
- หลีกเลี่ยงการใช้ยาในหญิงตั้งครรภ์ ยานี้ผ่านออกทางน้ำนมน้อยมาก ดังนั้นการใช้ยานี้ในหญิงให้นมบุตรจึงขึ้นกับดุลพินิจของแพทย์ 
- ระวังการใช้ยานี้กับผู้ที่กำลังควบคุมเกลือแร่ของร่างกายและผู้สูงอายุ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยากลุ่มไทอะไซด์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาไทอะไซด์มีปฏิกิริยาระหว่างยากับยาตัวอื่นอย่างไร? ///// 
ยาไทอะไซด์มีปฏิกิริยาระหว่างยากับยาตัวอื่นดังนี้ 
- การใช้ยากลุ่มไทอะไซด์ร่วมกับยารักษาโรคหัวใจ เช่น Digoxin อาจก่อให้เกิดภาวะโพแทสเซียมและแมกนีเซียมในเลือดลดลงจนส่งผลให้หัวใจเต้นผิดจังหวะ แพทย์จะเป็นผู้ปรับแนวการรักษาของคนไข้เป็นกรณีๆไป 
- การใช้ยากลุ่มไทอะไซด์ร่วมกับยารักษาอาการทางจิตประสาท เช่น Lithium อาจทำให้ร่างกายได้รับผลข้างเคียงหรือพิษของ Lithium ได้มากยิ่งขึ้น จึงควรหลีกเลี่ยงการใช้ยาร่วมกันโดยไม่จำเป็น 
- การใช้ยากลุ่มไทอะไซด์ร่วมกับยาต้านโรคเบาหวาน เช่น อินซูลิน (Insulin) สามารถทำให้ระดับอินซูลินในกระแสเลือดมีปริมาณลดลง ส่งผลให้เกิดภาวะน้ำตาลในเลือดสูงตามมา หากจำเป็นต้องใช้ยาร่วมกัน แพทย์จะเป็นผู้ปรับขนาดของยารักษาเบาหวานให้เหมาะสมต่อคนไข้เป็นกรณีๆไป 
 ///// ควรเก็บรักษายาไทอะไซด์อย่างไร? ///// 
สามารถเก็บยาไทอะไซด์ที่อุณหภูมิห้อง บรรจุยาในภาชนะที่ปิดมิดชิด เก็บในที่ที่พ้นแสงแดด หลีกเลี่ยงความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาไทอะไซด์มีชื่ออื่นอีกไหม? ผลิตจากบริษัทอะไรบ้าง? ///// 
ยาไทอะไซด์ที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1. http://en.wikipedia.org/wiki/Thiazide [2014,Aug23]
	2. www.mims.com/USA/drug/info/hydrochlorothiazide/ [2014,Aug23]
	3. http://www.medicines.org.uk/emc/medicine/23849/SPC/Bendroflumethiazide+Tablets+BP+2.5mg/ [2014,Aug23]
	4. http://www.drugs.com/dosage/chlorothiazide.html#Usual_Adult_Dose_for_Edema [2014,Aug23]
	5. http://www.drugs.com/dosage/diazoxide.html [2014,Aug23]
	6. http://www.medicinenet.com/thiazide_diuretics-oral/article.htm#what_are_the_side_effects_of_thiazide_diuretics [2014,Aug23]
	7. http://www.rxlist.com/diuretics-page4/drugs-condition.htm [2014,Aug23]
