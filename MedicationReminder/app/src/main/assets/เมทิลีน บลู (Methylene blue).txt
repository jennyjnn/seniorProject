เมทิลีน บลู (Methylene blue)
 ///// บทนำ ///// 
ยาเมทิลีน บลู(Methylene blue) หรือ Methylthioninium chloride เป็นสารประกอบเคมีที่เป็นของแข็งเมื่ออยู่ในอุณหภูมิห้อง ไม่มีกลิ่น มีสีเขียวเข้ม เมื่อละลายน้ำจะได้สารละลายสีฟ้า ถูกนำไปใช้ประโยชน์ทางด้านชีววิทยา ภาควิชาเคมี และใช้เป็นเภสัชภัณฑ์ตั้งแต่สมัยสงครามโลกครั้งที่ 2 โดยนำมาเป็นยาต่อต้านเชื้อมาลาเรียเมื่อปี ค.ศ. 1891 (พ.ศ. 2434) ปัจจุบันมีการพัฒนาใช้เมทิลีน บลู มาเป็นสารประกอบของยาต้านอาการปวดเกร็ง/ปวดบีบขณะขับถ่ายปัสสาวะ หรือใช้เป็นสีย้อมในการทำหัตถการทางการแพทย์ที่เรียกว่า Endoscope polypectomy อีกทั้งใช้เป็นยาต้านพิษ (Antidote) ของสารโพแทสเซียม ไซยาไนด์ (Potassium cyanide) ประเด็นสำคัญคือ ใช้บำบัดอาการผิดปกติของเม็ดเลือดที่เรียกว่า Methemoglobinemia (ความผิดปกติของเม็ดเลือดแดงที่มีสาร Methemoglobulin/สารที่ไม่สามารถนำส่งออกซิเจนให้กับเซลล์ได้ ที่มากเกินไป) 
รูปแบบยาแผนปัจจุบันของยาเมทิลีน บลู ที่พบเห็นได้จะเป็นลักษณะของยาฉีด ซึ่งองค์การอนามัยโลกได้กำหนดให้เมทิลีน บลู เป็นยาจำเป็นขั้นพื้นฐานของระดับชุมชน และคณะกรรมการอาหารและยาของไทยได้บรรจุเมทิลีน บลู ลงในบัญชียาหลักแห่งชาติโดยมีวัตถุประสงค์เพื่อบำบัดอาการ Methemoglobinaemia โดยจะพบเห็นการใช้ยานี้ตามสถานพยาบาลเท่านั้น 
 ///// เมทิลีน บลู มีสรรพคุณ (คุณสมบัติ) อย่างไร? ///// 
ยาเมทิลีน บลู มีสรรพคุณเป็นยาบำบัดและรักษาอาการโรคเลือดชนิดที่เรียกว่า Methemo globinemia 
 ///// เมทิลีน บลู มีกลไกการออกฤทธิ์อย่างไร? ///// 
กลไกการออกฤทธิ์ของยาเมทิลีน บลู คือ ตัวยาจะออกฤทธิ์ยับยั้งกระบวนการออกซิเดชั่น(Oxidation, ขบวนการใช้ออกซิเจน) ของเม็ดเลือดแดง โดยจะช่วยป้องกันการเปลี่ยนแปลงของสารฮีโมโกลบินของเม็ดเลือดแดงไปเป็นสารเมทฮีโมโกลบิน การเกิดเมทฮีโมโกลบินปริมาณมากจะทำให้เกิดภาวะ Methemoglobinemia ซึ่งจากกลไกดังกล่าวจึงทำให้เมทิลีน บลู มีฤทธิ์รักษาตามสรรพคุณ 
 ///// เมทิลีน บลู มีรูปแบบการจัดจำหน่ายอย่างไร? ///// 
ยาเมทิลีน บลู มีรูปแบบการจัดจำหน่ายเป็นยาฉีดในรูปสารละลายขนาดความเข้มข้น 10 มิลลิกรัม/มิลลิลิตร โดยมีขนาดบรรจุ 5 มิลลิลิตร/ขวด 
 ///// เมทิลีน บลู มีขนาดการบริหารยาอย่างไร? ///// 
ยาเมทิลีน บลู มีขนาดการบริหารยา/การใช้ยาดังนี้เช่น 
ผู้ใหญ่และเด็ก: ฉีดยาเข้าหลอดเลือดดำผู้ป่วยขนาด 1 - 2 มิลลิกรัม/น้ำหนักตัว 1 กิโลกรัมโดยให้ยาอย่างช้าๆ อาจให้ยาซ้ำหลังจากการให้ยาครั้งแรกไปแล้ว 1 ชั่วโมงทั้งนี้ขึ้นกับดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเมทิลีน บลู ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาหรืออาหารเสริมอะไรอยู่ เพราะยาเมทิลีน บลู อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาและ/หรือกับอาหารเสริมอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// เมทิลีน บลู มีผลไม่พึงประสงค์อย่างไร? ///// 
ยาเมทิลีน บลู สามารถก่อให้เกิดผลไม่พึงประสงค์ (ผลข้างเคียง) ดังนี้เช่น เกิดภาวะคลื่นไส้ อาเจียน ปวดท้องร่วมกับมีอาการเจ็บหน้าอก ปวดศีรษะ วิงเวียน รู้สึกสับสน และมีภาวะกระเพาะปัสสาวะอักเสบร่วมกับมีสีปัสสาวะจาง 
 ///// มีข้อควรระวังการใช้เมทิลีน บลู อย่างไร? ///// 
มีข้อควรระวังการใช้เมทิลีน บลู ดังนี้เช่น 
- ห้ามใช้กับผู้ที่แพ้ยาเมทิลีน บลู 
- ห้ามใช้กับผู้ป่วยโรคไตระยะรุนแรง 
- ห้ามฉีดยาเมทิลีน บลู เข้าน้ำไขสันหลังหรือฉีดเข้าทางผิวหนัง ด้วยจะเป็นอันตรายต่อเส้นประสาทและเกิดฝีอักเสบบริเวณผิวหนัง 
- ระวังการใช้ยาเมทิลีน บลู กับผู้ป่วยภาวะขาดเอนไซม์จีซิกพีดี 
- ระวังการใช้ยากับสตรีตั้งครรภ์และสตรีที่อยู่ในภาวะให้นมบุตร 
- ระหว่างได้ยาเมทิลีน บลู ต้องคอยตรวจเลือดเพื่อตรวจสอบระดับของ Methemoglobin ควบคู่กันไป 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเมทิลีน บลู ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เมทิลีน บลู มีปฏิกิริยาระหว่างยากับยาตัวอื่นอย่างไร? ///// 
ยาเมทิลีน บลู มีปฏิกิริยาระหว่างยากับยาตัวอื่นดังนี้เช่น 
- ห้ามการใช้ยาเมทิลีน บลู ร่วมกับยา Phenylpropanolamine, Pseudoephedrine ด้วยจะทำให้เกิดภาวะความดันโลหิตสูงและอาจเป็นอันตรายถึงขั้นเสียชีวิต (ตาย) ควรใช้ยา Phenylpropanolamine, Pseudoephedrine กับผู้ป่วยหลังจากหยุดใช้เมทิลีน บลูไปแล้ว 14 วันเป็นอย่างต่ำ 
- หลีกเลี่ยงการใช้ยาเมทิลีน บลู ร่วมกับยา Fentanyl ด้วยจะก่อให้เกิดภาวะกดการหายใจ/หายใจช้าและเบาของผู้ป่วยทำให้ความดันโลหิตต่ำ ผู้ป่วยบางรายจะเกิดภาวะ Serotonin syndrome (เช่น อาจพบอาการสับสน ประสาทหลอน เป็นตะคริว/ปวดบีบที่ท้อง คลื่นไส้ อาเจียน ท้องเสีย) เกิดภาวะโคม่าและถึงขั้นเสียชีวิต ดังนั้นก่อนทำการใช้ยา Fentanyl ควรเว้นเวลาอย่างน้อย 14 วันหลังใช้ยาเมทิลีน บลู 
- หลีกเลี่ยงการใช้ยาเมทิลีน บลู ร่วมกับยา Tramadol ด้วยเสี่ยงกับการเกิดภาวะ Serotonin syndrome ซึ่งจะทำให้ผู้ป่วยมีอาการสับสน ประสาทหลอน เกิดลมชัก ความดันโลหิตเปลี่ยน แปลง หัวใจเต้นเร็ว มีไข้ เหงื่อออกมาก ตาพร่า คลื่นไส้ อาเจียน และท้องเสีย ก่อนการใช้ยาเมทิลีน บลู ควรหยุดการใช้ยา Tramadol อย่างน้อย 14 วันเป็นอย่างต่ำ 
- หลีกเลี่ยงการใช้ยาเมทิลีน บลู ร่วมกับยา Methyldopa ด้วยจะก่อให้เกิดภาวะความดันโลหิตสูง และเกิดการกระตุ้นประสาทส่วนกลางหรือสมองจนเกิดอาการกระสับกระส่ายรวมถึงมีอาการประสาทหลอน การจะใช้ยา Methyldopa ควรเว้นเวลาอย่างน้อย 14 วันหลังการใช้ยาเมทิลีน บลู 
 ///// ควรเก็บรักษาเมทิลีน บลู อย่างไร? ///// 
ควรเก็บยาเมทิลีน บลู ภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// เมทิลีน บลู มีชื่ออื่นอีกไหม? ผลิตจากบริษัทอะไรบ้าง? ///// 
ยาเมทิลีน บลู ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Methylene_blue [2015,March 21]
	2 http://www.mims.com/Hongkong/drug/info/Methylene%20Blue%20Omega/ [2015,March 21]
	3 http://drug.fda.moph.go.th:81/nlem.in.th/medicine/essential/list/16#item-9126 [2015,March 21]
	4 http://www.mdpoison.com/media/SOP/mdpoisoncom/healthcareprofessionals/antidote-facts/Methylene%20Blue%20Antidote%20Facts.pdf [2015,March 21]
	5 http://www.pharmgkb.org/pathway/PA165980834 [2015,March 21] 
	6 http://www.medsafe.govt.nz/profs/datasheet/m/MethyleneBlueinj.pdf [2015,March 21]
	7 http://www.drugs.com/drug-interactions/methylene-blue-index.html?filter=3&amp;generic_only= [2015,March 21]
