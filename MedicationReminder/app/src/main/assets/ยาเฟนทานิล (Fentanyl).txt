ยาเฟนทานิล (Fentanyl)
 ///// บทนำ ///// 
ยาเฟนทานิล ( Fentanyl) ในบัญชียาหลักแห่งชาติของไทย จัดอยู่ในหมวดยาเสพติดให้โทษประเภท 2 การขอซื้อของสถานพยาบาลต้องสั่งผ่านกองควบคุมวัตถุเสพติด โดยสถานพยาบาลนั้นๆจะต้องมีใบอนุญาตในการจำหน่ายในสถานพยาบาลเท่านั้น ประชาชนทั่วไปไม่สามารถหาซื้อจากร้านขายยาทั่วไป วงการแพทย์นำมาใช้รักษาอาการปวดอย่างรุนแรงเท่านั้น เช่น อาการปวดจากโรคมะเร็ง เป็นต้น มักใช้ในห้องฉุกเฉินหรือไม่ก็ห้องไอซียู (ICU) เฟนทานิลมีความแรงและฤทธิ์ระงับอาการปวดมากกว่ามอร์ฟีน 50 - 100 เท่าตัว มีรูปแบบการใช้หลายอย่างอาทิเช่น แผ่นแปะผิวหนัง ยาฉีด ยารับประทาน และยาอมใต้ลิ้น เป็นต้น 
จากการศึกษาด้านเภสัชจลนศาสตร์ (Pharmacokinetic: การเป็นไปของยาเมื่อยาเข้าสู่ร่างกาย) ของยาเฟนทานิลพบว่า เมื่อยาเข้าสู่กระแสเลือดจะมีการจับตัวกับโปรตีน 80 - 85% ก่อนที่จะถูกลำเลียงไปที่ตับและโดนเปลี่ยนโครงสร้างทางเคมี ยานี้สามารถดูดซึมผ่านรกและน้ำนมได้ ร่างกายต้องใช้เวลา 4 ชั่วโมงโดยประมาณในการกำจัดยาออกจากร่างกาย 50% โดยผ่านไปกับปัสสาวะ ด้วยยานี้จัดอยู่ในประเภทยาเสพติดและมีข้อจำกัดในการใช้มากมาย การใช้ยาต้องอยู่ภายใต้คำสั่งแพทย์ผู้รักษาแต่เพียงผู้เดียวเท่านั้น 
 ///// ยาเฟนทานิลมีสรรพคุณ (คุณสมบัติ) อย่างไร? ///// 
ยาเฟนทานิลมีสรรพคุณ ดังนี้ 
- ระงับอาการปวดจากโรคมะเร็ง 
- ระงับอาการปวดรุนแรงชนิดเรื้อรัง 
- ใช้เป็นยาเสริมร่วมกับยาสลบในการผ่าตัด 
- ระงับอาการปวดหลังการผ่าตัด 
 ///// ยาเฟนทานิลมีกลไกการออกฤทธิ์อย่างไร? ///// 
ยาเฟนทานิลมีกลไกการออกฤทธิ์ โดยตัวยาจะออกฤทธิ์เพิ่มความทนทานของอาการปวด ให้กับร่างกาย อีกทั้งยังเข้าไปจับตัวกับตัวรับของสมอง (Stereospecific receptors) เพื่อยับยั้งการรับรู้กระแสความรู้สึกเจ็บปวดของสมองด้วย ด้วยกลไกเหล่านี้ทำให้เฟนทานิลมีฤทธิ์ในการรักษาตามสรรพคุณ 
 ///// ยาเฟนทานิลมีรูปแบบการจัดจำหน่ายอย่างไร? ///// 
ยาเฟนทานิลมีรูปแบบการจัดจำหน่ายดังนี้ 
- รูปแบบยาเม็ดอม (Buccal tablet) ขนาด 100, 200, 400, 600, และ 800 ไมโครกรัม/เม็ด 
- รูปแบบยาเม็ดอมชนิดออกฤทธิ์เนิ่น (ออกฤทธิ์ได้นาน/Sustained release) ขนาด 10, 20, 30, 40, 60, และ 80 มิลลิกรัม/เม็ด 
- รูปแบบแผ่นแปะผิวหนัง ขนาด 2.1, 4.2, และ 8.4 มิลลิกรัม 
- รูปแบบแผ่นแปะผิวหนัง ขนาด 12, 25, 50, และ 100 ไมโครกรัม/ชั่วโมง 
- รูปแบบยาฉีด ขนาด 0.05 มิลลิกรัม/มิลลิลิตร 
 ///// ยาเฟนทานิลมีขนาดรับประทาน/ขนาดการบริหารยาอย่างไร? ///// 
ยาเฟนทานิลมีขนาดรับประทาน/ขนาดการบริหารยาดังนี้ 
ก. สำหรับระงับอาการปวดจากโรคมะเร็ง: 
- ผู้ใหญ่: 
‘ยาเม็ดสำหรับอม’ เริ่มต้น 200 ไมโครกรัมเป็นเวลา 15 นาที หากจำเป็นต้องอมซ้ำให้รออีก 15 นาทีแล้วค่อยอมเม็ดยา ห้ามใช้ยาเกิน 4 เม็ด/วัน 
‘ชนิดแปะผิวหนัง’ ขนาด 25 ไมโครกรัม/ชั่วโมง ทุกๆ 72 ชั่วโมง 
- เด็ก: การใช้ยานี้ขึ้นกับน้ำหนักตัวของเด็ก จึงอยู่ในดุลพินิจของแพทย์เท่านั้น 
ข. สำหรับสนับสนุนหรือเป็นยาเสริมก่อนให้ยาสลบ: 
ฉีดเข้ากล้าม 50 - 100 ไมโครกรัม หากจำเป็นอาจให้ยาซ้ำอีกภายใน 1 - 2 ชั่วโมง 
*****หมายเหตุ: 
ด้วยมีรูปแบบการใช้ยาที่ซับซ้อน การใช้ยาเฟนทานิลจึงต้องอยู่ภายใต้คำแนะนำของแพทย์เท่านั้น ห้ามซื้อยาหรือปรับขนาดยาด้วยตนเอง 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเฟนทานิล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยา/ใช้ยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาเฟนทานิลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรืออาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเฟนทานิล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาเฟนทานิลมีผลไม่พึงประสงค์อย่างไร? ///// 
ยาเฟนทานิลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ได้ดังนี้ เช่น มีอาการ คลื่นไส้ อาเจียน หัวใจเต้นช้า มีอาการบวม สับสน มีภาวะซึม วิงเวียน ง่วงนอน ปวดศีรษะ ความดันโลหิตต่ำ ความดันในกะโหลกศีรษะเพิ่มขึ้น กดการหายใจ (หายใจเบาจนถึงหยุดหายใจ) ตลอดจนหลอดลมหดเกร็งตัว (หายใจลำบาก) สำหรับเฟนทานิลในรูปแบบแผ่นแปะผิวหนังอาจทำให้เกิดผื่นคันตามผิวหนัง 
 ///// มีข้อควรระวังการใช้ยาเฟนทานิลอย่างไร? ///// 
มีข้อควรระวังการใช้ยาเฟนทานิล ดังนี้ 
- ห้ามใช้ยานี้กับผู้ที่แพ้ยาเฟนทานิล 
- ระวังการใช้ยานี้กับผู้ป่วยด้วยโรคกล้ามเนื้ออ่อนแรงเอมจี (Myasthaenia gravis), ผู้ป่วยที่ได้รับบาดเจ็บบริเวณศีรษะ 
- ระวังการใช้ยานี้ในผู้ป่วย โรคตับ โรคไต ผู้ป่วยไทรอยด์ฮอร์โมนต่ำ (ภาวะขาดไทรอยด์ฮอร์โมน) ผู้ป่วยต่อมลูกหมากโต ผู้ป่วยหัวใจเต้นช้าผิดจังหวะ 
- ระวังการใช้ยานี้ในสตรีตั้งครรภ์และสตรีที่อยู่ในภาวะให้นมบุตร ควรหลีกเลี่ยงการใช้ขนาดยาที่สูงและเป็นเวลานาน 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาเฟนทานิลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาเฟนทานิลมีปฏิกิริยาระหว่างยากับยาตัวอื่นอย่างไร? ///// 
ยาเฟนทานิลมีปฏิกิริยาระหว่างยากับยาตัวอื่น ดังนี้ 
- การใช้ยาเฟนทานิลร่วมกับเครื่องดื่มที่มีแอลกอฮอล์ จะก่อให้เกิดอาการซึมได้มาก ควรหลีกเลี่ยงและห้ามใช้ยาร่วมกัน 
- การใช้ยาเฟนทานิลร่วมกับยาขับเสมหะ เช่น Ammonium chloride สามารถเพิ่มการขับออกจากร่างกายของยาเฟนทานิล (ลดประสิทธิภาพของยาเฟนทานิล) 
- การใช้ยาเฟนทานิลร่วมกับยารักษาโรคจิตประสาท เช่น Phenothiazines สามารถก่อให้เกิดภาวะความดันโลหิตต่ำ 
- การใช้ยาเฟนทานิลร่วมกับยาบางตัว สามารถเพิ่มความเข้มข้นของยาเฟนทานิลในกระแสเลือด ยากลุ่มดังกล่าวเช่น
		ยาปฏิชีวนะ เช่น Clarithromycin Doxycycline Erythromycin
		ยาแก้ปวด เช่น Diclofenax
		ยาต้านเชื้อวัณโรค เช่น Isoniazid 
 ///// ควรเก็บรักษายาเฟนทานิลอย่างไร ///// 
ควรเก็บยาเฟนทานิลที่อุณหภูมิ 20 - 25 องศาเซลเซียส (Celsisu) เก็บยาให้พ้นแสงแดด และความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาเฟนทานิลมีชื่ออื่นอีกไหม? ผลิตจากบริษัทอะไรบ้าง? ///// 
ยาเฟนทานิลที่จำหน่ายในประเทศไทย มียาชื่อการค้าและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Fentanyl [2014,Sept 13]
	2 http://www.mims.com/USA/drug/info/fentanyl/?type=full&amp;mtype=generic#Actions [2014,Sept 13]
	3 http://www.mims.com/USA/drug/search/?q=fentanyl [2014, Sept13]
	4 http://www.mims.com/Thailand/drug/search/?q=fentanyl [2014,Sept13]
	5 http://www.drugs.com/dosage/fentanyl.html#Usual_Adult_Dose_for_Anesthesia [ 2014,Sept13]
