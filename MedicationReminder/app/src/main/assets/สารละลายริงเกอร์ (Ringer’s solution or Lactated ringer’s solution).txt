สารละลายริงเกอร์ (Ringer’s solution or Lactated ringer’s solution)
 ///// บทนำ ///// 
ยาสารละลายริงเกอร์ (Ringer’s solution) หรือยาสารละลายแลคเตทริงเกอร์ (Lactated ringer’s solution) ประกอบไปด้วยเกลือแร่หลายชนิดที่นำมาละลายในน้ำกลั่นและผ่านกระบวนการอบไอน้ำให้ปราศจากเชื้อ (Sterilization) ความเข้มข้นของแร่ธาตุในสารละลายริงเกอร์จะมีค่าเท่ากับความเข้มข้นของของเหลวภายในเซลล์ของร่างกาย ผู้คิดค้นคนแรกคือ Sydney Ringer แพทย์ชาวอังกฤษ โดยทดลองในกบ โดยให้สารละลายที่มีเกลือโพแทสเซียม โซเดียม และแคลเซียมกับกบ เพื่อให้หัวใจของสัตว์ทดลองกบเต้นได้เป็นระยะเวลานาน สำหรับสารละลายริงเกอร์ที่ใช้กับมนุษย์จะมีสูตรเฉพาะและเหมาะสมโดยมีชื่อเรียกว่า Lactated Ringer’s Solution ซึ่งมีส่วนประกอบของเกลือแร่ต่างๆต่อน้ำกลั่น 1 ลิตรดังนี้ 
- เกลือโซเดียมคลอไรด์		 6	กรัม 
- เกลือโซเดียมแลคเตท		 3.1	กรัม 
- เกลือโพแทสเซียมคลอไรด์	 0.3	กรัม 
- และเกลือแคลเซียมคลอไรด์	 0.2	กรัม 
ทั้งนี้ ประโยชน์ทางการแพทย์ของสารละลายนี้คือใช้เป็นสารน้ำให้ทางหลอดเลือดดำกับผู้ที่มีการสูญเสียเลือดอันเนื่องจากได้รับอุบัติเหตุ หรือผู้ที่เสียเลือดจากการผ่าตัดผู้ที่มีแผลไฟไหม้ นอกจากนี้ยังมีการใช้สารละลายริงเกอร์กระตุ้นให้ผู้ป่วยโรคไตวายขับถ่ายปัสสาวะอีกด้วย การใช้สารน้ำชนิดนี้จะมีเฉพาะในสถานพยาบาลเท่านั้น โดยต้องเป็นไปตามคำสั่งแพทย์ทุกครั้งไป 
 ///// สารละลายริงเกอร์มีสรรพคุณ (คุณสมบัติ) อย่างไร? ///// 
ยาสารละลายริงเกอร์มีสรรพคุณดังนี้เช่น 
- สำหรับผู้ป่วยที่สูญเสียน้ำและเกลือแร่จากร่างกายด้วยอุบัติเหตุและ/หรือมีการเสียเลือด 	 และ/หรือในผู้ป่วยที่มีแผลไฟไหม้ 
- ช่วยปรับค่าความเป็นกรด - ด่างของเลือดภายในร่างกาย 
 ///// สารละลายริงเกอร์มีกลไกการออกฤทธิ์อย่างไร? ///// 
กลไกการออกฤทธิ์ของยาสารละลายแลคเตทริงเกอร์คือ ตัวสารละลายจะช่วยชดเชยน้ำและเกลือแร่ที่ร่างกายสูญเสียไป พร้อมกับช่วยปรับความเป็นกรด - ด่างของเลือดให้กลับเข้าสู่ภาวะปกติ 
 ///// สารละลายริงเกอร์มีรูปแบบการจัดจำหน่ายอย่างไร? ///// 
ยาสารละลายริงเกอร์มีรูปแบบการจัดจำหน่ายในรูปสารละลายที่มีขนาดความจุ 250, 500 และ 1,000 มิลลิลิตร/ขวด 
 ///// สารละลายริงเกอร์มีขนาดการบริหารยาอย่างไร? ///// 
การให้ยาสารละลายแลคเตทริงเกอร์กับผู้ป่วยหรือการบริหาร/การใช้ยานี้ต้องเป็นไปตามคำสั่งแพทย์ โดยอาศัยผลการตรวจสอบเลือดของผู้ป่วยเป็นแนวทางวินิจฉัย สามารถหารายละเอียดข้อมูลการใช้ยานี้เพิ่มเติมจากเอกสารกำกับยาที่แนบมาพร้อมผลิตภัณฑ์ยานี้ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาสารละลายแลคเตทริงเกอร์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาสารละลายแลคเตทริงเกอร์ อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// สารละลายริงเกอร์มีผลไม่พึงประสงค์อย่างไร? ///// 
ยาสารละลายแลคเตทริงเกอร์อาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น เจ็บหน้าอก หัวใจเต้นช้าหรือไม่ก็เต้นเร็ว ความดันโลหิตต่ำ อึดอัด หลอดลมเกร็งตัว/หายใจลำบาก ไอ เป็นลมพิษ ผื่นคันตามผิวหนัง หน้าแดง มีภาวะระคายคอ เกิดความรู้สึกสัมผัสเพี้ยน คลื่น ไส้ วิตกกังวล และปวดศีรษะ 
สำหรับผู้ที่ได้รับยาสารละลายแลคเตทริงเกอร์เกินขนาดสามารถพบภาวะแคลเซียมในกระแสเลือดสูงหรือไม่เกิดภาวะ Metabolic alkalosis (ร่างกายเกิดภาวะความเป็นด่างผิดปกติ) หรือมีภาวะน้ำและเกลือโซเดียมเกินในเลือดติดตามมา 
 ///// มีข้อควรระวังการใช้สารละลายริงเกอร์อย่างไร? ///// 
มีข้อควรระวังการใช้ยาสารละลายริงเกอร์ดังนี้เช่น 
- ห้ามใช้กับผู้ที่มีประวัติแพ้ยานี้หรือแพ้ Sodium lactate 
- ห้ามใช้ร่วมกับยาปฏิชีวนะ Ceftriaxone ที่ให้ทางหลอดเลือดด้วยจะเกิดการตกตะกอนของเกลือแคลเซียมกับยา Ceftriaxone ได้ง่าย 
- หยุดการให้ยาสารละลายแลคเตทริงเกอร์ทันที หากพบว่าขณะผู้ป่วยได้รับยานี้แล้วมีอาการแพ้ยาเกิดขึ้น 
- หลีกเลี่ยงการให้ยาสารละลายแลคเตทริงเกอร์กับผู้ที่มีภาวะเกลือโพแทสเซียมในร่างกายต่ำด้วยความเข้มข้นของเกลือโพแทสเซียมในผลิตภัณฑ์อาจไม่เพียงพอที่จะชดเชยเกลือโพแทสเซียมที่ร่างกายขาดไป 
- ห้ามใช้ยาสารละลายแลคเตทริงเกอร์เพื่อรักษาภาวะที่เรียกว่า Lactic acidosis (ภาวะร่างกายเป็นกรดผิดปกติ) หรือ Severe metabolic acidosis (ภาวะร่างกายเป็นกรดรุนแรง) 
- ระวังการให้ยาสารละลายแลคเตทริงเกอร์กับผู้ป่วยที่มีภาวะเกลือโพแทสเซียมในร่างกายสูง รวมถึงผู้ป่วยโรคหัวใจ ผู้ป่วยที่อยู่ในภาวะ Alkalosis (ภาวะร่างกายเป็นด่างผิดปกติ) ผู้ป่วยโรคไต ผู้ที่อยู่ในภาวะบวมน้ำ 
- ระวังการเกิดภาวะเกลือแร่แลคเตท (Lactate) เกินในกระแสเลือด (ภาวะร่างกายเป็นกรดผิดปกติ) เมื่อใช้กับผู้ป่วยโรคตับ 
- ระวังการใช้ยานี้กับเด็กด้วยยังไม่มีข้อมูลทางคลินิกสนับสนุนถึงความปลอดภัยและประสิทธิ ภาพของการใช้ยาสารละลายแลคเตทริงเกอร์กับเด็ก 
- ระวังการใช้กับสตรีตั้งครรภ์และสตรีที่อยู่ในภาวะให้นมบุตร 
- หลีกเลี่ยงการใช้ร่วมกับยาต้านการแข็งตัวของเลือด 
- การหยดยาแลคเตทริงเกอร์เข้าหลอดเลือดต้องใช้อัตราการหยดที่เหมาะสมโดยเป็นไปตามคำสั่งแพทย์ ทั้งนี้เพื่อป้องกันมิให้เกิดภาวะมีน้ำเกินในร่างกายหรือเสียสมดุลเกลือแร่ในเลือด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมสารละลายริงเกอร์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// สารละลายริงเกอร์มีปฏิกิริยาระหว่างยากับยาตัวอื่นอย่างไร? ///// 
ยาสารละลายริงเกอร์มีปฏิกิริยาระหว่างยากับยาตัวอื่นดังนี้เช่น 
- ห้ามใช้สารละลายแลคเตทริงเกอร์ร่วมกับยาปฏิชีวนะ Ceftriaxone ด้วยจะเกิดการตกตะกอนระหว่างแคลเซียมจากสารละลายแลคเตทริงเกอร์กับยา Ceftriaxone 
 ///// ควรเก็บรักษาสารละลายริงเกอร์อย่างไร? ///// 
สามารถเก็บยาสารละลายแลคเตทริงเกอร์ภายใต้อุณหภูมิห้องที่เย็น อุณหภูมิสูงสุดของการเก็บรักษาไม่ควรเกิน 40 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง 
 ///// สารละลายริงเกอร์มีชื่ออื่นอีกไหม? ผลิตจากบริษัทอะไรบ้าง? ///// 
ยาสารละลายแลคเตทริงเกอร์ที่จำหน่ายในประเทศไทย มียาชื่อการค้าอื่นๆและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Ringer%27s_solution [2015,May2]
	2 http://en.wikipedia.org/wiki/Lactated_Ringer%27s_solution [2015,May2]
	3 http://www.drugs.com/pro/lactated-ringers.html [2015,May2]
	4 http://www.medicinenet.com/ringers-lactated_ringers_solution-intravenous/page2.htm [2015,May2]
	5 http://www.mims.com/THAILAND/Home/GatewaySubscription/?generic=lactated+ringers+solution [2015,May2]
	6 http://www.doh.gov.ph/sites/default/files/DOHCOPriceReportjan2013.pdf [2015,May2]
	7 http://www.drugcore.com/html/50-206/206483.html [2015,May2]
	8 http://dailymed.nlm.nih.gov/dailymed/archives/fdaDrugInfo.cfm?archiveid=16808 [2015,May2]
	9 http://www.academia.edu/3702730/Effects_of_hypertonic_saline_and_lactated_Ringers_solutions_on_bacterial_translocation_in_a_rat_model_of_intestinal_obstruction_and_ischemia [2015,May2]
