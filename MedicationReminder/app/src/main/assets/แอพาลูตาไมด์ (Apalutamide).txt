แอพาลูตาไมด์ (Apalutamide)
 ///// บทนำ ///// 
ยาแอพาลูตาไมด์(Apalutamide) เป็นยายับยั้งฮอร์โมนเพศชายที่เรียกว่า “ยายับยั้ง แอนโดรเจนชนิดไม่ใช่สเตียรอยด์(Nonsteroidal antiandrogen หรือย่อว่า NSAA)”  ทางคลินิกนำมาบำบัดรักษาโรคมะเร็งต่อมลูกหมากที่ไม่อยู่ในระยะแพร่กระจายและดื้อต่อการรักษาด้วยการตัดอัณฑะ(Non-metastatic castration-resistant prostate cancer)  รูปแบบเภสัชภัณฑ์ของยาชนิดนี้/ยานี้เป็นยารับประทาน  ตัวยาสามารถดูดซึมจากระบบทางเดินอาหารเข้าสู่กระแสเลือดได้ทั้งหมด  ตับจะมีหน้าที่คอยทำลายโครงสร้างของยาชนิดนี้  ร่างกายต้องใช้เวลาประมาณ 3–4 วันเพื่อกำจัดยาแอพาลูตาไมด์ออกจากกระแสเลือด และผ่านทิ้งไปกับปัสสาวะเป็นส่วนใหญ่โดยบางส่วนไปกับอุจจาระ 
ตัวยาแอพาลูตาไมด์ จะเข้ายับยั้งการทำงานของเซลล์มะเร็งโดยเข้าจับกับตัวรับ(Receptor)ของเซลล์มะเร็งที่มีชื่อว่า Androgen receptor ส่งผลให้เซลล์มะเร็งหยุดการจำลองสารพันธุกรรมหรือ DNA ส่งผลให้ปริมาณเซลล์มะเร็งของต่อมลูกหมากลดลง 
อย่างไรก็ตาม มีข้อจำกัดการใช้ยาแอพาลูตาไมด์ และสิ่งที่ต้องเฝ้าระวังบางประการที่ผู้บริโภค/ผู้ป่วยควรทราบดังนี้ เช่น 
- ห้ามใช้กับสตรีมีครรภ์ ด้วยตัวยาแอพาลูตาไมด์เป็นอันตรายต่อทารกในครรภ์ 
- ห้ามใช้กับสตรีในภาวะให้นมบุตร เพราะยังไม่มีข้อมูลทางคลินิกยืนยันว่ายาชนิดนี้	  จะไม่ถูกส่งผ่านทางน้ำนมมารดาไปยังทารก 
- บุรุษที่ได้รับยาชนิดนี้จะเกิดผลกระทบต่อระบบสืบพันธุ์ได้โดยตรง และทำให้เกิด	  ภาวะมีบุตรยากตามมา 
- ห้ามใช้ยานี้กับเด็กด้วยยังไม่มีข้อมูลความปลอดภัยทางคลินิกมารองรับ 
- การใช้ยาแอพาลูตาไมด์ในผู้สูงอายุ จะก่อให้เกิดผลข้างเคียงได้มากกว่าผู้ป่วยกลุ่มวัยอื่นๆ ทำให้แพทย์ต้องเฝ้าระวังเป็นพิเศษเมื่อใช้ยานี้กับผู้ป่วยสูงอายุ 
- การได้รับยานี้อาจทำให้คลื่นไฟฟ้าหัวใจเกิดการเปลี่ยนแปลง  ผู้ป่วยอาจต้อง	เข้ารับการตรวจคลื่นไฟฟ้าหัวใจเป็นระยะๆตามที่แพทย์นัดหมาย 
- อาจมีภาวะชักเกิดขึ้นขณะที่ผู้ป่วยได้รับยาแอพาลูตาไมด์ต่อเนื่องในช่วงประมาณ      354–475 วัน  แพทย์จึงต้องใช้ข้อมูลเหล่านี้มาประกอบการรักษาในผู้ป่วยแต่ละราย 
อนึ่ง ในเดือน กุมภาพันธ์ ค.ศ.2018 (พ.ศ.2561)คณะกรรมการอาหารและยาต่างประเทศ ได้ขึ้นทะเบียนรับรองว่า ยาแอพาลูตาไมด์สามารถใช้รักษามะเร็งต่อมลูกหมากในระยะที่ยังไม่แพร่กระจายและไม่ตอบสนองต่อการรักษาด้วยยาฮอร์โมนที่ต่อต้านการทำงานของฮอร์โมนเพศชาย(Adrogen deprivation therapy)  ทั้งนี้เป็นด้วยสถิติทางคลินิกที่บันทึกว่า ยาแอพาลูตาไมด์สามารถลดความเสี่ยงการแพร่กระจายของมะเร็งต่อมลูกหมากและช่วยรักษาชีวิตผู้ป่วยได้มากกว่า 70% ขึ้นไป 
ปัจจุบัน ยาแอพาลูตาไมด์มีการจัดจำหน่ายภายใต้ชื่อยาการค้าว่า Erleada  โดยสามารถพบเห็นการใช้ยานี้ในสถานพยาบาลที่รักษาโรคมะเร็งเท่านั้น 
 
 ///// แอพาลูตาไมด์มีสรรพคุณ(คุณสมบัติ)อย่างไร? ///// 
ยาแอพาลูตาไมด์มีสรรพคุณ/ข้อบ่งใช้ เช่น 
- ใช้บำบัดรักษาโรคมะเร็งต่อมลูกหมากในระยะที่ไม่แพร่กระจายและเป็นระยะที่ดื้อต่อการรักษาด้วยการตัดอัณฑะ(Non-metastatic castration-resistant prostate cancer) 
 
 ///// แอพาลูตาไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาแอพาลูตาไมด์คือ ตัวยาจะยับยั้งการเจริญเติบโตของเซลล์มะเร็งต่อมลูกหมาก  โดยตัวยาจะเข้ารวมตัวกับตัวรับ Androgen receptors ของเซลล์มะเร็ง ส่งผลให้สารพันธุกรรมหรือ DNAของเซลล์มะเร็งฯ ไม่สามารถถ่ายทอดรหัสการจำลองเซลล์มะเร็งรุ่นใหม่ขึ้นมาได้  นอกจากนี้เมแทโบไลท์ (Metabolite) ของยาแอพาลูตาไมด์ยังมีฤทธิ์ยับยั้งการเจริญเติบโตของมะเร็งฯได้เช่นกัน เพียงแต่มีฤทธิ์เพียง1ใน3ของตัวยาแอพาลูตาไมด์  ด้วยกลไกดังที่กล่าวมา จึงก่อให้เกิดฤทธิ์ในการรักษาตามสรรพคุณ 
 
 ///// แอพาลูตาไมด์มีรูปแบบการจัดจำหน่ายอย่างไร? ///// 
ยาแอพาลูตาไมด์มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Apalutamide ขนาด 60 มิลลิกรัม/เม็ด 
 
 ///// แอพาลูตาไมด์มีขนาดรับประทานอย่างไร? ///// 
การรักษามะเร็งต่อมลูกหมากด้วยยาแอพาลูตาไมด์ต้องอาศัยความต่อเนื่อง 
ผู้ป่วยต้องใช้ยานี้ตามขนาดและระยะเวลาที่แพทย์กำหนดให้เป็นกรณีๆไป  กรณีที่ผู้ป่วยได้รับผลข้างเคียงมาก แพทย์อาจปรับลดขนาดการใช้ยาลงมาเพื่อให้เหมาะกับสภาพร่างกาย
ของผู้ป่วยมากที่สุด ดังนั้นขนาดการรับประทานยานี้จึงอยู่ในดุลพินิจของแพทย์เป็นแต่ละกรณีผู้ป่วย 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแอพาลูตาไมด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/ หายใจลำบาก 
- มีโรคประจำตัวต่างๆ อย่างเช่น โรคไต  โรคตับ  โรคหลอดเลือดสมอง รวมทั้ง                             กำลังกินยา/ใช้ยาอะไรอยู่ เพราะยาแอพาลูตาไมด์อาจส่งผลให้อาการของโรคเหล่านั้น	  รุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาแอพาลูตาไมด์ สามารถรับประทานทันทีที่นึกขึ้นได้ หากเวลา ใกล้เคียงกับการรับประทานยาในมื้อถัดไป  ห้ามเพิ่มขนาดรับประทานเป็น 2 เท่าให้รับประทานยาที่ขนาดปกติ 
อย่างไรก็ตาม การจะใช้ยาแอพาลูตาไมด์ได้อย่างมีประสิทธิผล ต้องอาศัยการรับประทานอย่างต่อเนื่องตรงขนาดและตรงเวลาตามคำสั่งแพทย์ 
 
 ///// แอพาลูตาไมด์มีผลไม่พึงประสงค์อย่างไร? ///// 
ยาแอพาลูตาไมด์ สามารถก่อให้เกิด ผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร: เช่น คลื่นไส้  ท้องเสีย  รู้สึกไม่สบายในกระเพาะอาหาร 
- ผลต่อระบบกระดูกและกล้ามเนื้อ: เช่น ปวดข้อ  ปวดกระดูก 
- ผลต่อระบบหัวใจและหลอดเลือด: เช่น บวมตามแขน-ขา  ความดันโลหิตสูง  รู้สึกร้อนวูบวาบ/เดี๋ยวร้อนเดี๋ยวหนาว 
- ผลต่อระบบต่อมไร้ท่อ: เช่น มีภาวะไทรอยด์ฮอร์โมนต่ำ/ภาวะขาดไทรอยด์ฮอร์โมน 
- ผลต่อผิวหนัง:  เช่น เกิดผื่นคัน  ลมพิษ 
- ผลต่อระบบประสาท:  เช่น  ปวดศีรษะ  วิงเวียน  มีไข้  ง่วงนอน  ความจำแย่ลง 
- ต่อระบบเผาผลาญพลังงานของร่างกาย:  เช่น   เบื่ออาหาร 
- ผลต่อสภาพจิตใจ:  เช่น รู้สึกสับสน  อารมณ์เปลี่ยนแปลงง่าย/อารมณ์แปรปรวน 
 
 ///// มีข้อควรระวังการใช้แอพาลูตาไมด์อย่างไร? ///// 
มีข้อควรระวังการใช้ยาแอพาลูตาไมด์ เช่น 
- ห้ามใช้กับผู้แพ้ยานี้ 
- ห้ามใช้กับสตรีมีครรภ์  สตรีในภาวะให้นมบุตร และเด็ก 
- ห้ามปรับขนาดรับประทานหรือหยุดการใช้ยานี้กะทันหันโดยไม่ขอคำปรึกษาจากแพทย์ 
- กรณีที่มีอาการไข้    แน่นหน้าอก  หายใจไม่ออก/หายใจลำบาก  เกิดผื่นคันขึ้นตามร่างกาย  ต้องหยุดการใช้ยานี้ แล้วรีบพาผู้ป่วยมาพบแพทย์/มาโรงพยาบาลทันที/ฉุกเฉิน 
- ไม่รับประทานยาอื่นใดร่วมกับยาแอพาลูตาไมด์ ไม่ว่าจะเป็นยาแผนปัจจุบันหรือสมุนไพรต่างๆ  การจะใช้ยาอื่นใดร่วมกับยาแอพาลูตาไมด์ต้องอยู่ภายใต้คำสั่งของแพทย์แต่ผู้เดียว 
- *กรณีรับประทานยานี้เกินขนาด ควรรีบพาผู้ป่วยมาพบแพทย์/มาโรงพยาบาลเพื่อเฝ้าระวังและรักษาประคับประคองตามอาการ  ด้วยปัจจุบันยังไม่มียาต้านพิษของยาแอพาลูตาไมด์ 
- ปฏิบัติตามคำแนะนำของ แพทย์  พยาบาล  เภสัชกร อย่างเคร่งครัด และมาพบแพทย์/มาโรงพยาบาลเพื่อการตรวจร่างกายจากแพทย์ ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาแอพาลูตาไมด์ด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// แอพาลูตาไมด์มีปฏิกิริยาระหว่างยากับยาตัวอื่นอย่างไร? ///// 
ยาแอพาลูตาไมด์มีปฏิกิริยาระหว่างยากับยาตัวอื่น เช่น 
- การใช้ยาแอพาลูตาไมด์ร่วมกับยา  Itraconazole,  Ketoconazole  อาจทำให้ระดับยาแอพาลูตาไมด์ในกระแสเลือดเพิ่มมากขึ้นจนเกิดผลข้างเคียงที่รุนแรงจากยาแอพาลูตาไมด์   หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมกับผู้ป่วยเป็นกรณีไป 
 
 ///// ควรเก็บรักษาแอพาลูตาไมด์อย่างไร? ///// 
ควรเก็บยาแอพาลูตาไมด์ในช่วงอุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// แอพาลูตาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาแอพาลูตาไมด์ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.accessdata.fda.gov/drugsatfda_docs/label/2018/210951s000lbl.pdf [2018,May5] 
https://www.cancer.gov/news-events/cancer-currents-blog/2018/apalutamide-fda-nonmetastatic-prostate [2018,May5] 
https://www.drugs.com/monograph/apalutamide.html [2018,May5] 
https://www.drugs.com/cdi/apalutamide.html [2018,May5] 
https://www.drugs.com/sfx/apalutamide-side-effects.html [2018,May5]
