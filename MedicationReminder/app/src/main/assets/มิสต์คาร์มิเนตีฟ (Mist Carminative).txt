มิสต์คาร์มิเนตีฟ (Mist Carminative)
 ///// บทนำ ///// 
ยามิสต์คาร์มิเนตีฟ (Mist Carminative หรือ M. Carminative) เป็นชื่อยาการค้าของยาขับลมแก้ท้องอืด ท้องเฟ้อ ช่วยลดแก๊สในกระเพาะอาหาร โดยมีส่วนประกอบของ Capsicum tincture, Compound cardamom tincture, Strong ginger tincture และ Camphor ตัวยาหลักๆล้วนแล้วแต่มีคุณสมบัติขับลมหรือแก๊สที่มีมากในช่องท้อง สูตรตำรับจะเป็นลักษณะยาน้ำชนิดรับประทาน แต่ไม่นิยมใช้กับเด็กด้วยเหตุผลจากอาการข้างเคียง (ผลข้างเคียง) ประกอบกับรสชาติของยา 
อาจจะแจกแจงสรรพคุณและประโยชน์ของส่วนประกอบสำคัญในสูตรตำรับยามิสต์คาร์มิเนตีฟได้ดังนี้ 
- Capsicum: เป็นสารสกัดที่รู้จักกันดีจากพืชประเภทพริก มีฤทธิ์ในการช่วยย่อยอาหาร บรรเทาอาการไม่สบายในกระเพาะอาหาร - ลำไส้อันเนื่องจากแก๊ส เราสามารถพบอาการข้างเคียงหลังการใช้ Capsicum ได้เช่น ระคายเคืองในระบบทางเดินอาหาร มีเหงื่อออกมาก หน้าแดง หากรับประทานมากเกินไปอาจเกิดผลเสียต่อการทำงานของตับและของไตของผู้ป่วยได้ 
- Ginger: สารสกัดของขิง มีคุณประโยชน์รักษาภาวะรู้สึกไม่สบายในช่องท้องและอาการคลื่น ไส้มาตั้งแต่โบราณ อีกทั้งยังมีสรรพคุณช่วยย่อยอาหารและขับน้ำลาย ผลข้างเคียงที่ต้องคำนึงและระวังได้แก่ อาจทำให้เกิดแก๊สในกระเพาะอาหาร - ลำไส้ได้มากขึ้น มีภาวะแสบร้อนกลางอก ปั่นป่วนในช่องท้อง และระคายเคืองภายในช่องปาก 
- Cardamom: กระวาน (พืชสมุนไพรชนิดหนึ่ง) มีสรรพคุณช่วยย่อยอาหาร ลดอาการปวดเกร็งของลำไส้ ช่วยลดแก๊สในทางเดินลำไส้ ส่วนอาการข้างเคียงของกระวานยังไม่มีการระบุอย่างแน่ชัด 
- Camphor: การบูร (พืชสมุนไพรชนิดหนึ่ง) ช่วยบรรเทาอาการไอ พบอาการข้างเคียงเรื่องอาจทำให้เกิดการหายใจผิดปกติ และอาจทำให้มีภาวะลมชักเกิดขึ้นได้ 
ยามิสต์คาร์มิเนตีฟเป็นสูตรตำรับยาที่มีการอ้างอิงในบัญชียาหลักแห่งชาติของไทย โดยระบุเป็นสูตรตำรับที่ไม่มียา Sodium bicarbonate เป็นส่วนผสม 
อย่างไรก็ตามการใช้ยานี้ยังมีข้อพึงระวังต่างๆเช่น ระวังการใช้ยากับสตรีตั้งครรภ์ สตรีที่อยู่ในภาวะให้นมบุตร หรือใช้ร่วมกับยาแผนปัจจุบันชนิดอื่นอย่างเช่น ยาต้านการแข็งตัวของเลือด ยารักษาโรคเบาหวาน ทั้งนี้ขึ้นอยู่กับตัวยาที่ออกฤทธิ์ในสูตรตำรับของยานี้เป็นสำคัญ 
 ///// มิสต์คาร์มิเนตีฟมีสรรพคุณ (คุณสมบัติ) อย่างไร? ///// 
ยามิสต์คาร์มิเนตีฟมีสรรพคุณ/ข้อบ่งใช้เพื่อบรรเทาอาการท้องอืด ท้องเฟ้อ และภาวะอาหารไม่ย่อย 
 ///// มิสต์คาร์มิเนตีฟมีกลไกการออกฤทธิ์อย่างไร? ///// 
ยามิสต์คาร์มิเนตีฟมีกลไกการออกฤทธิ์โดยมาจากสารสำคัญในสูตรตำรับยาดังกล่าวในหัวข้อ บทนำที่มีฤทธิ์กระตุ้นขับลม ทำให้มีการหลั่งน้ำลายเพิ่มขึ้น เพิ่มการเคลื่อนตัวของกระเพาะอาหาร - ลำไส้ให้ดีขึ้น จึงก่อให้เกิดฤทธิ์ของการรักษาตามสรรพคุณ 
 ///// มิสต์คาร์มิเนตีฟมีรูปแบบการจัดจำหน่ายอย่างไร? ///// 
ยามิสต์คาร์มิเนตีฟมีรูปแบบการจัดจำหน่ายเป็นยาน้ำชนิดรับประทานที่มีส่วนประกอบของ Capsicum tincture 0.02 มิลลิลิตร + Compound cardamom tincture 0.045 มิลลิลิตร + Strong ginger tincture 0.025 มิลลิลิตร + Camphor 10 มิลลิกรัม/5 มิลลิลิตร 
 ///// มิสต์คาร์มิเนตีฟมีขนาดรับประทานอย่างไร? ///// 
ยามิสต์คาร์มิเนตีฟมีขนาดรับประทานเช่น 
- ผู้ใหญ่: รับประทานครั้งละ 15 - 30 มิลลิลิตรวันละ 3 - 4 ครั้ง 
- เด็ก:	ไม่ควรใช้ยานี้ แต่อย่างไรก็ตามขึ้นกับดุลพินิจของแพทย์ผู้รักษาเป็นกรณีไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงรวมถึงยามิสต์คาร์มิเนตีฟผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยามิสต์คาร์มิเนตีฟอาจส่งผลให้อาการของโรคเหล่านั้นรุนแรงขึ้นหรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
เพื่อประสิทธิผลของการรักษา ควรรับประทานยาทุกชนิดตรงเวลารวมถึงยามิสต์คาร์มิเนตีฟด้วย 
หากลืมรับประทานยามิสต์คาร์มิเนตีฟสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
 ///// มิสต์คาร์มิเนตีฟมีผลไม่พึงประสงค์อย่างไร? ///// 
ยามิสต์คาร์มิเนตีฟสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ระคายเคืองในทางเดินอาหาร ทำให้มีเหงื่อออกมาก หน้าแดง แสบร้อนกลางอก ระคายเคืองในช่องปาก การรับประทานยานี้มากเกินไปอาจส่งผลกระทบถึงการทำงานของตับและของไต มีภาวะหายใจลำบากหรือกระตุ้นให้เกิดภาวะชักได้ 
 ///// มีข้อควรระวังการใช้มิสต์คาร์มิเนตีฟอย่างไร? ///// 
มีข้อควรระวังการใช้ยามิสต์คาร์มิเนตีฟเช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ผู้รักษา 
- หลีกเลี่ยงการใช้ยานี้ต่อเนื่องเป็นระยะเวลานานๆ 
- หากพบอาการผิดปกติหลังใช้ยานี้เช่น อึดอัดหายใจไม่ออก/หายใจลำบาก หรือมีผื่นคันขึ้นตามร่างกาย ให้หยุดการใช้ยานี้แล้วรีบไปพบแพทย์/ไปโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง:
 ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยามิสต์คาร์มิเนตีฟด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// มิสต์คาร์มิเนตีฟมีปฏิกิริยาระหว่างยากับยาตัวอื่นอย่างไร? ///// 
การใช้ยามิสต์คาร์มิเนตีฟสามารถเกิดปฏิกิริยาระหว่างยากับยาต้านการแข็งตัวของเลือด ยารักษาโรคเบาหวาน และยารักษาโรคความดันโลหิตสูง ด้วยสามารถรบกวนการออกฤทธิ์ของยารักษาโรคต่างๆเหล่านั้นจนทำให้ประสิทธิภาพของยาเหล่านั้นอาจผิดปกติไปจากเดิม หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษามิสต์คาร์มิเนตีฟอย่างไร? ///// 
สามารถเก็บยามิสต์คาร์มิเนตีฟภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// มิสต์คาร์มิเนตีฟมีชื่ออื่นอีกไหม? ผลิตจากบริษัทอะไรบ้าง? ///// 
ยามิสต์คาร์มิเนตีฟที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1.https://www.mims.com/Thailand/drug/info/Mist%20Carminative/ [2015,Sept26] 
	2.http://drug.fda.moph.go.th:81/nlem.in.th/search?keyword=Mist+Carminative  [2015,Sept26]
	3.https://www.mims.com/Thailand/drug/info/Carminative%20Sahakarn/ [2015,Sept26]
	4.https://www.mims.com/Thailand/drug/info/Mist%20Carminative/ [2015,Sept26] 
	5.http://www.medicinenet.com/script/main/art.asp?articlekey=24293[2015,Sept26]
	6.http://drug.fda.moph.go.th:81/nlem.in.th/medicine/essential/list/18#item-8346[2015,Sept26]
	7.http://www.webmd.com/vitamins-and-supplements/ginger-uses-and-risks [2015,Sept26]
	8.http://www.webmd.com/vitamins-supplements/ingredientmono-945-capsicum.aspx?activeingredientid=945&amp;activeingredientname=capsicum[2015,Sept26]
	9.http://www.webmd.com/vitamins-and-supplements/camphor-uses-amd-risks [2015,Sept26]
	10.http://drug.fda.moph.go.th:81/nlem.in.th/medicine/essential/list/18#item-8346[2015,Sept26]
	11.http://www.starwest-botanicals.com/content/carminative_herbs.html[2015,Sept26] 
	12.http://www.medicpharma.co.th/index.php?option=com_content&amp;view=article&amp;id=166:mist-carminative&amp;catid=35:arrange-by-trade-name&amp;Itemid=2 [2015,Sept26]
