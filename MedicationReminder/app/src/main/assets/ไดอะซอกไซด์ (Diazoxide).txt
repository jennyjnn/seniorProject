ไดอะซอกไซด์ (Diazoxide)
 ///// บทนำ ///// 
ไดอะซอกไซด์ (Diazoxide) เป็นยาที่อยู่ในกลุ่ม Potassium channel activator คือกลุ่มยาที่มีฤทธิ์ทำให้กล้ามเนื้อเรียบของอวัยวะต่างๆของร่างกายคลายตัวเช่น ผนังหลอดเลือด จากกลไกข้างต้นวงการแพทย์จึงนำยานี้ไปรักษาโรคความดันโลหิตสูง ผลข้างเคียงประการหนึ่งของยาไดอะซอกไซด์จะเป็นเรื่องรบกวนการหลั่งฮอร์โมนอินซูลินของร่างกาย ซึ่งจะส่งผลต่อเนื่องถึงระบบการเผาผลาญน้ำตาลของร่างกาย วงการแพทย์จึงได้นำมาเป็นประโยชน์ในการรักษาภาวะน้ำตาลในเลือดต่ำได้อีกประการหนึ่ง รูปแบบยาไดอะซอกไซด์ที่เป็นยาแผนปัจจุบันจะมีทั้งประเภทยาฉีดและยารับประทาน 
เมื่อยาไดอะซอกไซด์ถูกดูดซึมเข้าสู่ร่างกาย ตัวยาจะเข้าจับกับพลาสมาโปรตีนประมาณ 90% และตับจะคอยเปลี่ยนโครงสร้างทางเคมีของยาไดอะซอกไซด์อย่างต่อเนื่อง ซึ่งร่างกายต้องใช้เวลาประมาณ 21 - 45 ชั่วโมงเพื่อกำจัดยา 50% ออกจากกระแสเลือดโดยผ่านทิ้งไปกับปัสสาวะ 
คณะกรรมการอาหารและยาของไทยได้บรรจุยาไดอะซอกไซด์ลงในบัญชียาหลักแห่งชาติ และระบุวัตถุประสงค์เพื่อใช้รักษาอาการน้ำตาลในเลือดต่ำ จะเห็นได้ว่ายาชนิดนี้ใช้รักษาผู้ป่วยได้มากกว่า 1 อาการโรค ดังนั้นแพทย์เท่านั้นที่สามารถระบุการใช้ยาเพื่อการรักษาได้อย่างถูกต้องเหมาะสมและปลอดภัยกับผู้ป่วย 
 ///// ไดอะซอกไซด์มีสรรพคุณ (คุณสมบัติ) อย่างไร? ///// 
ยาไดอะซอกไซด์มีสรรพคุณรักษาโรคดังนี้ 
- รักษาภาวะน้ำตาลในเลือดต่ำ (Hypoglycemia) มักใช้ในรูปแบบของยารับประทาน 
- รักษาภาวะความดันโลหิตสูง (Hypertensive crisis) โดยใช้ในรูปแบบของยาฉีด 
 ///// ไดอะซอกไซด์มีกลไกการออกฤทธิ์อย่างไร? ///// 
ยาไดอะซอกไซด์มีกลไกการออกฤทธิ์ดังนี้ 
ก. สำหรับเพิ่มน้ำตาลในเลือดให้สูง: ตัวยาไดอะซอกไซด์จะยับยั้งการหลั่งฮอร์โมนอินซูลินจากตับอ่อน และเพิ่มการหลั่งน้ำตาลกลูโคสออกจากตับ จากกลไกนี้จึงทำให้ระดับน้ำตาลในเลือดของผู้ป่วยเพิ่มสูงขึ้น 
ข. สำหรับลดความดันโลหิตสูง: ตัวยาไดอะซอกไซด์จะก่อให้เกิดกลไกทางเคมี ทำให้กล้ามเนื้อเรียบที่ผนังหลอดเลือดคลายตัว ส่งผลให้หลอดเลือดเกิดการขยายตัวติดตามมา ส่งผลทำให้ความดันโลหิตลดลงในที่สุด 
 ///// ไดอะซอกไซด์มีรูปแบบการจัดจำหน่ายอย่างไร? ///// 
ยาไดอะซอกไซด์มีรูปแบบการจัดจำหน่ายดังนี้เช่น 
- ยาฉีด ขนาด 15 มิลลิกรัม/มิลลิลิตร 
- ยาแคปซูลชนิดรับประทาน ขนาด 50 มิลลิกรัม/แคปซูล 
- ยาน้ำแขวนตะกอนชนิดรับประทานสำหรับเด็กเล็ก ขนาด 50 มิลลิกรัม/มิลลิลิตร 
 ///// ไดอะซอกไซด์มีขนาดรับประทานอย่างไร? ///// 
ยาไดอะซอกไซด์มีขนาดรับประทานแตกต่างกันในแต่ละโรค ซึ่งขึ้นกับดุลพินิจของแพทย์ผู้รักษาในการใช้ยาให้ตรงกับแต่ละอาการ/แต่ละโรค ในที่นี้ขอยกตัวอย่างเฉพาะขนาดรับประทานสำหรับรักษาภาวะน้ำตาลในเลือดต่ำดังนี้เช่น 
- ผู้ใหญ่: รับประทาน 3 - 5 มิลลิกรัม/น้ำหนักตัว 1 กิโลกรัม/วันโดยแบ่งรับประทาน 2 - 3 ครั้ง ขนาดที่คงระดับการรักษาคือ 3 - 8 มิลลิกรัม/น้ำหนักตัว 1 กิโลกรัม/วัน 
สำหรับผู้ป่วยกลุ่มโรคเนื้องอกชนิดหนึ่งของต่อมหมวกไตที่พบได้น้อยมากๆที่สร้างฮอร์โมนอินซูลินที่เรียกว่า Insulinomas อาจต้องรับประทานถึง 1 กรัม/วัน 
- เด็กทารกและเด็ก: รับประทาน 5 มิลลิกรัม/น้ำหนักตัว 1 กิโลกรัมวันละ 2 ครั้ง ขนาดที่คงการรักษาคือ 3 - 9 มิลลิกรัม/น้ำหนักตัว 1 กิโลกรัม/วัน และแพทย์อาจปรับได้ถึง 20 มิลลิกรัม/น้ำหนักตัว 1 กิโลกรัม/วัน 
*****หมายเหตุ: 
- ยานี้สามารถรับประทานก่อนหรือหลังอาหารก็ได้ 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไดอะซอกไซด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไดอะซอกไซด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไดอะซอกไซด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไดอะซอกไซด์มีผลไม่พึงประสงค์อย่างไร? ///// 
ยาไดอะซอกไซด์อาจก่อให้เกิดผลไม่พึงประสงค์ (ผลข้างเคียง) ได้ดังนี้เช่น เกิดภาวะความดันโลหิตต่ำ ระดับน้ำตาลในเลือดสูง ตัวบวม คลื่นไส้ เบื่ออาหาร รู้สึกไม่สบายในกระเพาะอาหาร-ลำไส้ มีระดับกรดยูริคในปัสสาวะ ปวดศีรษะ วิงเวียน หูอื้อ ตาพร่า บางกรณีอาจเกิดภาวะหัวใจขาดเลือด สมองขาดเลือด (สมองขาดออกซิเจน) หัวใจเต้นผิดจังหวะ ไตทำงานผิดปกติ 
สำหรับผู้ที่ได้รับยานี้เกินขนาดสามารถพบอาการความดันโลหิตต่ำและน้ำตาลในเลือดสูง ที่ควรรีบนำผู้ป่วยส่งโรงพยาบาลทันทีหากพบว่ามีอาการดังกล่าว 
 ///// มีข้อควรระวังการใช้ไดอะซอกไซด์อย่างไร? ///// 
มีข้อควรระวังการใช้ไดอะซอกไซด์ดังนี้เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยความดันโลหิตสูงประเภท Compensatory hypertension 
- ห้ามใช้ยานี้กับผู้ป่วยที่มีภาวะ หัวใจขาดเลือด สมองขาดออกซิเจน 
- ห้ามใช้ยานี้กับผู้ที่แพ้ยากลุ่ม Thiazides หรือ Sulfonamide 
- ระวังการใช้ยากับสตรีตั้งครรภ์และสตรีที่อยู่ในภาวะให้นมบุตร 
- ระวังการใช้ยานี้กับผู้ที่มีโรคหลอดเลือดหัวใจ โรคหลอดเลือดสมอง 
- การใช้ยานี้เป็นเวลานานๆควรต้องคอยควบคุมเรื่องความดันโลหิตและระดับน้ำตาลในกระแสเลือดให้เป็นปกติอยู่อย่างสม่ำเสมอ 
- ไม่แนะนำการใช้ยานี้นานมากกว่า 10 วัน 
- ไม่แบ่งยาให้ผู้อื่นใช้ 
- ไม่ใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไดอะซอกไซด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไดอะซอกไซด์มีปฏิกิริยาระหว่างยากับยาตัวอื่นอย่างไร? ///// 
ยาไดอะซอกไซด์มีปฏิกิริยาระหว่างยากับยาตัวอื่นดังนี้เช่น 
- การใช้ยาไดอะซอกไซด์ร่วมกับยา Alprazolam, Amitriptyline, Diphenhydramine, Hydralazine, Phenobarbital, Zolpidem สามารถทำให้เกิดภาวะความดันโลหิตต่ำและหัวใจเต้นช้า หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาไดอะซอกไซด์ร่วมกับยา Chlorothiazide (ยาขับปัสสาวะ) สามารถทำให้ระดับน้ำตาลในเลือดเพิ่มสูงขึ้นมาก อาจพบอาการหิวบ่อย ปัสสาวะมากและถี่ หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีๆไป 
- การใช้ยาไดอะซอกไซด์ร่วมกับยา Prednisolone สามารถทำให้ฤทธิ์ในการลดความดันโลหิตของยาไดอะซอกไซด์ด้อยประสิทธิภาพลง หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมในผู้ป่วยแต่ละรายบุคคลไป 
 ///// ควรเก็บรักษาไดอะซอกไซด์อย่างไร? ///// 
ควรเก็บยาไดอะซอกไซด์ภายในอุณหภูมิที่ต่ำกว่า 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// อะซีบูโทลอลมีชื่ออื่นอีกไหม? ผลิตจากบริษัทอะไรบ้าง? ///// 
ยาไดอะซอกไซด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Diazoxide [2015,March 21]
	2 http://www.mims.com/USA/drug/info/diazoxide/?type=full&amp;mtype=generic#Dosage [2015,March 21]
	3 http://www.empr.com/proglycem/drug/3896/ [2015,March 21]
	4 http://www.empr.com/proglycem-suspension/drug/3897/#cytoprotectiveandsupportivecareagents [2015,March 21]
	5 http://www.emedicinehealth.com/drug-diazoxide_oral/article_em.htm#important [2015,March 21]
	6 http://dailymed.nlm.nih.gov/dailymed/fda/fdaDrugXsl.cfm?setid=b16c7832-2fd9-49af-b923-1dc0d91fd6e2 [2015,March 21]
	7 http://www.drugs.com/drug-interactions/diazoxide-index.html?filter=3&amp;generic_only= [2015,March 21]
	8 http://www.drugs.com/cdi/diazoxide-suspension.html [2015,March 21]
	9 http://www.ndrugs.com/?s=hyperstat [2015,March 21]
