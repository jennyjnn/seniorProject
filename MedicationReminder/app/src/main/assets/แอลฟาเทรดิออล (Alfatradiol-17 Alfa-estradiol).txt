แอลฟาเทรดิออล (Alfatradiol/17 Alfa-estradiol)
 ///// บทนำ ///// 
ยาแอลฟาเทรดิออล (Alfatradiol หรือ 17 Alfa-estradiol หรือ 17-epiestradiol)เป็นยาในกลุ่ม 5 แอลฟา รีดักเตส อินฮิบิเตอร์ (5 alpha reductase inhibitor) มีโครงสร้างทางเคมีเหมือนฮอร์โมนเอสโตรเจน(Estrogen)   ทางคลินิกใช้เป็นยาทาหนังศีรษะที่เกิดอาการผมร่วงซึ่งใช้ได้กับทั้งบุรุษและสตรี  โดยตัวยาจะกระตุ้นและทำให้เส้นผมเจริญขึ้นมาใหม่ 
ยาแอลฟาเทรดิออลมีรูปแบบเภสัชภัณฑ์เป็นสารละลาย  นักวิทยาศาสตร์เคยทดลองใช้ยาแอลฟาเทรดิออลทาหนังศีรษะโดยเปรียบเทียบการใช้กับยา Minoxidil และได้ข้อสรุปได้ว่า ยาแอลฟาเทรดิออลไม่ทำให้ความหนาแน่นของเส้นผมมากขึ้นเพียงแต่ช่วยป้องกันมิให้เส้นผมที่มีอยู่แล้วร่วงมากกว่าเดิม 
เนื่องจากยาแอลฟาเทรดิออลเป็นยาประเภทฮอร์โมน  การใช้ยานี้ปริมาณเพียงเล็กน้อยติดต่อกันนานๆย่อมก่อให้เกิดผลกระทบ/ผลข้างเคียงกับร่างกายได้  จึงมีข้อห้ามใช้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และผู้ที่มีอายุต่ำกว่า 18 ปีลงมา    ผู้ที่ใช้ยานี้อาจรู้สึกแสบคันหนังศีรษะบริเวณที่มีการทายานี้ ทั้งนี้เกิดจากส่วนประกอบที่เป็นสารประเภทแอลกอฮอล์ และยังทำให้ต่อมไขมันใต้ผิวหนังทำงานได้มากยิ่งขึ้น  ผู้ที่ใช้ยานี้ทาหนังศีรษะต่อเนื่องเป็นเวลานาน 12 สัปดาห์ขึ้นไป จะพบว่า การเจริญของเส้นผมมีมากขึ้น และช่วยลดภาวะผมร่วงลงไปได้มาก  แต่ผู้บริโภคอาจต้องใช้ยานี้อยู่เรื่อยๆ เพราะการหยุดใช้ยานี้ อาการผมร่วงก็อาจกลับมาเป็นใหม่ได้ 
อย่างไรก็ตาม ทางการแพทย์ได้มีการศึกษาผลกระทบจากการใช้ยาประเภทฮอร์โมนเอสโตรเจน ที่รวมถึงยาแอลฟาเทรดิออลต่อเนื่องเป็นเวลานานๆ และพบว่า อาจเสี่ยงต่อการเกิด มะเร็งเต้านม และมะเร็งรังไข่   ดังนั้นจึงถือเป็นข้อควรระวังอีกประการหนึ่งของการใช้ยาแอลฟาเทรดิออล 
ปัจจุบันทางคลินิก ได้กำหนดให้ใช้ยาแอลฟาเทรดิออลตามคำแนะนำของแพทย์และไม่ควรที่จะใช้ยาชนิดนี้ต่อเนื่องนานเกิน 1 ปี 
เราอาจจะเห็นการจัดจำหน่ายผลิตภัณฑ์ยาแอลฟาเทรดิออลภายใต้ชื่อการค้าว่า Avicis ,Ell-cranell ,Pantostin ในแถบประเทศบราซิล  อาร์เจนติน่า  เปรู  เม็กซิโก และเยอรมันนี แต่ยังไม่พบเห็นการใช้ในประเทศเรา 
 
 ///// แอลฟาเทรดิออลมีสรรพคุณ(คุณสมบัติ)อย่างไร? ///// 
ยาแอลฟาเทรดิออลมีสรรพคุณ/ข้อบ่งใช้ เพื่อ 
- ใช้บำบัดอาการผมร่วงของบุรุษและสตรี 
 
 ///// แอลฟาเทรดิออลมีกลไกการออกฤทธิ์อย่างไร? ///// 
ยาแอลฟาเทรดิออล มีกลไกการออกฤทธิ์โดย ตัวยาจะออกฤทธิ์ยับยั้งการสร้างและการออกฤทธิ์ของฮอร์โมนเพศชายในกลุ่มแอนโดรเจน(Androgen)ที่มีชื่อว่า Dihydrotestosterone (DHT) ซึ่งการที่ร่างกายมีปริมาณ DHT มากเกินไป จะกระตุ้นให้เกิดอาการผมร่วงตามมา  จากกลไกดังกล่าว ผู้บริโภค/ผู้ป่วย อาจต้องใช้ยานี้ต่อเนื่องเป็นเวลาหลายสัปดาห์ จึงจะเห็นพัฒนาการของเส้นผมที่ดูหนาแน่นขึ้น 
 
 ///// แอลฟาเทรดิออลมีรูปแบบการจัดจำหน่ายอย่างไร? ///// 
ยาแอลฟาเทรดิออลมีรูปแบบการจัดจำหน่าย เช่น 
- ยาประเภทสารละลายที่มีตัวยา Alfatradiol ขนาด 0.25 มิลลิกรัม/มิลลิลิตร 
 
 ///// แอลฟาเทรดิออลมีขนาดการบริหารยาอย่างไร? ///// 
ยาแอลฟาเทรดิออล มีขนาดการบริหารยา/ใช้ยา เช่น 
- ผู้ใหญ่อายุตั้งแต่ 18 ปีขึ้นไป: ชโลมยานี้ประมาณ 3 มิลลิลิตรในบริเวณหนังศีรษะที่มีอาการผมร่วงวันละ 1 ครั้ง ก่อนนอน 
- เด็กและผู้มีอายุต่ำกว่า 18 ปี: ห้ามใช้ยานี้ 
อนึ่ง: 
- ก่อนการใช้ยานี้ ควรปรึกษาแพทย์เพื่อตรวจสภาพร่างกายว่า เหมาะสม                           ที่จะใช้ยาฮอร์โมนชนิดนี้หรือไม่ 
- ห้ามใช้ยานี้กับผู้ป่วย  มะเร็งเต้านม   มะเร็งรังไข่  สตรีที่อยู่ในภาวะให้นมบุตร   สตรีมีครรภ์ 
- การใช้ยานี้เพื่อให้เกิดประสิทธิผล อาจต้องใช้เวลานาน 12 สัปดาห์ขึ้นไป แต่ไม่ควรใช้ยานี้นานเกิน 1 ปี 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียง                             ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแอลฟาเทรดิออล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น โรคมะเร็ง  รวมทั้งกำลังกินยา/ใช้ยาอะไรอยู่เพราะยาแอลฟาเทรดิออล อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หาลืมทายา/ใช้ยาแอลฟาเทรดิออล  สามารถใช้ยาทันทีที่นึกขึ้นได้  ถ้าเวลาใกล้เคียงกับการใช้ยาในครั้งถัดไป  ไม่จำเป็นต้องใช้ปริมาณยาเพิ่มเป็น 2 เท่า ให้ทายาในปริมาณเท่าเดิม 
 
 ///// แอลฟาเทรดิออลมีผลไม่พึงประสงค์อย่างไร? ///// 
ยาแอลฟาเทรดิออลอาจก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อผิวหนัง/หนังศีรษะที่สัมผัสกับตัวยานี้ เช่น  เกิดผื่นคัน  รวมถึงมีอาการแดง และแสบ ผิวหนัง/หนังศีรษะ 
 
 ///// มีข้อควรระวังการใช้แอลฟาเทรดิออลอย่างไร? ///// 
มีข้อควรระวังการใช้ยาแอลฟาเทรดิออล เช่น 
- ห้ามใช้กับผู้ที่แพ้ยา หรือแพ้ส่วนประกอบในสูตรตำรับยานี้ 
- ห้ามใช้ยานี้กับผู้ที่มีอายุต่ำกว่า 18 ปีลงมา 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป  หรือยาตกตะกอนแข็ง 
- ห้ามรับประทาน และระวังมิให้ยานี้เข้า ตา-จมูก-ช่องปาก 
- ห้ามใช้ยานี้ต่อเนื่องนานเกิน 1 ปี 
- กรณีใช้ยานี้แล้วเกิดอาการ  วิงเวียน  ปวดศีรษะ  คลื่นไส้  ตัวบวม  น้ำหนักตัวเพิ่มขึ้น ควรรีบมาพบแพทย์/มาโรงพยาบาลโดยเร็ว 
- เมื่อหยุดใช้ยานี้ อาการผมร่วงอาจกลับมาเป็นใหม่ได้ 
- พักผ่อน  รับประทานอาหารมีประโยชน์ 5 หมู่ในปริมาณที่ไม่ทำให้มีน้ำหนักตัวเกิน/โรคอ้วน   ออกกำลังกาย เพื่อเป็นการกระตุ้นสมดุฃของฮอร์โมนต่างๆในร่างกายให้เหมาะสมมากขึ้น 
- มาพบแพทย์/มาโรงพยาบาลตามแพทย์นัดหมายทุกครั้ง 
- กรณีที่ใช้ยานี้แล้วไม่ได้ผล ให้กลับมาปรึกษาแพทย์อีกครั้ง และต้องปฏิบัติตามคำสั่ง แพทย์ พยาบาล  เภสัชกร  อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาแอลฟาเทรดิออลด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// แอลฟาเทรดิออลมีปฏิกิริยาระหว่างยากับยาตัวอื่นอย่างไร? ///// 
ด้วยยาแอลฟาเทรดิออล เป็นยาทาผิวหนัง/ทาหนังศีรษะ/ยาใช้ภายนอก จึงยังไม่มีรายงานที่พบปฏิกิริยาระหว่างยานี้กับยารับประทานชนิดใดๆ 
 
 ///// ควรเก็บรักษาแอลฟาเทรดิออลอย่างไร? ///// 
ควรเก็บยาภายแอลฟาเทรดิออล ใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งตู้เย็น	เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 ///// แอลฟาเทรดิออลมีชื่ออื่นอีกไหม? ผลิตจากบริษัทอะไรบ้าง? ///// 
ยาแอลฟาเทรดิออล มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Alfatradiol[2017,May13] 
http://nomorehairloss.org/alfatradiol-medication-hair-loss/[2017,May13] 
http://ecoffi-life.com/en/EN-pantostin-p8666804/[2017,May13] 
https://www.drugs.com/international/alfatradiol.html[2017,May13]
