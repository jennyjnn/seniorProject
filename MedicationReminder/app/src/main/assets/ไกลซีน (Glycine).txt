ไกลซีน (Glycine)
 ///// บทนำ ///// 
ยาไกลซีน (Glycine) เป็นกรดอะมิโนหรือหน่วยย่อยของโปรตีนที่ร่างกายมนุษย์สามารถสัง เคราะห์ได้เองจากสารอาหารที่รับประทานเข้าไปเช่น เนื้อสัตว์และถั่วต่างๆ ยาไกลซีนถูกนำมาใช้ในทางคลินิกเพื่อรักษาอาการจิตเภท โรคหลอดเลือดสมองตีบ โรคต่อมลูกหมากโต บางกรณีถูกนำไปใช้ป้องกันไม่ให้ไตได้รับอันตรายจากยาต่างๆที่ผู้ป่วยรับประทานอยู่ บางกรณีใช้ยาไกลซีนทาที่ผิวหนังโดยตรงเพื่อบำบัดอาการของบาดแผล 
การออกฤทธิ์ของยาไกลซีนในร่างกายที่พบเห็นได้ง่ายจะเกิดที่สมอง ซึ่งเกี่ยวข้องกับการส่งสัญญาณของสารสื่อประสาท ทำให้เกิดการวิจัยการใช้ยาไกลซีนเพื่อช่วยฟื้นฟูความจำ และนำไปรักษาอาการของจิตเภท บางงานวิจัยจะพยายามใช้ยาไกลซีนรักษาอาการของโรคมะเร็งด้วยคุณสมบัติของไกลซีนที่ป้องกันการส่งเลือดไปหล่อเลี้ยงเนื้อร้ายหรือเซลล์มะเร็งนั่นเอง 
นอกจากประโยชน์ด้านรักษาโรคแล้ว ยาไกลซีนยังก่อให้เกิดประโยชน์โดยตรงในแง่มุมของสารอาหารด้วยเช่นกันเช่น 
- ไกลซีนเป็นองค์ประกอบสำคัญในกระบวนการชีวะสังเคราะห์ของสาร Creatine ซึ่งเป็นสารตัวที่ผลักดันและเป็นแหล่งสนับสนุนพลังงานให้กับกล้ามเนื้อทำให้กล้ามเนื้อมีความแข็งแรงและมีปริมาณมวลกล้ามเนื้อเพิ่มขึ้น 
- มีคุณสมบัติช่วยชะลอวัยด้วยจำนวน 1 ใน 3 ของคอลลาเจนในร่างกายประกอบด้วยไกลซีน คอลลาเจนเป็นกลุ่มโปรตีนจำเป็นที่ทำให้เนื้อเยื่อเกี่ยวพันและผิวหนังมีความยืดหยุ่น 
- จากงานวิจัยพบว่ายาไกลซีนมีคุณสมบัติป้องกันภาวะช็อกของร่างกายเช่น กรณีเกิดการเสียเลือดอีกด้วย 
- ยาไกลซีนช่วยกระตุ้นการหลั่งฮอร์โมนที่ช่วยการเจริญเติบโตของร่างกาย 
ทั้งนี้ ภาวะบางอย่างสามารถทำให้ร่างกายขาดสารไกลซีนได้เช่น ผู้ที่มีความผิดปกติของระบบดูดซึมอาหาร การป่วยด้วยโรคมะเร็งหรือโรคเอดส์ ล้วนแล้วมีผลกระทบต่อสารไกลซีนในร่างกายทั้งสิ้น 
รูปแบบยาแผนปัจจุบันของยาไกลซีนมีลักษณะเป็นยาสารละลายน้ำปราศจากเชื้อโรคที่ใช้สวนล้างบาดแผลในระหว่างผ่าตัด ซึ่งมักพบการใช้ยาอยู่ในสถานพยาบาลเท่านั้น บางสูตรตำรับยาใช้ยาไกลซีนเป็นส่วนประกอบในยาต้านการแข็งตัวของเลือดชนิดรับประทานอีกด้วย 
 ///// ไกลซีนมีสรรพคุณ (คุณสมบัติ) อย่างไร? ///// 
ยาไกลซีนมีสรรพคุณ/ข้อบ่งใช้โดยใช้เป็นเภสัชภัณฑ์ปราศจากเชื้อสำหรับสวนล้างทำความสะอาดระหว่างการผ่าตัดต่อมลูกหมากหรือผ่าตัดกระเพาะปัสสาวะ 
 ///// ไกลซีนมีกลไกการออกฤทธิ์อย่างไร? ///// 
ในบทความนี้จะขอกล่าวถึงกลไกการทำงานที่เด่นเฉพาะผลิตภัณฑ์ที่ใช้ล้างทำความสะอาด(Glycine irrigation) ระหว่างผ่าตัดเท่านั้น โดยยาสารละลาย/ยาไกลซีนที่ปราศจากเชื้อเป็นสารที่ไม่ก่อให้เกิดพิษกับเนื้อเยื่อของร่างกาย ไม่ทำให้เม็ดเลือดแดงแตก ไม่ใช่สารละลายที่เหนียวข้น มีความใสใกล้เคียงกับน้ำ ด้วยคุณสมบัติดังกล่าวทำให้สารละลายไกลซีนเหมาะสมที่จะใช้สวนล้างอวัยวะภายในระบบทางเดินปัสสาวะ และเหมาะในการล้างทำความสะอาดบาดแผลระหว่างการผ่าตัดต่อมลูกหมากหรือผ่าตัดกระเพาะปัสสาวะ 
 ///// ไกลซีนมีรูปแบบการจัดจำหน่ายอย่างไร? ///// 
ยาไกลซีนมีรูปแบบการจัดจำหน่ายเป็น 
- ยาสารละลายปราศจากเชื้อที่มีความเข้มข้น 1.5% ขนาดบรรจุ 2,000 และ 4,000 มิลลิลิตร 
- เป็นส่วนประกอบในยาเม็ดชนิดรับประทานที่ผสมร่วมกับยาอื่นเช่น Aspirin 100 มิลลิกรัม + Glycine 50 มิลลิกรัม/เม็ด (เช่น ยา Caparin; ยาแก้อักเสบในกลุ่มยา NSAID) 
 ///// ไกลซีนมีขนาดการบริหารยาอย่างไร? ///// 
ในบทความนี้ขอกล่าวถึงเฉพาะการบริหารยา/การใช้ยาสารละลายไกลซีนเฉพาะที่ใช้สำหรับการสวนล้างในระหว่างการผ่าตัดเท่านั้น โดยให้ปฏิบัติตามคู่มือการใช้ที่แนบมากับผลิตภัณฑ์ประกอบกับใช้หัตถการที่มีมาตรฐานและเป็นไปตามคำสั่งแพทย์ การใช้สารละลายไกลซีนต้องอยู่ในสถานพยาบาลที่ควบคุมสภาพแวดล้อมเป็นอย่างดี ทั้งนี้เพื่อป้องกันการปนเปื้อนจากเชื้อโรคและสิ่งแปลกปลอมต่างๆ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาไกลซีน/ยาสารละลายไกลซีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาไกลซีน/ยาสารละลายไกลซีนอาจส่งผลให้อาการของโรคเหล่านั้นรุนแรงขึ้น หรืออาจจะเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// ไกลซีนมีผลไม่พึงประสงค์อย่างไร? ///// 
ยาสารละลายไกลซีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ทำให้เกิดภาวะเป็นกรดในบริเวณเนื้อเยื่อที่มีการสัมผัสกับสารละลายนี้จึงอาจก่อการระคายเคืองได้ อาจทำให้เกิดสภาวะปัสสาวะคั่ง มีอาการบวม และเกิดภาวะสูญเสียน้ำจากเซลล์ บางกรณีอาจทำให้เกิดภาวะของเหลวคั่งในถุงลมในปอดจนส่งผลให้หายใจไม่ออก/หายใจลำบาก เกิดความดันโลหิตต่ำ หัวใจเต้นผิดจังหวะ เจ็บหน้าอก ตาพร่า ชัก คลื่นไส้ อาเจียน ท้องเสีย วิงเวียน และเกิดลมพิษ 
นอกจากนี้ยังมีรายงานว่ายานี้ทำให้เกิดภาวะพร่องเกลือโซเดียมในร่างกาย และมีแอมโมเนียเพิ่มขึ้นในกระแสเลือดจนถึงขั้นเกิดอาการโคม่า กรณีที่แพทย์พบอาการข้างเคียงดังกล่าว แพทย์จะสั่งให้หยุดการใช้สารละลายไกลซีนและประเมินสถานการณ์ของการรักษาใหม่ 
 ///// มีข้อควรระวังการใช้ไกลซีนอย่างไร? ///// 
มีข้อควรระวังการใช้ยาสารละลายไกลซีนเช่น 
-  ห้ามใช้กับผู้ที่แพ้ยานี้ 
-  ห้ามใช้สารละลายไกลซีนฉีดเข้าร่างกายผู้ป่วย 
- ห้ามใช้สารละลายไกลซีนกับผู้ที่ปัสสาวะไม่ออก 
- ห้ามใช้สารละลายไกลซีนหากพบว่าผลิตภัณฑ์มีสีที่แตกต่างไปจากเดิม เกิดตะกอน หรือภาชนะบรรจุฉีกขาด 
- ห้ามอุ่นสารละลายไกลซีนเกินอุณหภูมิ 66 องศาเซลเซียส (Celsius) 
- ระวังการใช้สารละลายไกลซีนกับผู้ที่มีภาวะโรคหัวใจอย่างรุนแรง หรือผู้ป่วยมีภาวะโรคไต 
-  หากร่างกายมีการดูดซึมสารละลายไกลซีนเข้าสู่กระแสเลือดเป็นปริมาณมาก 	อาจทำให้เกิดภาวะเกลือโซเดียมในเลือดต่ำ (อาการเช่น มึนงง วิงเวียน ความดันโลหิตต่ำ โคม่า) ได้ ดังนั้นการใช้สารละลายนี้ต้องคำนวณปริมาณการใช้อย่างเหมาะสมไม่มากเกินไปจนก่อผลเสียดังกล่าว 
- หลังเปิดภาชนะบรรจุสารละลายไกลซีนควรใช้ทันทีไม่ควรเปิดทิ้งค้างไว้นาน เพราะอาจก่อให้เกิดการปนเปื้อนจากแบคทีเรียด้วยสารละลายชนิดนี้ไม่มีสารยับยั้งเชื้อที่เป็นส่วนประกอบในผลิตภัณฑ์ 
-  ห้ามใช้ยาหมดอายุ 
-  ห้ามเก็บยาหมดอายุ 
***** อนึ่ง:
 ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมสารละลายไกลซีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไกลซีนมีปฏิกิริยาระหว่างยากับยาตัวอื่นอย่างไร? ///// 
ปัจจุบันยังไม่มีรายงานพบปฏิกิริยาระหว่างยาของยาสารละลายไกลซีนกับยารับประทานใดๆ 
 ///// ควรเก็บรักษาไกลซีนอย่างไร? ///// 
ควรเก็บยาสารละลายไกลซีนภายใต้อุณหภูมิ 25 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็ก และสัตว์เลี้ยง 
 ///// ไกลซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไกลซีนีจำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1.http://www.webmd.com/vitamins-supplements/ingredientmono-1072-glycine.aspx?activeingredientid=1072&amp;activeingredientname=glycine [2015,Sept26] 
	2.http://examine.com/supplements/glycine/#summary2-0 [2015,Sept26]
	3.http://aminoacidstudies.org/glycine/l[2015,Sept26]
	4.http://dailymed.nlm.nih.gov/dailymed/archives/fdaDrugInfo.cfm?archiveid=8230  [2015,Sept26] 
	5.http://www.drugs.com/drug-interactions/glycine-topical.html[2015,Sept26]
