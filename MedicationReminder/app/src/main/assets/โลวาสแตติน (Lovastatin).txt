โลวาสแตติน (Lovastatin)
 ///// บทนำ ///// 
โลวาสแตติน (Lovastatin) เป็นยาในกลุ่มสแตติน (Statin: กลุ่มยาลดไขมันโดยออกฤทธิ์ต้านการสร้างไขมันคอเลสเตอรอล) มักถูกใช้หลังจากผู้ป่วยใช้การควบคุมอาหารโดยเฉพาะพวกไขมัน แป้ง น้ำตาล รวมถึงการออกกำลังกายแล้ว ไม่สามารถลดไขมันในเลือดได้ จึงมีความจำ เป็นต้องใช้ยาเพื่อรักษา 
โลวาสแตตินใช้ลดคอเลสเตอรอลในกระแสเลือด อีกทั้งช่วยลดความเสี่ยงของโรคหลอดเลือดหัวใจอีกด้วย เราสามารถได้รับโลวาสแตตินจากแหล่งอาหารตามธรรมชาติโดยการบริโภค เช่น เห็ดนางรมหรือเห็ดนางฟ้า (Oyster mushroom) และข้าวยีสต์แดง (Red yeast rice) ที่ทางวงการเภสัชกรรมนำมาพัฒนาเป็นยาเพื่อรักษาโรคไขมันในหลอดเลือดตั้งแต่ปี ค.ศ. 1970 (พ.ศ. 2513) 
สำหรับประเทศไทย ยาโลวาสแตตินยังไม่ได้บรรจุอยู่ในบัญชียาหลักแห่งชาติ ซึ่งจากการ ศึกษาการกระจายตัวของยาโลวาสแตตินเมื่อเข้าสู่ร่างกายพบว่า ตัวยาจะจับโปรตีนในกระแสเลือดมากกว่า 95% จากนั้นจะถูกส่งไปเปลี่ยนโครงสร้างทางเคมีที่ตับ ร่างกายต้องใช้เวลาประ มาณ 2 - 4 ชั่วโมงในการกำจัดยาออกจากร่างกายโดยผ่านไปกับอุจจาระเป็นส่วนใหญ่ และส่วนน้อยผ่านไปทางปัสสาวะ 
ยาโลวาสแตตินจัดอยู่ในหมวดยาอันตราย การใช้ยานี้ได้อย่างปลอดภัยและเหมาะสมต้องขึ้นอยู่กับคำสั่งของแพทย์ผู้รักษาเท่านั้น 
 ///// ยาโลวาสแตตินมีสรรพคุณ (คุณสมบัติ) อย่างไร? ///// 
ยาโลวาสแตตินมีสรรพคุณ คือ 
- ใช้ลดไขมันคอเลสเตอรอลในเลือด 
- ป้องกันโรคหลอดเลือดหัวใจอุดตันที่มีสาเหตุจากไขมันในเลือดสูง 
 ///// ยาโลวาสแตตินมีกลไกการออกฤทธิ์อย่างไร? ///// 
ยาโลวาสแตตินมีกลไกการออกฤทธิ์ โดยตัวยาจะไปรบกวนกระบวนการทำงานของเอนไซม์ HMG-CoA reductase (เอนไซม์ช่วยการสร้างไขมันคอเลสเตอรอล) และก่อให้เกิดผลในการชะลอการสังเคราะห์ไขมันกลุ่มคอเลสเตอรอล ทำให้เกิดฤทธิ์ตามสรรพคุณ 
 ///// ยาโลวาสแตตินมีรูปแบบการจัดจำหน่ายอย่างไร? ///// 
ยาโลวาสแตตินมีรูปแบบการจัดจำหน่าย เป็นรูปแบบยาเม็ด ขนาด 20 และ 40 มิลลิกรัม/เม็ด 
 ///// ยาโลวาสแตตินมีขนาดรับประทานอย่างไร? ///// 
ยาโลวาสแตตินมีขนาดรับประทานดังนี้ 
ก.	ผู้ใหญ่: ขนาดรับประทานเริ่มต้นที่ 20 มิลลิกรัม หลังอาหารเย็น หรืออาจใช้ขนาดรับประทาน 10 - 80 มิลลิกรัม/วัน โดยรับประทานเพียงครั้งเดียวหรือแบ่งรับประทาน วันละ 2 ครั้ง หลังอาหารเช้า - เย็น ขนาดรับประทานสูงสุดไม่เกิน 80 มิลลิกรัม/วัน ควรรับประทานยาโลวาสแตตินพร้อมอาหาร การปรับเปลี่ยนขนาดการรับประทานขึ้นอยู่กับระดับคลอเลสเตอรอลในกระแสเลือด ซึ่งแพทย์เท่านั้นที่สามารถพิจารณาขนาดรับประทานได้อย่างปลอดภัยและเหมาะ สม 
ข.	เด็ก: มักไม่มีการใช้ยานี้ในเด็กเล็ก แต่ในเด็กโต ข้อบ่งชี้การใช้ยาและขนาดรับประทานอยู่ดุลพินิจของแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโลวาสแตติน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยาหรืออาหารเสริมอะไรอยู่ เพราะยาโลวาสแตตินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆ และ/หรืออาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโลวาสแตตินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาโลวาสแตตินมีผลไม่พึงประสงค์อย่างไร? ///// 
ยาโลวาสแตตินสามารถก่อให้เกิดผลไม่พึงประสงค์ (ผลข้างเคียง) ดังนี้ คือ สามารถเพิ่มเอนไซม์ Creatine phosphokinase (เอนไซม์ที่เกี่ยวข้องกับโรคหัวใจ และ/หรือโรคกล้ามเนื้อ)โดยที่ไม่ได้มีการเกิดโรคนั้นๆขึ้นในร่างกาย อาจทำให้ ท้องอืด คลื่นไส้ อาหารไม่ย่อย ท้องผูก หรือท้องเสีย ปวดท้อง กล้ามเนื้อเป็นตะคริว ปวดเกร็งกล้ามเนื้อ ตาพร่า ปวดศีรษะ วิงเวียน มีผื่นคัน และผลข้างเคียง (อาการข้างเคียง) ที่พบได้น้อยแต่มีอันตรายสูง ได้แก่ การเกิดภาวะบาดเจ็บรุนแรงต่อกล้ามเนื้อลาย (Rhabdomyolysis: ปวด เจ็บกล้ามเนื้อมาก กล้ามเนื้อแข็ง อ่อนเพลีย อุจจาระสีเหมือนน้ำปลาจากสาร Myoglobin ที่สลายจากกล้ามเนื้อเข้าสู่กระแสเลือด และร่างกายกำจัดออกทางไต) และเกิดไตวายเฉียบพลัน เสียชีวิต (ตาย) ได้ 
 ///// มีข้อควรระวังการใช้ยาโลวาสแตตินอย่างไร? ///// 
มีข้อควรระวังการใช้ยาโลวาสแตตินดังนี้ 
- ห้ามใช้ยานี้กับผู้ป่วยโรคตับ หรือผู้ที่มีภาวะตับทำงานผิดปกติ 
- ห้ามใช้ยานี้กับหญิงตั้งครรภ์ และหญิงที่อยู่ในภาวะให้นมบุตร 
- ระวังการใช้ยานี้กับผู้ป่วยที่มีการทำงานของไตผิดปกติ รวมถึงผู้ป่วยที่มีประวัตเคยเป็นโรคตับ ผู้ที่ป่วยด้วยพิษสุราเรื้อรัง 
- ระวังการใช้ยานี้กับผู้ป่วยด้วยโรคไทรอยด์ฮอร์โมนต่ำ (ภาวะขาดไทรอยด์ฮอร์โมน) ที่การ รักษาควบคุมโรคยังไม่ดีพอ 
- ระวังการใช้ยานี้กับผู้ป่วยที่เสี่ยงต่อการเกิดภาวะกล้ามเนื้อลายบาดเจ็บรุนแรง (Rhabdo myosis) เช่น ใน ผู้สูงอายุ เป็นต้น 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโลวาสแตตินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาโลวาสแตตินมีปฏิกิริยาระหว่างยากับยาตัวอื่นอย่างไร? ///// 
ยาโลวาสแตตินมีปฏิกิริยาระหว่างยากับยาตัวอื่น ดังนี้ 
- การใช้ยาโลวาสแตตินร่วมกับยาบางกลุ่มสามารถทำให้ระดับของโลวาสแตตินในกระแสเลือดสูงขึ้น ทำให้ร่างกายได้รับผลข้างเคียงตามมา เช่น ตับทำงานหนัก หรือปวดกล้ามเนื้อจนไปถึงขั้นกล้ามเนื้อลายบาดเจ็บรุนแรง จึงควรหลีกเลี่ยงการใช้ยาร่วมกัน หรือขอความคิดเห็นจากแพทย์ก่อนการใช้ร่วมกัน ยากลุ่มดังกล่าว เช่น 
- ยาปฏิชีวนะ เช่น Clarithromycin
		ยากดภูมิคุ้มกันต้านทานโรค เช่น Cyclosporin
		ยาลดความดันโลหิต เช่น Verapamil
		ยาต้านไวรัสเอช ไอ วี เช่น Nelfinavir, Ritonavir, 
		และ/หรือ เครื่องดื่มกลุ่มน้ำผลไม้ (เช่น Grapefuit juice) 
- การใช้ยาโลวาสแตตินร่วมกับยาต้านเชื้อรา เช่น Itraconazole อาจพบอาการปวดตึงกล้ามเนื้อ กล้ามเนื้ออ่อนแรง มีไข้คล้ายเป็นโรคหวัด หรือพบว่าปัสสาวะมีสีเข้มผิดปกติหลังกินยานี้ ควรต้องรีบปรึกษาแพทย์/ไปโรงพยาบาลหากพบอาการดังกล่าว 
 ///// ควรเก็บรักษายาโลวาสแตตินอย่างไร? ///// 
ควรเก็บยาโลวาสแตตินที่อุณหภูมิไม่เกิน 30 องศาเซลเซียส (Celsisu) เก็บยาให้พ้นแสง แดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาโลวาสแตตินมีชื่ออื่นอีกไหม? ผลิตจากบริษัทอะไรบ้าง? ///// 
ยาโลวาสแตตินที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Lovastatin [2014,Aug2]
	2 http://www.mims.com/USA/drug/info/lovastatin/ [2014,Aug2]
	3 http://www.mims.com/THAILAND/Home/GatewaySubscription/?generic=lovastatin [2014,Aug2]
	4 http://pubchem.ncbi.nlm.nih.gov/summary/summary.cgi?cid=53232#x321 [2014,Aug2]
