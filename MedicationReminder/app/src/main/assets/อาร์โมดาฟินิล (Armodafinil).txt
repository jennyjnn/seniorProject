อาร์โมดาฟินิล (Armodafinil)
 ///// บทนำ ///// 
ยาอาร์โมดาฟินิล(Armodafinil) เป็นยาในกลุ่มยา เวคฟูลเนสโปรโมติ้งเอเจนท์ (Wakefulness-promoting agent หรือ Eugeroic)  ทางคลินิกนำมาใช้รักษาภาวะง่วงนอนหรือการนอนมากเกินไปในช่วงกลางวัน(Excessive daytime sleepiness) ซึ่งมีสาเหตุจากการนอนหลับในเวลากลางคืนไม่เพียงพอ  อ่อนเพลียจากการเดินทางด้วยเครื่องบิน(Jet lag) ป่วยเป็นโรคลมหลับ (Narcolepsy) โรคซึมเศร้า  โรคไต   เนื้องอกสมอง  ศีรษะได้รับบาดเจ็บ หรือไทรอยด์ฮอร์โมนต่ำ/ภาวะขาดไทรอยด์ฮอร์โมน 
ยาอาร์โมดาฟินิล มีรูปแบบยาแผนปัจจุบัน เป็นยารับประทาน  เมื่อตัวยาถูกดูดซึมจากระบบทางเดินอาหาร เข้าสู่ร่างกาย/กระแสเลือด  จะต้องใช้เวลาประมาณ 12 – 15 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับปัสสาวะ 
โดยทั่วไป แพทย์จะให้รับประทานยาอาร์โมดาฟินิล ขนาด 150 – 250 มิลลิกรัม วันละ 1 ครั้ง ในตอนเช้า   และบางครั้งยานี้ได้ถูกนำไปใช้กับผู้ที่ต้องทำงานในช่วงกลางคืน โดยผู้บริโภคต้องรับประทานยา 1 ชั่วโมงเป็นอย่างต่ำก่อนเริ่มทำงานกลางคืน 
มีข้อจำกัดการใช้ยาอาร์โมดาฟินิลที่ผู้บริโภคควรทราบก่อนเริ่มใช้ยานี้ อาทิ 
- ผู้ป่วยเคยมีอาการแพ้ยาอาร์โมดาฟินิลมาก่อนหรือไม่ 
- หากเป็นสตรี อยู่ในภาวะตั้งครรภ์หรืออยู่ในภาวะให้นมบุตรหรือไม่ 
- มีประวัติเป็นโรคหัวใจ หรือมีปัญหาการทำงานของลิ้นหัวใจหรือไม่ 
- มีการใช้ยาอื่นๆอยู่ก่อนหน้านี้หรือไม่ โดยเฉพาะยา Erythromycin,  Ketoconazole,    Carbamazepine,  Phenobarbital, และ Rifampin 
อนึ่ง มีผู้ป่วยบางกลุ่มที่อาจพบอาการวิงเวียนหลังใช้ยาอาร์โมดาฟินิล  หากพบกรณีดังกล่าว ควรต้องหลีกเลี่ยงการขับขี่ยวดยาน และ/หรือการทำงานที่เกี่ยวข้องกับเครื่องจักร  ด้วยจะเกิดอุบัติเหตุได้ง่าย  บางกรณี ผู้ใช้ยานี้ อาจมีอาการข้างเคียง(ผลข้างเคียง)รุนแรง อย่างเช่น ผื่นคัน  ผิวหนังลอก  ผู้ป่วยควรต้องรีบกลับมาปรึกษาแพทย์/มาโรงพยาบาล โดยไม่ต้องรอถึงวันนัด เพื่อให้แพทย์ปรับแนวทางการรักษา 
ยาอาร์โมดาฟินิล ไม่เหมาะที่จะใช้กับผู้ป่วยที่เป็นเด็ก หรือเยาวชน หรือแม้แต่การใช้ยานี้กับผู้สูงอายุ ก็ต้องใช้ความระมัดระวังเป็นอย่างมาก  ด้วยผู้ป่วยกลุ่มนี้จะมีการตอบสนองต่อยาอาร์โมดาฟินิลได้ไว/มีความไวต่อยานี้มากกว่าผู้ป่วยกลุ่มอื่น 
ในต่างประเทศ จัดให้ตัวยาอาร์โมดาฟินิลอยู่ในประเภทยาควบคุม  ด้วยตัวยาก่อให้เกิดภาวะการติดยาได้อย่างต่ำๆ 
*การได้รับยานี้เกินขนาด  อาจส่งผลข้างเคียงต่อระบบประสาทส่วนกลาง ทำให้จิตใจปั่นป่วน มีอาการนอนไม่หลับ  รู้สึกสับสน  ประสาทหลอน  ระบบการย่อยอาหารผิดปกติโดยแสดงออกในลักษณะ คลื่นไส้  ท้องเสีย   อาจเจ็บหน้าอก  แน่นหน้าอก   ความดันโลหิตสูง  รวมถึงมีภาวะหัวใจเต้นเร็วหรือไม่ก็ช้าร่วมด้วย  ซึ่งหากพบอาการดังกล่าว ควรต้องรีบนำผู้ป่วยมาพบแพทย์/มาโรงพยาบาลโดยเร็ว หรือทันที/ฉุกเฉิน ขึ้นกับความรุนแรงของอาการ 
เมื่อมองในภาพรวม จะพบว่ายาอาร์โมดาฟินิล เป็นยาที่อาจก่อให้เกิดอันตรายต่อผู้บริโภคหากนำมาใช้ผิดวิธี  ดังนั้นเพื่อความปลอดภัยต่อตัวผู้ป่วยเอง การใช้ยานี้จึงต้องเป็นไปตามคำสั่งของแพทย์ผู้รักษาแต่ผู้เดียว 
 ///// อาร์โมดาฟินิลมีสรรพคุณ(คุณสมบัติ)อย่างไร? ///// 
ยาอาร์โมดาฟินิลมีสรรพคุณ/ข้อบ่งใช้ เช่น 
- บำบัดภาวะง่วงนอนหรือการนอนกลางวันมากเกินไป 
- บำบัดอาการป่วยของโรคลมหลับ (Narcolepsy) 
- ใช้กับผู้ที่ต้องทำงานในช่วงกลางคืน 
 ///// อาร์โมดาฟินิลมีกลไกการออกฤทธิ์อย่างไร? ///// 
ยาอาร์โมดาฟินิล มีกลไกการออกฤทธิ์ คล้ายกับยา Sympathomimetic drug และยังทำหน้าที่ยับยั้งการดูดคืนกลับของสารสื่อประสาทในสมองที่มีชื่อว่าโดพามีน(Dopamine)หรืออีกประการ ยังออกฤทธิ์เป็นยาในกลุ่ม Atypical dopamine reuptake inhibitor  ร่วมด้วย  จึงส่งผลกระตุ้นสมอง  จึงเกิดการปรับสมดุลของสารสื่อประสาทในสมองตามมา  จากกลไกดังกล่าว จึงก่อให้เกิดฤทธิ์ของการรักษาตามสรรพคุณ 
 ///// อาร์โมดาฟินิลมีรูปแบบการจัดจำหน่ายอย่างไร? ///// 
ยาอาร์โมดาฟินิลมีรูปแบบการจัดจำหน่ายเป็น ยาเม็ดชนิดรับประทาน ขนาด 50,150,200,และ 250 มิลลิกรัม/เม็ด 
 ///// อาร์โมดาฟินิลมีขนาดรับประทานอย่างไร? ///// 
ยาอาร์โมดาฟินิลมีขนาดรับประทาน ดังตัวอย่างต่อไปนี้ เช่น 
ก.สำหรับผู้ป่วยโรคลมหลับ: 
- ผู้ใหญ่: รับประทานยา 150 – 250 วันละครั้ง ก่อนหรือหลัง อาหารเช้า 
ข.สำหรับผู้ที่ต้องทำงานในเวลากลางคืน: 
- ผู้ใหญ่: รับประทานยา 150 มิลลิกรัม ก่อนเข้างาน 1 ชั่วโมง 
*อนึ่ง: 
- เด็ก: ห้ามใช้ยานี้กับเด็ก 
- ห้ามรับประทานยานี้พร้อมสุราหรือเครื่องดื่มที่มีแอลกอฮอล์เป็นส่วนประกอบ 
- ระหว่างการใช้ยานี้ ต้องหมั่นตรวจสอบอัตราการเต้นของหัวใจ/ชีพจร  และความดันโลหิต ตามแพทย์ พยาบาล เภสัชกร แนะนำ 
- ห้ามปรับขนาดรับประทานด้วยตนเอง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยา อาร์โมดาฟินิล ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ  รวมทั้งกำลังกินยา/ใช้ยาอะไรอยู่ เพราะยาอาร์โมดาฟินิลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอาร์โมดาฟินิล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
แต่อย่างไรก็ดี เพื่อประสิทธิผลของการรักษา ควรรับประทานยาอาร์โมดาฟินิลตรงเวลา 
 ///// อาร์โมดาฟินิลมีผลไม่พึงประสงค์อย่างไร? ///// 
ยาอาร์โมดาฟินิลสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท: เช่น  ปวดศีรษะ  วิงเวียน  ความรู้สึกสัมผัสเพี้ยน  ตัวสั่น  เกิดไมเกรน 
- ผลต่อระบบทางเดินอาหาร:  เช่น  คลื่นไส้  ท้องเสียหรือไม่ก็ท้องผูก  ปากแห้ง  อาหารไม่ย่อย  ปวดท้อง     อาเจียน  เบื่ออาหาร 
- ผลต่อระบบทางเดินปัสสาวะ:  เช่น   ปัสสาวะบ่อย 
- ผลต่อหัวใจ:  เช่น ชีพจรเต้นผิดปกติ  หัวใจเต้นเร็ว  ความดันโลหิตสูง 
- ผลต่อสภาพจิตใจ:  เช่น  นอนไม่หลับ  วิตกกังวล  ซึมเศร้า  กระสับกระส่าย 
- ผลต่อผิวหนัง:  เช่น  มีอาการผื่นคัน 
- ผลต่อตับ:  เช่น ทำให้เอนไซม์การทำงานของตับชนิดอัลคาไลน์ ฟอสฟาเตส(Alkaline phosphatase)ในเลือดเพิ่มสูงขึ้น 
- ผลต่อระบบทางเดินหายใจ:  เช่น  หยุดหายใจ 
 ///// มีข้อควรระวังการใช้อาร์โมดาฟินิลอย่างไร? ///// 
มีข้อควรระวังการใช้ยาอาร์โมดาฟินิล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับ สตรีตั้งครรภ์  สตรีที่อยู่ในภาวะให้นมบุตร  และเด็ก 
- ห้ามใช้ยานี้กับผู้ป่วยที่มีอาการโรคหัวใจ หรือลิ้นหัวใจทำงานผิดปกติ/โรคลิ้นหัวใจ 
- ระวังการใช้ยานี้กับผู้สูงอายุ  ด้วยเป็นกลุ่มที่อาจได้รับผลข้างเคียงจากยานี้ได้มากกว่าผู้ป่วยกลุ่มอื่น 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอาร์โมดาฟินิลด้วย) ยาแผนโบราณทุกชนิด  อาหารเสริมและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// อาร์โมดาฟินิลมีปฏิกิริยาระหว่างยากับยาตัวอื่นอย่างไร? ///// 
ยาอาร์โมดาฟินิลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอาร์โมดาฟินิลร่วมกับยา Hydrocodone  ด้วยการใช้ยาร่วมกันสามารถทำให้ระดับยา Hydrocodone ในร่างกายลดต่ำลงจนทำให้ด้อยประสิทธิภาพในการรักษา 
- หลีกเลี่ยงการใช้ยาอาร์โมดาฟินิลร่วมกับยา Erythromycin,  Ketoconazole,  ด้วยตัวยาดังกล่าวอาจทำให้ผู้ป่วยได้รับผลข้างเคียงจากยาอาร์โมดาฟินิลมากยิ่งขึ้น 
- ห้ามใช้ยาอาร์โมดาฟินิลร่วมกับยา Carbamazepine,  Phenobarbital  หรือ Rifampin  ด้วยยาเหล่านี้สามารถลดประสิทธิภาพการออกฤทธิ์ของยาอาร์โมดาฟินิลได้ 
- หลีกเลี่ยงการใช้ยาอาร์โมดาฟินิลร่วมกับยา Citalopram ด้วยจะทำให้ระดับยา Citalopram ในกระแสเลือดเพิ่มมากขึ้นจนอาจก่อให้เกิดอาการข้างเคียงสูงขึ้นได้ตามมา 
 ///// ควรเก็บรักษาอาร์โมดาฟินิลอย่างไร? ///// 
ควรเก็บยาอาร์โมดาฟินิลในอุณหภูมิห้องที่เย็น  ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อาร์โมดาฟินิลมีชื่ออื่นอีกไหม? ผลิตจากบริษัทอะไรบ้าง? ///// 
ยาอาร์โมดาฟินิล ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นๆของยานี้ที่จำหน่ายในต่างประเทศ เช่น  Acronite , Armod, Artvigil , Neoresotyl, R-Modawake, Waklert 
 ///// บรรณานุกรม ///// 
https://en.wikipedia.org/wiki/Armodafinil [2016,Sept17] 
https://en.wikipedia.org/wiki/Wakefulness-promoting_agent [2016,Sept17] 
https://www.drugs.com/drug-interactions/armodafinil-index.html?filter=3&amp;generic_only=#R [2016,Sept17] 
https://www.drugs.com/nuvigil.html  [2016,Sept17]
