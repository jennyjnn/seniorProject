ซูคราลเฟต (Sucralfate)
 ///// บทนำ ///// 
ซูคราลเฟต (Sucralfate) เป็นยาชนิดรับประทานเพื่อรักษาแผลที่ลำไส้และโรคกรดไหลย้อน มีจำหน่ายในหลายประเทศทั้งแถบยุโรป อเมริกา แคนนาดา เอเชียตะวันออกเฉียงใต้ 
จากข้อมูลทางเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) พบว่า โครงสร้างทางเคมีของยานี้ประกอบด้วยน้ำตาลซูโครส (Sucrose) ที่รวมอยู่กับสารซัลเฟต-อะลูมิเนียม (Sulfate-Aluminium) ทำให้การดูดซึมจากทางเดินอาหารมีเพียง 3 - 5% ตัวยาจะถูกเปลี่ยนแปลงจากระบบทางเดินอาหารและบางส่วนถูกเปลี่ยนแปลงโดยตับ ร่างกาย จะขับยานี้ออกโดยผ่านไปกับอุจจาระและปัสสาวะ 
คณะกรรมการอาหารและยาของไทยได้บรรจุให้ซูคราลเฟตลงในระบบบัญชียาหลักแห่งชาติ และระบุใช้รักษาแผลในระบบทางเดินอาหารของหญิงตั้งครรภ์ 
ซูคราลเฟตจัดอยู่ในหมวดยาอันตราย การที่จะใช้ยาได้อย่างปลอดภัย ถูกต้อง และเหมาะสม ควรต้องเป็นไปตามคำสั่งของแพทย์ผู้รักษาเท่านั้น 
 ///// ยาซูคราลเฟตมีสรรพคุณ (คุณสมบัติ) อย่างไร? ///// 
ยาซูคราลเฟตมีสรรพคุณดังนี้ 
- รักษาโรคกระเพาะอาหารอักเสบชนิดเรื้อรัง 
- รักษาแผลในกระเพาะอาหารและลำไส้เล็กส่วนต้น (แผลเปบติค) 
- ป้องกันการเลือดออกจากแผลในกระเพาะและลำไส้ 
- รักษาภาวะ/โรคกรดไหลย้อน 
- ใช้ร่วมกับยากลุ่มเอ็นเซด (NSAIDs) เพื่อป้องกันการเกิดแผลในกระเพาะอาหารและลำไส้ 
- ใช้เป็นยาทาเพื่อรักษาแผลพุพองและอักเสบของผิวหนัง หรือรับประทานเพื่อป้องกันและ/หรือรักษาแผลในทางเดินอาหาร อันเนื่องมาจากรังสีรักษาหรือยาเคมีบำบัด 
 ///// ยาซูคราลเฟตมีกลไกการออกฤทธิ์อย่างไร? ///// 
กลไกการออกฤทธิ์ของยาซูคราลเฟตคือ ตัวยาจะเข้าไปจับกับโปรตีนที่มีประจุไฟฟ้าตามผนังลำไส้ - กระเพาะอาหาร และสร้างกลุ่มเยื่อเมือกปกคลุมมิให้ผนังลำไส้ - กระเพาะอาหารสัมผัสกับกรดในกระเพาะอาหารและกับเอนไซม์ย่อยอาหารต่างๆ (เข่น เปปซิน/Pepsin, น้ำดี) ด้วยกลไกเหล่านี้จึงทำให้เกิดฤทธิ์ในการรักษาตามสรรพคุณ 
 ///// ยาซูคราลเฟตมีรูปแบบการจัดจำหน่ายอย่างไร? ///// 
ยาซูคราลเฟตมีรูปแบบการจัดจำหน่ายดังนี้ 
- ยาเม็ด ขนาด 500 มิลลิกรัม/เม็ด และ 1 กรัม/เม็ด 
- ยาเจล (Gel) ขนาด 1 กรัม/5 มิลลิลิตร 
- ยาน้ำ ขนาด 1 กรัม/5 มิลลิลิตร 
 ///// ยาซูคราลเฟตมีขนาดรับประทานอย่างไร? ///// 
ยาซูคราลเฟตมีขนาดรับประทานดังนี้ 
ก. สำหรับแผลในลำไส้เล็ก (Duodenal ulcer): 
- ผู้ใหญ่: รับประทานครั้งละ 1 กรัมในขณะท้องว่าง 4 ครั้ง/วัน หรือรับประทานครั้งละ 2 กรัม ในขณะท้องว่าง 2 ครั้ง/วัน 
ข. เพื่อป้องกันการกลับมาเป็นแผลในลำไส้เล็ก (Duodenal ulcer prophylaxis): 
- ผู้ใหญ่: รับประทานครั้งละ 1 กรัมในขณะท้องว่าง วันละ 2 ครั้ง 
ค. สำหรับรักษาแผลในกระเพาะอาหาร (Gastric ulcer): 
- ผู้ใหญ่: รับประทานครั้งละ 1 กรัมในขณะท้องว่าง วันละ 4 ครั้ง 
ง. สำหรับรักษาภาวะ/โรคกรดไหลย้อน (GERD): 
- ผู้ใหญ่: รับประทานครั้งละ 1 กรัมในขณะท้องว่าง วันละ 4 ครั้ง 
จ. รักษาแผลพุพองและอักเสบอันเนื่องมาจากรังสีหรือเคมีบำบัด: 
- รับประทานครั้งละ 5 - 10 มิลลิลิตรในขณะท้องว่าง วันละ 4 ครั้ง 
*****หมายเหตุ: ยังไม่มีการแนะนำขนาดยาที่เป็นมาตรฐานในการใช้ยานี้ในเด็ก ดังนั้นการใช้ยานี้ในเด็กจึงขึ้นกับดุลพินิจของแพทย์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาซูคราลเฟต ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาซูคราลเฟตอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซูคราลเฟต สามารถรับประทานเมื่อนึกขึ้นได้ ถ้าเวลาใกล้เคียงกับการ รับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาซูคราลเฟตมีผลไม่พึงประสงค์อย่างไร? ///// 
ยาซูคราลเฟตสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ท้องผูก ท้องเสีย คลื่นไส้ วิงเวียน ปากแห้ง รู้สึกไม่สบายในช่องท้อง ผื่นคันตามผิวหนัง ปวดศีรษะ ปวดหลัง และง่วงนอน 
 ///// มีข้อควรระวังการใช้ยาซูคราลเฟตอย่างไร? ///// 
มีข้อควรระวังการใช้ยาซูคราลเฟตดังนี้ 
- ระวังการเกิดพิษจากเกลืออะลูมิเนียม (Aluminium salt, อาการเช่น ความจำเสื่อม สับสน กล้ามเนื้ออ่อนแรง ปวดศีรษะ ท้องอืด ปวดท้อง) ที่เป็นส่วนประกอบสำคัญในตัวยากับผู้ป่วยด้วยภาวะ/โรคไตวาย 
- ระมัดระวังการใช้ยานี้ในกลุ่มผู้ป่วยที่เป็น เด็กทารก เด็ก สตรีตั้งครรภ์ และสตรีที่อยู่ในภาวะให้นมบุตร 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาซูคราลเฟตด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาซูคราลเฟตมีปฏิกิริยาระหว่างยากับยาตัวอื่นอย่างไร? ///// 
ยาซูคราลเฟตมีปฏิกิริยาระหว่างยากับยาตัวอื่นดังนี้ 
- การรับประทานยาซูคราลเฟตร่วมกับยาต่อไปนี้ อาจทำให้การดูดซึมของยาต่างๆเหล่านั้นลดน้อยลง ควรหลีกเลี่ยงการรับประทานยาพร้อมกัน ควรรับประทานยาห่างกัน 2 ชั่วโมงเป็นอย่างน้อย ยากลุ่มดังกล่าวเช่น 
- ยาฆ่าเชื้อแบคทีเรีย/ยาปฏิชีวนะ เช่น Tetracyclines 
- ยาลดกรด เช่น Cimetidine, Ranitidine 
- ยาฆ่าเชื้อรา เช่น Ketoconazole 
- ยาขยายหลอดลม เช่น Theophylline 
- ยารักษาโรคลมชัก เช่น Phenytoin 
- ยารักษาโรคหัวใจ เช่น Digoxin 
- ารรับประทานยาซูคราลเฟตร่วมกับยาลดกรด เช่น แคลเซียมคาร์บอเนต, อะลูมิเนียมไฮดรอกไซด์, แมกนิเซียมไฮดรอกไซด์ จะทำให้ภาวะความเป็นกรดในกระเพาะอาหาร - ลำไส้เปลี่ยนแปลงไป จนอาจส่งผลให้ยาซูคราลเฟตไม่สามารถจับกับเยื่อเมือกของผนังกระเพาะและลำไส้ ทำให้ลดประสิทธิภาพในการรักษาของซูคราลเฟต หากมีความจำเป็นต้องใช้ร่วมกัน ต้องปรับระยะเวลาในการรับประทานให้ห่างกัน 30 นาทีเป็นอย่างต่ำ 
 ///// ควรเก็บรักษายาซูคราลเฟตอย่างไร? ///// 
ควรเก็บยาซูคราลเฟตที่อุณหภูมิระหว่าง 20 - 25 องศาเซลเซียส (Celsius) เก็บยาในภาชนะที่ปิดมิดชิดพ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาซูคราลเฟตมีชื่ออื่นอีกไหม? ผลิตจากบริษัทอะไรบ้าง? ///// 
ยาซูคราลเฟตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://drug.fda.moph.go.th:81/nlem.in.th/medicine/essential/list/20#itm-8357 [2014, Oct4]
	2 http://en.wikipedia.org/wiki/Sucralfate [2014,Oct4] 
	3 http://www.mims.com/USA/drug/info/sucralfate/ [2014,Oct4]
	4 http://www.mims.com/Thailand/drug/search/?q=sucralfate [2014,Oct4] 
	5 http://www.drugs.com/dosage/sucralfate.html [2014,Oct4]
	6 http://en.wikipedia.org/wiki/Aphthous_stomatitis [2014,Oct4] 
	7 http://www.healthcare.com/medications/sucralfate-oral-14110.php [2014,Oct4]
