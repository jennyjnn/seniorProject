โซเดียม เฟอร์ริก กลูโคเนต (Sodium ferric gluconate)
 ///// บทนำ ///// 
ยาโซเดียม เฟอร์ริก กลูโคเนต(Sodium ferric gluconate หรือ Sodium ferric gluconate complex)เป็นสารประกอบเชิงซ้อน  ทางคลินิกนำมาใช้เป็นยาบำบัดภาวะโลหิตจางจากขาดธาตุเหล็ก  ปกติร่างกายจะใช้ธาตุเหล็กมาสังเคราะห์เป็นสารประกอบสำคัญในเม็ดเลือดแดงที่เรียกว่าฮีโมโกลบิน  และธาตุเหล็กยังเป็นองค์ประกอบในกระบวนการสังเคราะห์สารพันธุกรรมอย่าง DNA ตลอดถึงการทำงานของเอนไซม์ชนิดต่างๆในร่างกาย  กรณีมีธาตุเหล็กในร่างกายน้อยเกินไป จะทำให้กระบวนการชีวเคมีดังกล่าวของร่างกายเสียสมดุลไป  ทั้งนี้การที่ร่างกายขาดธาตุเหล็กอาจมีสาเหตุจาก การสูญเสียเลือด  การขาดอาหาร  การได้รับการผ่าตัดที่ทำให้เกิดการเสียเลือด รวมถึงป่วยเป็นโรคมะเร็ง 
รูปแบบเภสัชภัณฑ์ของยาโซเดียม เฟอร์ริก กลูโคเนตเป็นยาฉีด โดยต้องหยดยานี้เข้าทางหลอดเลือดดำ  ข้อจำกัดหรือข้อห้ามใช้ยานี้คือไม่เหมาะกับผู้ที่มีประวัติแพ้ยาโซเดียม เฟอร์ริก กลูโคเนตมาก่อน  *กรณีแพ้ยาชนิดนี้ ให้สังเกตจากอาการ
มีเหงื่อออกมาก  คลื่นไส้ อาเจียน  ปวดหลัง  หายใจขัด/หายใจลำบาก  มีเสียงวี๊ซขณะหายใจ  เจ็บหน้าอก  ไอ  เกิดผื่นคัน  ตลอดจนมีภาวะความดันโลหิตต่ำ 
โดยทั่วไป สูตรตำรับของยาโซเดียม เฟอร์ริก กลูโคเนต มักจะผสมสารยับยั้งเชื้อ/สารระงับเชื้อที่ชื่อ Benzyl alcohol  ซึ่งสารประกอบ Benzyl alcoholนี้ สามารถก่อให้เกิด ผลข้างเคียงรุนแรงกับผู้ป่วยเด็กจนอาจถึงขั้นเสียชีวิตได้  ทางการแพทย์จึงมีข้อห้ามใช้ยาโซเดียม เฟอร์ริก กลูโคเนตกับทารกที่มีน้ำหนักตัวต่ำกว่าเกณฑ์มาตรฐาน รวมถึงทารกที่คลอดก่อนกำหนด 
สำหรับข้อปฏิบัติที่ผู้บริโภค/ผู้ป่วยควรทราบเมื่อได้รับยาโซเดียม เฟอร์ริก กลูโคเนต  เช่น 
- หลังจากได้รับยานี้ตามที่แพทย์แนะนำแล้วอาการป่วยยังไม่ดีขึ้น  ควรรีบกลับมาปรึกษาแพทย์/มาโรงพยาบาลอีกครั้ง 
- การจะใช้ยาอื่นใดร่วมกับยาโซเดียม เฟอร์ริก กลูโคเนตต้องได้รับอนุญาตจากแพทย์เท่านั้น  ทั้งนี้เพื่อหลีกเลี่ยงภาวะยาตีกัน(ปฏิกิริยาระหว่างยา) 
- มาโรงพยาบาลเพื่อรับการตรวจประเมินร่างกายตามที่แพทย์นัดหมายทุกครั้ง 
อนึ่ง ยาโซเดียม เฟอร์ริก กลูโคเนต เป็นยาฉีดที่ต้องอาศัยหัตถการทางการแพทย์มาประกอบการใช้ยานี้อย่างถูกต้อง เราจึงพบเห็นการใช้ยานี้แต่ในสถานพยาบาลเท่านั้น  ประเทศไทยอาจยังไม่พบเห็นผลิตภัณฑ์นี้ก็จริง แต่ในต่างประเทศจะรู้จักยาโซเดียม เฟอร์ริก กลูโคเนตภายใต้ชื่อการค้าว่า “Ferrlecit” 
 
 ///// โซเดียม เฟอร์ริก กลูโคเนตมีสรรพคุณ(คุณสมบัติ)อย่างไร? ///// 
ยาโซเดียม เฟอร์ริก กลูโคเนต มีสรรพคุณ/ข้อบ่งใช้ เช่น 
- บำบัดอาการโลหิตจางจากขาดธาตุเหล็ก 
 
 ///// โซเดียม เฟอร์ริก กลูโคเนตมีกลไกการออกฤทธิ์อย่างไร? ///// 
กลไกการออกฤทธ์ของยาโซเดียม เฟอร์ริก กลูโคเนตคือ ตัวยาที่อยู่ในกระแสเลือดจะเป็นแหล่งสนับสนุนธาตุเหล็กให้ร่างกายสามารถนำไปใช้ในกระบวนการสร้างฮีโมโกลบินซึ่งเป็นสาร ประกอบสำคัญในการผลิตเม็ดเลือดแดง  และจากกระบวนการนี้ จึงทำให้สภาวะโลหิตจางจากการขาดธาตุเหล็กบรรเทาลง 
 
 ///// โซเดียม เฟอร์ริก กลูโคเนตมีรูปแบบการจัดจำหน่ายอย่างไร? ///// 
ยาโซเดียม เฟอร์ริก กลูโคเนตมีรูปแบบการจัดจำหน่าย เช่น 
- ยาฉีดที่มีส่วนประกอบ Sodium ferric glutamate 12.5 มิลลิกรัม/มิลลิลิตร 
โดยมีขนาดบรรจุ 5 มิลลิลิตร/ขวด 
 
 ///// โซเดียม เฟอร์ริก กลูโคเนตมีขนาดการบริหารยาอย่างไร? ///// 
บทความนี้ขอยกตัวอย่างขนาดการใช้ยา/บริหารยาโซเดียม เฟอร์ริก กลูโคเนต   
สำหรับผู้ที่ขาดธาตุเหล็กจากการล้างไตฟอกเลือด เช่น 
- ผู้ใหญ่: หลังการฟอกเลือด ให้เจือจางโซเดียม เฟอร์ริก กลูโคเนต 125 มิลลิกรัมในสารละลายโซเดียม คลอไรด์ 0.9%  แล้วหยดเข้าหลอดเลือดดำโดยใช้ระยะเวลาในการให้ยานาน 1 ชั่วโมงขึ้นไป  หรืออาจต้องให้ยาในลักษณะนี้เพิ่มเติมโดยเป็นไปตามที่แพทย์สั่ง 
- เด็กอายุตั้งแต่6ปีขึ้นไป: คำนวณขนาดการให้ยากับเด็กที่ขนาดยา 1.5 มิลลิกรัม/น้ำหนักตัว 1 กิโลกรัม โดยเจือจางยานี้ด้วยโซเดียม คลอไรด์ 0.9%  จำนวน 25 มิลลิลิตร จากนั้น หยดยาเข้าหลอดเลือดโดยใช้เวลาให้ยานาน 1 ชั่วโมงขึ้นไป 
- เด็กอายุต่ำกว่า 6 ปี: ห้ามใช้ยานี้ 
อนึ่ง: 
- ห้ามผสมยาอื่นร่วมกับยาโซเดียม เฟอร์ริก กลูโคเนตเพื่อฉีดให้ผู้ป่วยโดยไม่มีคำสั่งจากแพทย์ 
- ควรมารับการให้ยานี้ตามแพทย์นัดหมายทุกครั้ง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม		  ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโซเดียม เฟอร์ริก กลูโคเนต ผู้ป่วยควรแจ้งแพทย์/พยาบาล และเภสัชกร ดังนี้ เช่น 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาโซเดียม เฟอร์ริก กลูโคเนตอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีลืมมารับการฉีดยาโซเดียม เฟอร์ริก กลูโคเนต ให้รีบทำการนัดหมายการฉีดยาครั้งใหม่กับ แพทย์ พยาบาล ที่เกี่ยวข้องโดยเร็ว 
 
 ///// โซเดียม เฟอร์ริก กลูโคเนตมีผลไม่พึงประสงค์อย่างไร? ///// 
ยาโซเดียม เฟอร์ริก กลูโคเนตสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบการเผาผลาญพลังงานของร่างกาย   เช่น เกิดภาวะเกลือโปแตสเซียมในเลือดสูง 
- ผลต่อระบบประสาท   เช่น  ปวดศีรษะ  วิงเวียน  ความรู้สึกสัมผัสเพี้ยน  มีไข้  ชัก 
- ผลต่อระบบทางเดินอาหาร  เช่น  คลื่นไส้อาเจียน  ท้องเสีย   ปวดท้อง  เบื่ออาหาร  ท้องอืด  ปากแห้ง 
- ผลต่อสภาพจิตใจ  เช่น  รู้สึกกระสับกระส่าย 
- ผลต่อการเกิดมะเร็ง  เช่น  อาจมีโอกาสก่อให้เกิดโรคมะเร็งได้ถ้าต้องใช้ยานี้ต่อเนื่องเป็นระยะเวลานาน 
- ผลต่อผิวหนัง  เช่น  มีผื่นคัน  เหงื่อออกมาก  ผิวซีด 
- ผลต่อตา  เช่น  ม่านตาอักเสบ   เยื่อตาอักเสบ 
- ผลต่อระบบภูมิคุ้มกันต้านทานโรค   เช่น อาจเกิดภาวะติดเชื้อต่างๆได้ง่าย 
- ผลต่อระบบเลือด  เช่น  เซลล์เม็ดเลือดแดงผิดปกติ 
- ผลต่อระบบหัวใจและหลอดเลือด   เช่น เกิดลิ่มเลือดอุดตันในหลอดเลือด   ความดันโลหิตต่ำหรือไม่ก็สูง  หัวใจเต้นช้า  กล้ามเนื้อหัวใจขาดเลือด  กล้ามเนื้อหัวใจตาย 
- ผลต่อระบบการหายใจ   เช่น  หายใจลำบาก  ไอ  ทางเดินหายใจอักเสบ/โรคติดเชื้อทางเดินหายใจ    คออักเสบ  เยื่อจมูกอักเสบ 
- ผลต่อกล้ามเนื้อ  เช่น  เป็นตะคริว  ปวดหลัง  ปวดแขน  ปวดกล้ามเนื้อ 
 
 ///// มีข้อควรระวังการใช้โซเดียม เฟอร์ริก กลูโคเนตอย่างไร? ///// 
มีข้อควรระวังการใช้ยาโซเดียม เฟอร์ริก กลูโคเนต เช่น 
- ห้ามใช้กับผู้ที่แพ้ยานี้ 
- ระวังการใช้ยานี้กับสตรีมีครรภ์/ตั้งครรภ์  สตรีในภาวะให้นมบุตรและผู้สูงวัย 
- ห้ามใช้ยาอื่นใดร่วมกับยาโซเดียม เฟอร์ริก กลูโคเนต นอกจากมีคำสั่งแพทย์ 
- ห้ามใช้ยานี้กับเด็กที่มีอายุต่ำกว่า 6 ปีลงมา 
- ระหว่างหยดยานี้เข้าหลอดเลือดดำ หากพบอาการแพ้ยา เช่น อึดอัด/หายใจไม่ออก/หายใจลำบาก  มีผื่นขึ้นตามตัว  ตัวบวม  ไอ  เกิดไข้  ต้องหยุดการให้ยานี้ทันทีและรีบแจ้ง แพทย์ พยาบาล ทันที 
- ระหว่างใช้ยานี้ ระวังการเกิดภาวะความดันโลหิตต่ำ 
- มาโรงพยาบาลเพื่อรับการฉีดยานี้ตามที่แพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโซเดียม เฟอร์ริก กลูโคเนตด้วย)  ยาแผนโบราณ  อาหารเสริม   ผลิตภัณฑ์ฌสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดรวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โซเดียม เฟอร์ริก กลูโคเนตมีปฏิกิริยาระหว่างยากับยาตัวอื่นอย่างไร? ///// 
ยาโซเดียม เฟอร์ริก กลูโคเนตมีปฏิกิริยาระหว่างยากับยาตัวอื่น เช่น 
- ห้ามใช้ยาโซเดียม เฟอร์ริก กลูโคเนตร่วมกับยา Dimercaprol  ด้วยจะเกิดการรวมตัวของยาทั้ง 2 ตัวจนเกิดเป็นสารประกอบที่ก่อให้เกิดพิษ(ผลข้างเคียงรุนแรง)กับไต/ไตอักเสบรุนแรงตามมา 
- หลีกเลี่ยงการใช้ยาโซเดียม เฟอร์ริก กลูโคเนตร่วมกับยา Quinapril  เพราะอาจ           ทำให้ร่างกายได้รับผลข้างเคียงจากโซเดียม เฟอร์ริก กลูโคเนตได้เพิ่มมากขึ้น 
- ห้ามใช้ยาโซเดียม เฟอร์ริก กลูโคเนตร่วมกับ Vitamin E  เพราะจะทำให้ประสิทธิผลในการรักษาโลหิตจางของยาโซเดียม เฟอร์ริก กลูโคเนตด้อยลง 
- ห้ามใช้ยาโซเดียม เฟอร์ริก กลูโคเนตร่วมกับวิตามินรวมที่มีธาตุเหล็กเป็นองค์
ประกอบ  เพราะจะทำให้ร่างกายได้รับปริมาณธาตุเหล็กสูงเกินไปจนส่งผลเสียต่อ
ร่างกายตามมา  กรณีต้องใช้ยาร่วมกัน ควรต้องเว้นระยะเวลาห่างจากการใช้ยาโซเดียม เฟอร์ริกกลูโคเนต ครั้งสุดท้ายเป็นเวลา 5 วันขึ้นไป 
 
 ///// ควรเก็บรักษาโซเดียม เฟอร์ริก กลูโคเนตอย่างไร? ///// 
ควรเก็บยาโซเดียม เฟอร์ริก กลูโคเนตภายใต้คำแนะนำของเอกสารกำกับยา  ห้ามเก็บยาในช่องแช่แข็งตู้เย็น	เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// โซเดียม เฟอร์ริก กลูโคเนตมีชื่ออื่นอีกไหม? ผลิตจากบริษัทอะไรบ้าง? ///// 
ยาโซเดียม เฟอร์ริก กลูโคเนต มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Nulecit 
 ///// บรรณานุกรม ///// 
https://www.drugs.com/dosage/ferrlecit.html[2017,Oct21] 
https://www.drugs.com/cdi/ferrlecit.html[2017,Oct21] 
https://www.drugs.com/pro/ferrlecit.html[2017,Oct21] 
http://products.sanofi.ca/en/ferrlecit.pdf[2017,Oct21] 
https://en.wikipedia.org/wiki/Sodium_ferric_gluconate_complex[2017,Oct21] 
http://products.sanofi.us/ferrlecit/ferrlecit.html[2017,Oct21] 
https://www.drugs.com/drug-interactions/sodium-ferric-gluconate-complex,ferrlecit- index.html?filter=3&amp;generic_only= [2017,Oct21]
