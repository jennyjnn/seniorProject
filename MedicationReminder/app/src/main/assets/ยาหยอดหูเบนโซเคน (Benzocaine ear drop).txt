ยาหยอดหูเบนโซเคน (Benzocaine ear drop)
 ///// บทนำ ///// 
ยาหยอดหูเบนโซเคน (Benzocaine ear drop หรือ Benzo otic ear drop, หรือ Antipyrine- Benzocaine otic) เป็นสูตรตำรับยาที่ประกอบด้วยตัวยา 2 ชนิดคือ ยาแอนไทไพรีน (Antipyrine) ที่เป็นยาช่วยลดอาการปวดและยาเบนโซเคน (Benzocaine) ที่เป็นยาชาเฉพาะที่ ซึ่งตัวยาทั้ง 2 ชนิดจะช่วยบำบัดอาการปวดหูจากการอักเสบของหูชั้นกลาง สูตรตำรับยานี้ยังประกอบด้วยกลีเซอริน (Glyce rin) ซึ่งมีคุณสมบัติช่วยทำให้ขี้หูนิ่มและหลุดออกมาได้ง่ายและถือเป็นอีกหนึ่งสรรพคุณของยานี้ แต่สูตรตำรับยานี้ไม่มียาปฏิชีวนะผสมร่วมด้วยจึงไม่มีฤทธิ์บำบัดการอักเสบที่มีสาเหตุจากการติดเชื้อโรคชนิดต่างๆ และถือเป็นเหตุผลห้ามมิให้ผู้บริโภคไปซื้อยานี้มาใช้ด้วยตนเอง 
เงื่อนไขหรือข้อกำหนดที่ผู้บริโภค/ผู้ป่วยควรทราบก่อนการใช้ยาหยอดหูเบนโซเคนคือ 
- ต้องไม่มีประวัติแพ้ยา/แพ้ตัวยาหรือแพ้ส่วนประกอบในสูตรตำรับยานี้ 
- ห้ามใช้ยานี้กับผู้ที่มีแก้วหูทะลุ 
- คณะกรรมการอาหารและยาของทุกประเทศรวมถึงประเทศไทยไม่รองรับการนำสูตรตำรับยานี้มาใช้รักษาการติดเชื้อในหูชั้นกลางเพราะตัวยานี้เพียงแต่ช่วยบรรเทาอาการปวดในหูเท่านั้น 
- ห้ามนำยานี้มาหยอดตา สูตรตำรับยานี้ใช้หยอดเพียงในหูเท่านั้น 
ยาหยอดหูเบนโซเคนอาจก่อให้เกิดอาการระคายในรูหูหรือรู้สึกแสบคันในรูหู หากผู้บริโภค/ผู้ป่วยรู้สึกระคายเคืองอย่างรุนแรง ควรหยุดใช้ยานี้แล้วรีบกลับมาปรึกษาแพทย์/มาโรงพยาบาลเพื่อแพทย์พิจารณาปรับแนวทางการรักษา 
ยาหยอดหูเบนโซเคนสามารถใช้ได้ทั้งผู้ใหญ่และเด็กโดยต้องเป็นไปตามคำสั่งแพทย์เท่านั้น การใช้กับสตรีตั้งครรภ์และสตรีที่อยู่ในภาวะให้นมบุตรถือเป็นข้อควรระวังเช่นเดียวกับยาตัวอื่นๆ จึงต้องให้แพทย์เป็นผู้พิจารณาความเหมาะสมข้อดีข้อเสียโดยเฉพาะอันตรายจากยานี้ที่อาจส่งผลต่อทารก นอกจากนี้ผู้บริโภคต้องเรียนรู้วิธีการใช้ยาอย่างถูกต้องไม่ว่าจะเป็นขนาดการหยอดหูในแต่ละครั้งรวมถึงความ    ถี่และระยะเวลาของการใช้ยา 
ในประเทศไทยสามารถซื้อหายาหยอดหูเบนโซเคนได้จากร้านขายยาขนาดกลางขึ้นไป ซึ่งอาจพบเห็นการใช้ยานี้ตามสถานพยาบาลต่างๆ และหากต้องการข้อมูลของยาหยอดหูเบนโซเคนเพิ่มเติม               ควรสอบถามได้จากแพทย์ผู้รักษาหรือจากเภสัชกรตามร้านขายยาโดยทั่วไป 
 ///// ยาหยอดหูเบนโซเคนมีสรรพคุณ (คุณสมบัติ) อย่างไร? ///// 
ยาหยอดหูเบนโซเคนมีสรรพคุณ/ข้อบ่งใช้เช่น 
- บำบัดอาการปวดจากการอักเสบของหูชั้นกลางแต่ไม่สามารถรักษาการติดเชื้อโรคต่างๆภายในหูได้ 
- ช่วยกำจัดขี้หูที่มีปริมาณมากเกินไป 
 ///// ยาหยอดหูเบนโซเคนมีกลไกการออกฤทธิ์อย่างไร? ///// 
กลไกการออกฤทธิ์ของยาหยอดหูเบนโซเคนคือ ตัวยาเบนโซเคน (Benzocaine) เป็นยาชาเฉพาะที่ จะออกฤทธิ์ปิดกั้นกระแสประสาทในบริเวณที่ได้รับยานี้ ส่วนแอนไทไพรีน (Antipyrine) เป็นยาแก้ปวดจะช่วยลดอาการปวดและทำให้การอักเสบของหูดีขึ้น นอกจากนี้ในสูตรตำรับยังมีส่วนประกอบของกลีเซอริน (Glycerin) ซึ่งทำให้ขี้หูนิ่มและอ่อนตัวจนสามารถขจัดออกจากรูหูได้ง่ายยิ่งขึ้น ด้วยกลไกเหล่านี้จึงเป็นที่มาของสรรพคุณ 
 ///// ยาหยอดหูเบนโซเคนมีรูปแบบการจัดจำหน่ายอย่างไร? ///// 
ยาหยอดหูเบนโซเคนมีรูปแบบการจัดจำหน่ายดังนี้ 
- ยาหยอดหูขนาดบรรจุ 14 มิลลิลิตรที่มีส่วนผสมดังนี้คือ Benzocaine 14 มิลลิกรัม + Antipyrine 54 มิลลิกรัม/มิลลิลิตร 
 ///// ยาหยอดหูเบนโซเคนมีขนาดการบริหารยาอย่างไร? ///// 
ยาหยอดหูเบนโซเคนมีขนาดการบริหารยา/ใช้ยาเช่น 
ก. สำหรับบำบัดอาการปวดจากการอักเสบในหูชั้นกลาง: 
- ผู้ใหญ่และเด็ก: หยอดยาเข้ารูหูข้างมีอาการตามปริมาณที่แพทย์แนะนำทุกๆ 1 - 2 ชั่วโมงจนกระทั่งอาการปวดหูดีขึ้น 
ข. สำหรับขจัดขี้หู: 
- ผู้ใหญ่และเด็ก: หยอดยาเข้ารูหูข้างมีอาการตามปริมาณที่แพทย์แนะนำวันละ 3 ครั้งเป็นเวลา 2   - 3 วัน หลังจากนั้นอาจให้แพทย์หรือตัวผู้ป่วยเองใช้น้ำอุ่นสะอาดหยอดหูพอประมาณเพื่อล้างชำระขี้หูออกมา 
*อนึ่ง: 
- ขณะหยอดยานี้ควรตะแคงใบหน้าอย่างเหมาะสมเพื่อให้ตัวยาค้างอยู่ในรูหูเป็นเวลานานอย่างน้อย 1 - 2 นาที 
- การหยอดหูให้ใช้ยานี้เฉพาะในหูข้างที่มีอาการปวดเท่านั้น ไม่ต้องหยอดหูข้างที่เป็นปกติ 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาหยอดหูเบนโซเคน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาหยอดหูเบนโซเคนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมหยอดยาควรทำอย่างไร? ///// 
หากลืมใช้ยาหยอดหูเบนโซเคนสามารถหยอดยาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มขนาดของการใช้ยาเป็น 2 เท่า 
อย่างไรก็ตามเพื่อประสิทธิผลของการรักษาควรหยอดยานี้ตรงเวลา 
 ///// ยาหยอดหูเบนโซเคนมีผลไม่พึงประสงค์อย่างไร? ///// 
ยาหยอดหูเบนโซเคนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการแสบ คัน หรือเกิดรอยแดง ในบริเวณที่ใช้ยานี้ 
 ///// มีข้อควรระวังการใช้ยาหยอดหูเบนโซเคนอย่างไร? ///// 
มีข้อควรระวังการใช้ยาหยอดหูเบนโซเคนเช่น 
- ห้ามใช้กับผู้ที่แพ้ยานี้หรือแพ้ส่วนประกอบของยานี้ 
- ห้ามใช้ยานี้กับเด็ก สตรีตั้งครรภ์ สตรีที่อยู่ในภาวะให้นมบุตร โดยไม่มีคำสั่งจากแพทย์ 
- ห้ามปรับเพิ่มขนาดการใช้ยานี้ด้วยตนเอง 
- ห้ามยานี้เข้าตา จมูก รวมถึงห้ามรับประทาน 
- ห้ามใช้ยานี้รักษาแผลติดเชื้อในหู 
- ห้ามใช้ยานี้ร่วมกับยาหยอดหูชนิดอื่นนอกจากมีคำสั่งแพทย์ 
- หยุดการใช้ยานี้ทันทีหากพบอาการแพ้ยานี้เช่น มีผื่นคัน ใบหน้าบวม หรือหายใจไม่ออก/หายใจลำบาก แล้วรีบไปโรงพยาบาลทันที/ฉุกเฉิน 
- ห้ามปลายหลอดหยอดยาสัมผัสกับใบหูทั้งนี้เป็นการป้องกันการปนเปื้อนของเชื้อโรค 
- กรณีใช้ยานี้แล้วอาการไม่ดีขึ้น ควรกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- ระหว่างใช้ยานี้แล้วมีอาการเสียสมดุลในการทรงตัวหรืออาการวิงเวียน/บ้านหมุน ควรต้องหลีกเลี่ยงการขับขี่ยวดยานพาหนะและงดการทำงานที่เกี่ยวข้องกับเครื่องจักรต่างๆเพราะจะเกิดอุบัติเหตุได้ง่าย 
- ปฏิบัติตามคำแนะนำของแพทย์อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาหยอดหูเบนโซเคนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาหยอดหูเบนโซเคนมีปฏิกิริยาระหว่างยากับยาตัวอื่นอย่างไร? ///// 
เนื่องจากยาหยอดหูเบนโซเคนเป็นยาใช้ภายนอกและใช้เฉพาะที่ (อ่านเพิ่มเติมในเว็บ haamor. com บทความเรื่อง รูปแบบยาเตรียม) จึงยังไม่มีรายงานพบเกิดปฏิกิริยาระหว่างยากับยารับประทานชนิดใดๆ 
 ///// ควรเก็บรักษายาหยอดหูเบนโซเคนอย่างไร ///// 
ควรเก็บยาหยอดหูเบนโซเคนภายใต้อุณหภูมิห้องที่เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่เก็บยาในห้องน้ำหรือในรถยนต์ และไม่เก็บยาในช่องแช่แข็งของตู้เย็น 
 ///// ยาหยอดหูเบนโซเคนมีชื่ออื่นอีกไหม? ผลิตจากบริษัทอะไรบ้าง? ///// 
ยาหยอดหูเบนโซเคนที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
 ///// บรรณานุกรม ///// 
https://en.wikipedia.org/wiki/Benzocaine  [2016,May28] 
http://www.webmd.com/drugs/2/drug-1935/antipyrine-benzocaine-otic/details  [2016,May28] 
http://www.mims.com/thailand/drug/info/auralgan [2016,May28] 
http://www.drugs.com/mtm/antipyrine-and-benzocaine-otic.html  [2016,May28] 
http://www.mayoclinic.org/drugs-supplements/antipyrine-and-benzocaine-otic-route/proper-use/drg-20061442 [2016,May28]
