ไดวาลโปรเอ็กซ์ (Divalproex)
 ///// บทนำ ///// 
ยาไดวาลโปรเอ็กซ์(Divalproex หรือ Divalproex sodium) เป็นยาที่ใช้รักษา  อาการของโรคลมชัก  อาการทางจิตประสาท/โรคทางจิตเวช  หรือใช้ป้องกันอาการไมเกรน  ยานี้มีโครงสร้างหลักคล้ายกับยากรดวาลโปรอิก(Valproic acid) แต่มีความต่างตรงที่ว่ายาไดวาลโปรเอ็กซ์จะมีโครงสร้างโมเลกุลที่ประกอบด้วยเกลือโซเดียม 
รูปแบบเภสัชภัณฑ์ของยาไดวาลโปรเอ็กซ์ เป็นยารับประทาน หลังการดูดซึมจากระบบทางเดินอาหาร ตัวยานี้จะเข้าสู่กระแสเลือด ตับจะเป็นอวัยวะที่คอยทำลายโครงสร้างโมเลกุลของยานี้อย่างต่อเนื่องก่อนที่จะถูกกำจัดทิ้งไปกับปัสสาวะ  ทางคลินิกสามารถใช้ยานี้กับผู้ใหญ่และกับเด็ก   โดยทั่วไป แพทย์จะใช้น้ำหนักตัวของร่างกายและอายุมาเป็นเกณฑ์พิจารณาขนาดรับประทานยานี้ได้อย่างเหมาะสม ประกอบกับยาไดวาลโปรเอ็กซ์ได้ออกแบบสูตรตำรับมา 3 ขนาดความแรง คือ 125, 250, และ 500 มิลลิกรัม/เม็ด 
อย่างไรก็ตาม ยาไดวาลโปรเอ็กซ์  มีข้อควรระวังที่ต้องให้ความสำคัญและควรเรียนรู้ไว้ เช่น 
- ห้ามใช้กับผู้แพ้ยานี้ 
- การใช้ยาไดวาลโปรเอ็กซ์ชนิดรับประทานแบบออกฤทธิ์ยาวนาน โดยใช้  ต่อเนื่อง 6 เดือน  มีรายงานพบว่า ผู้ป่วยบางรายมีอาการตับวายและเสียชีวิตในที่สุด จึงเป็นเหตุผลห้ามใช้ยานี้กับผู้ป่วยโรคตับ 
- เด็กที่มีอายุต่ำกว่า 2 ปี จะเพิ่มความเสี่ยงต่อการเกิดอาการตับวายเมื่อใช้ยานี้ 
- การใช้ยานี้ในสตรีมีครรภ์/ตั้งครรภ์ จะทำให้ทารกที่เกิดมามีความฉลาดน้อยลง 
- โรคประจำตัวหลายประเภทจะทวีความรุนแรงเพิ่มขึ้นเมื่อร่างกายได้รับยาไดวาลโปรเอ็กซ์ เช่น  โรคมะเร็ง  ผู้ที่ติดสุราเรื้อรัง  ผู้ที่มีระบบการเผาผลาญพลังงานของร่างกายผิดปกติ(เช่น ผู้ป่วยโรคเบาหวาน)  ผู้ที่มีภาวะเม็ดเลือดขาวต่ำ  เกล็ดเลือดต่ำ  มีภาวะอัลบูมินในเลือดต่ำ  ผู้ที่มีภาวะตับอ่อนอักเสบ  ผู้ป่วยโรคไต  ผู้ที่มีภาวะไกลซีน(Glycine, กรดอะมิโนชนิดหนึ่ง)ในเลือดสูง  รวมถึงผู้ที่ต้องเข้ารับการผ่าตัด  ดังนั้นผู้ที่มีโรคประจำตัวใดๆ ควรแจ้งให้ แพทย์ พยาบาล เภสัชกร ทราบทุกครั้งที่เข้ารับการรักษา หรือมีการใช้ยาต่างๆ 
- ห้ามใช้ยานี้ร่วมกับยารักษาโรคลมชักชนิดอื่นๆเพราะจะทำให้เกิดผลข้างเคียงจากยาทั้ง 2 ตัวสูงขึ้น นอกจากจะมีคำสั่งแพทย์เท่านั้น 
- นอกจากนี้ยังมียาอื่นๆอีกหลายประเภทที่ทำให้เกิดภาวะยาตีกัน(ปฏิกิริยาระหว่างยา)กับยาไดวาลโปรเอ็กซ์ เช่น กลุ่มยาBenzodiazepine, Felbamate, Salicylates, Carbapenem antibiotics, ยาต้านการแข็งตัวของเลือด, Barbiturates, TCAs, Zidovudine  เป็นต้น 
- ห้ามหยุดใช้ยาไดวาลโปรเอ็กซ์อย่างกะทันหัน  ด้วยจะเสี่ยงต่อการเกิดอาการลมชักอย่างรุนแรง  การหยุดใช้ยานี้จะต้องลดขนาดรับประทานเป็นลำดับ  แพทย์	  เท่านั้นที่จะปรับขนาดรับประทานในการหยุดใช้ยานี้ได้เหมาะสมที่สุด 
- บางกรณี ผู้ป่วยที่ได้รับยานี้แล้วมีอาการ ง่วงนอน  วิงเวียน  ตาพร่า  กรณีดังกล่าว ห้ามมิให้ผู้ป่วยขับขี่ยวดยานพาหนะและต้องหลีกเลี่ยงการทำงานกับเครื่องจักรด้วยจะส่งผลเกิดอุบัติเหตุได้ง่าย 
- ระหว่างที่ใช้ยานี้แล้วเกิดอาการ ปวดท้อง  อาเจียน  เบื่ออาหาร  อาจเป็นสัญญาณบ่งบอกว่าเกิดภาวะตับอ่อนอักเสบขึ้นแล้ว ผู้ป่วยต้องรีบมาปรึกษาแพทย์/มาโรงพยาบาลโดยเร็ว/ทันที ไม่ต้องรอถึงวันแพทย์นัด 
- หลีกเลี่ยงกิจกรรมที่อาจทำให้บาดเจ็บจนมีบาดแผลเลือดออก  เพราะยาไดวาลโปรเอ็กซ์จะทำให้ระยะเวลาของการแข็งตัวของเลือดนานกว่าปกติ จนเป็นเหตุให้สูญเสียเลือด 
- ผู้ป่วยโรคเบาหวานที่ได้รับยาไดวาลโปรเอ็กซ์ อาจทำให้ผลตรวจปริมาณสารประกอบประเภทคีโตน(Ketone)ในปัสสาวะผิดปกติ 
- บางครั้งผู้ที่ใช้ยานี้ อาจเกิดภาวะอุณหภูมิร่างกายต่ำกว่าปกติ  รู้สึกสับสน  หมดแรง/อ่อนล้า  การทรงตัวผิดปกติ  หัวใจเต้นช้า  พูดไม่ชัด  ง่วงนอนผิดปกติ  หากพบอาการเหล่านี้ ต้องรีบแจ้งแพทย์/มาโรงพยาบาลโดยด่วน ไม่ต้องรอจนถึงวันแพทย์นัด 
ยาไดวาลโปรเอ็กซ์จัดเป็นยาที่สามารถก่อให้เกิดอันตรายได้อย่างมากมายหากใช้ผิดวิธี  ก่อนการใช้ยาชนิดนี้ผู้ป่วยต้องได้รับการตรวจร่างกายและมีคำสั่งการจ่ายยาจากแพทย์เท่านั้น 
อนึ่ง หากต้องการทราบข้อมูลเกี่ยวกับยาไดวาลโปรเอ็กซ์เพิ่มเติม  สามารถสอบถามได้จากแพทย์ผู้ที่ตรวจรักษา หรือจากเภสัชกรได้ทั่วไป 
 
 ///// ไดวาลโปรเอ็กซ์มีสรรพคุณ(คุณสมบัติ)อย่างไร? ///// 
ยาไดวาลโปรเอ็กซ์มีสรรพคุณ/ข้อบ่งใช้ เช่น 
- ใช้รักษาอาการของโรคลมชัก 
- ใช้รักษาอาการโรคทางจิตเวช ประเภท Mania (อาการฟุ้งพล่าน/อาการคลุ้มคลั่ง) 
- ใช้ป้องกันอาการโรคไมเกรน 
 ///// ไดวาลโปรเอ็กซ์มีกลไกการออกฤทธิ์อย่างไร? ///// 
กลไกการออกฤทธิ์ของยาไดวาลโปรเอ็กซ์ คือ หลังรับประทาน ตัวยานี้จะเกิดการแตกตัวและกลายเป็นสารวาลโปรเอทไอออน (Valproate ion/โมเลกุลที่มีประจุไฟฟ้า) ในระบบทางเดินอาหาร  เมื่อมีการดูดซึมไอออนนี้เข้ากระแสเลือด จะส่งผลให้ระดับสาร Gamma-aminobutyric acid (GABA)ในสมองเพิ่มขึ้น และทำให้เกิดฤทธิ์ของการรักษาตามสรรพคุณ 
 
 ///// ไดวาลโปรเอ็กซ์มีรูปแบบการจัดจำหน่ายอย่างไร? ///// 
ยาไดวาลโปรเอ็กซ์มีรูปแบบการจัดจำหน่าย เช่น 
- ยาเม็ดชนิดรับประทานแบบออกฤทธิ์นานที่ประกอบด้วยตัวยา Divalproex sodiumขนาด 125, 250 และ 500  มิลลิกรัม/เม็ด 
 
 ///// ไดวาลโปรเอ็กซ์มีขนาดรับประทานอย่างไร? ///// 
ยาไดวาลโปรเอ็กซ์มีขนาดรับประทาน เช่น 
ก.สำหรับรักษาอาการลมชัก: 
- ผู้ใหญ่และเด็กอายุตั้งแต่ 10 ปีขึ้นไป: เริ่มรับประทานยาขนาด 10–15 มิลลิกรัม/น้ำหนักตัว 1 กิโลกรัม/วัน แพทย์อาจปรับเพิ่มขนาดรับประทานยา 5–10 มิลลิกรัม/น้ำหนักตัว 1 กิโลกรัม/สัปดาห์ จนกว่าจะได้ขนาดรับประทานที่เหมาะสม โดยขนาดรับประทานสูงสุดไม่ควรเกิน 60 มิลลิกรัม/น้ำหนักตัว 1 กิโลกรัม/วัน 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
ข. สำหรับบำบัดอาการทางจิตเวช/อาการคลุ้มคลั่ง: 
- ผู้ใหญ่: เริ่มรับประทานยา 750 มิลลิกรัม/วัน โดยแบ่งรับประทานวันละ 2-3 ครั้งขึ้นกับคำสั่งแพทย์ และแพทย์อาจมีการปรับเพิ่มขนาดรับประทานตามอาการผู้ป่วย 
โดยขนาดรับประทานสูงสุดไม่เกิน 60 มิลลิกรัม/น้ำหนักตัว 1 กิโลกรัม/วัน 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
ค. สำหรับป้องกันอาการปวดศีรษะไมเกรน: 
- ผู้ใหญ่: เริ่มต้นรับประทานยาครั้งละ 250 มิลลิกรัม วันละ 2 ครั้ง ผู้ป่วยบางราย แพทย์อาจปรับใช้ยาขนาด 1,000 มิลลิกรัม วันละ1ครั้ง 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: เพื่อลดการระคายเคืองต่อกระเพาะอาหาร ควรรับประทานยานี้ พร้อม หรือ หลังอาหารทันที 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไดวาลโปรเอ็กซ์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาไดวาลโปรเอ็กซ์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไดวาลโปรเอ็กซ์ สามารถรับประทานยาทันทีที่นึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า 
 
 ///// ไดวาลโปรเอ็กซ์มีผลไม่พึงประสงค์อย่างไร? ///// 
ยาไดวาลโปรเอ็กซ์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น  มีอาการท้องเสียหรือท้องผูก  คลื่นไส้  ปวดท้อง  เบื่ออาหาร  ปากแห้ง  ท้องอืด  อาเจียน  กระเพาะอาหารอักเสบ 
- ต่อระบบประสาท:  เช่น  ปวดศีรษะ  วิงเวียน  ง่วงนอน  ตัวสั่น 
- ผลต่อระบบทางเดินปัสสาวะและระบบอวัยวะเพศ:  เช่น เกิดภาวะช่องคลอดอักเสบ(ในสตรี)  กระเพาะปัสสาวะอักเสบ  ประจำเดือนผิดปกติ(ในสตรี) 
- ผลต่อระบบทางเดินหายใจ:  เช่น โรคติดเชื้อระบบทางเดินหายใจ  หลอดลมอักเสบ  คออักเสบ  ไอ ไซนัสอักเสบ 
- ผลต่อผิวหนัง:  เช่น  เกิดผมร่วง  มีผื่นคันตามผิวหนัง  ผิวแห้ง 
- ผลต่อระบบกล้ามเนื้อและกระดูก:  เช่นขาเป็นตะคริว  ปวดกล้ามเนื้อ  กล้ามเนื้ออ่อนแรง 
- ผลต่อระบบการเผาผลาญพลังงานของร่างกาย:  เช่น  เบื่ออาหาร  น้ำหนักตัวลดลงหรือไม่ก็เพิ่มขึ้น มีภาวะเกลือโซเดียมในเลือดต่ำ   น้ำตาลในเลือดเพิ่มขึ้น 
- ผลต่อระบบเลือด:  เช่น  มีภาวะเลือดออกง่าย  เลือดจาง 
- ผลต่อไต:  เช่น ไตอักเสบ 
- ผลต่อตับ:  เช่น ตับทำงานผิดปกติ เช่น ค่าเอนไซม์การทำงานของตับในเลือดเพิ่มขึ้น  ค่าบิลิรูบินในเลือดสูง 
- ผลต่อระบบหัวใจและหลอดเลือด:   เช่น  ความดันโลหิตสูงหรือไม่ก็ต่ำ ชีพจรเต้นผิดปกติ 
- ผลต่อสภาพจิตใจ:  เช่น  นอนไม่หลับ   กระสับกระส่าย  รู้สึกสับสน  ฝันร้าย 
- ผลต่อตา:  เช่น  การมองเห็นภาพไม่ชัดเจน 
- ผลต่อระบบต่อมไร้ท่อ:  เช่น เกิดภาวะไทรอยด์ฮอร์โมนต่ำ/ภาวะขาดไทรอยด์ฮอร์โมน 
 
 ///// มีข้อควรระวังการใช้ไดวาลโปรเอ็กซ์อย่างไร? ///// 
มีข้อควรระวังการใช้ไดวาลโปรเอ็กซ์ เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยที่มีประวัติตับทำงานผิดปกติหรือผู้ป่วยโรคตับ 
- ห้ามใช้ยานี้กับสตรีมีครรภ์ สตรีในภาวะให้นมบุตร 
- ห้ามใช้ยานี้กับเด็กที่อายุต่ำกว่า 10 ปี  ด้วยยานี้สามารถทำให้เกิดภาวะตับเป็นพิษ/ตับวาย 
- ห้ามรับประทานยานี้ร่วมกับเครื่องดื่มประเภทแอลกอฮอล์เพราะจะส่งผลให้เกิดผลข้างเคียงจากยานี้ที่รุนแรง 
- ห้ามปรับขนาดรับประทานด้วยตนเอง และใช้ยานี้ตามขนาดรับประทานที่แพทย์แนะนำ 
- ห้ามหยุดรับประทานยานี้กะทันหันด้วยอาการโรคต่างๆจะกำเริบอย่างรุนแรง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีเม็ดยาเปลี่ยน 
- ระหว่างที่ผู้ป่วยใช้ยานี้และต้องเข้ารับการผ่าตัด แพทย์จะตรวจสอบก่อนว่าการแข็งตัวของเลือดยังปกติดีอยู่หรือไม่ 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไดวาลโปรเอ็กซ์ด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไดวาลโปรเอ็กซ์มีปฏิกิริยาระหว่างยากับยาตัวอื่นอย่างไร? ///// 
ยาไดวาลโปรเอ็กซ์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาไดวาลโปรเอ็กซ์ร่วมกับกลุ่มยา Benzodiazepines, Felbamate,  Salicylates,  ด้วยกลุ่มยาเหล่านี้จะทำให้ผู้ป่วยได้รับผลข้างเคียงจากยาไดวาลโปรเอ็กซ์มากขึ้น 
- ห้ามใช้ยาไดวาลโปรเอ็กซ์ร่วมกับยา Clonazepam  ด้วยเสี่ยงทำให้เกิดอาการชักได้ง่ายขึ้น 
- หลีกเลี่ยงการใช้ยาไดวาลโปรเอ็กซ์ร่วมกับยา Carbamazepine, Ertapenem, Imipenem, Meropenem, Hydantoins, Mefloquine, Rifampin, Ritonavir,  ด้วยยาเหล่านี้จะทำให้ประสิทธิภาพการรักษาของยาไดวาลโปรเอ็กซ์ด้อยลง 
- หลีกเลี่ยงการใช้ยาไดวาลโปรเอ็กซ์ร่วมกับยา Warfarin, Barbiturates, Ethosuximide, Lamotrigine, Methylphenidate, Quetiapine, Rufinamide(ยากันชัก), Tolbutamide, TCAs, Zidovudine,  ด้วยยาไดวาลโปรเอ็กซ์จะทำให้เกิดอาการข้างเคียงจากยาเหล่านี้มากยิ่งขึ้น 
 
 ///// ควรเก็บรักษาไดวาลโปรเอ็กซ์อย่างไร? ///// 
ควรเก็บยาไดวาลโปรเอ็กซ์ภายใต้อุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ไดวาลโปรเอ็กซ์มีชื่ออื่นอีกไหม? ผลิตจากบริษัทอะไรบ้าง? ///// 
ยาไดวาลโปรเอ็กซ์ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Dival-ER, Divelpin, Desval-ER, Divot-XL Di elival -ER 
 ///// บรรณานุกรม ///// 
https://www.accessdata.fda.gov/drugsatfda_docs/label/2009/018723s039lbl.pdf[2017,June17] 
https://www.drugs.com/cdi/divalproex-delayed-release-tablets.html[2017,June17] 
http://www.mayoclinic.org/drugs-supplements/divalproex-sodium-oral-route/description/drg-20072886[2017,June17]
