ดอกซีลามีน (Doxylamine)
 ///// บทนำ ///// 
ยาดอกซีลามีน (Doxylamine) เป็นยาต้านฮีสตามีน (Antihistamine drug) ในรุ่นที่หนึ่งหรือจะเรียกว่าเป็นยากลุ่มแอนตี้มัสคารินิก (Antimuscarinic drug) ก็ได้ โดยนำมารักษาอาการโรคภูมิแพ้ในปี ค.ศ. 1949 (พ.ศ. 2492) ได้มีรายงานทางคลินิกว่า ยาดอกซีลามีนถูกใช้เป็นยาช่วยให้นอนหลับโดยใช้ยานี้ในระยะเวลาสั้นๆ นอกจากนี้ยังมีบางสูตรตำรับยาที่นำยานี้ไปผสมร่วมกับยาแก้ปวดเช่น Paracetamol และ Codeine ด้วยทางคลินิกจัดให้ยาดอกซีลามีนมีความปลอดภัยต่อทารกในครรภ์ แพทย์จึงใช้ยาดอกซีลามีนร่วมกับวิตามินบี 6 จ่ายให้สตรีตั้งครรภ์เพื่อบรรเทาอาการแพ้ท้องในช่วงเวลาเช้า 
รูปแบบของยาแผนปัจจุบันของยานี้จะเป็นยาชนิดรับประทานและมีบ้างที่เป็นยาพ่นจมูก ปกติตัวยานี้สามารถถูกดูดซึมจากระบบทางเดินอาหารและกระจายตัวเข้ากระแสเลือดประมาณ 24.7% หากเป็นยาชนิดพ่นจมูกการดูดซึมเพิ่มขึ้นเป็นประมาณ 70.8% ตับจะคอยเปลี่ยนแปลงและทำลายโครงสร้างของยานี้อย่างต่อเนื่อง ร่างกายต้องใช้เวลาประมาณ 6 - 12 ชั่วโมงเพื่อกำ จัดยาประมาณ 50% ออกจากกระแสเลือดโดยผ่านทิ้งไปกับปัสสาวะและอุจจาระ 
การออกฤทธิ์ของยาดอกซีลามีนเกิดที่สมอง ผลข้างเคียงประการหนึ่งคือทำให้มีอาการง่วงนอน หากมองภาพรวมยาดอกซีลามีนเป็นยาที่มีความปลอดภัยในระดับหนึ่ง แต่ยังมีข้อห้ามใช้บางประการสำหรับยานี้เช่น 
- ห้ามใช้กับผู้ที่แพ้ยานี้ 
- ห้ามใช้ร่วมกับยากลุ่ม MAOI ด้วยจะทำให้เกิดความดันโลหิตสูง 
- ห้ามใช้ยานี้กับสตรีที่อยู่ในภาวะให้นมบุตรเนื่องจากยานี้จะผ่านออกทางน้ำนมได้ 
นอกจากนี้อาการของโรคบางประเภทจะส่งผลต่อการออกฤทธิ์ของยาดอกซีลามีนเช่น โรคหืด หลอดลมอักเสบชนิดเรื้อรัง เป็นโรคปอด มีภาวะกระเพาะอาหารหรือลำไส้อุดตัน ต้อหิน และโรคหัวใจ 
หลังจากผู้ป่วยได้รับยาดอกซีลามีนแล้วควรต้องปฏิบัติตามคำแนะนำของแพทย์ผู้รักษาอย่างเคร่งครัด การรับประทานยาควรใช้น้ำเปล่าและไม่ควรรับประทานกับแอลกอฮอล์ด้วยจะเพิ่มอาการวิงเวียนและง่วงนอนได้อย่างมากจนอาจเกิดอันตรายโดยเฉพาะการขับขี่ยวดยานและการทำงานกับเครื่องจักร 
 ///// ดอกซีลามีนมีสรรพคุณ (คุณสมบัติ) อย่างไร? ///// 
ยาดอกซีลามีนมีสรรพคุณ/ข้อบ่งใช้เช่น 
- รักษาอาการโรคภูมิแพ้เช่น คัดจมูก อาการคันของตา 
- บรรเทาอาการนอนไม่หลับ 
 ///// ดอกซีลามีนมีกลไกการออกฤทธิ์อย่างไร? ///// 
กลไกการออกฤทธิ์ของยาดอกซีลามีนคือ ตัวยาจะออกฤทธิ์ที่สมองและออกฤทธิ์ต่อต้านสารฮีสตามีน (Antihistamine) ซึ่งเป็นตัวการสำคัญที่กระตุ้นให้เกิดอาการแพ้ต่างๆเช่น คัดจมูก อาการคันและระคายเคืองตา เมื่อสารฮีสตามีน (Histamine) ไม่สามารถแสดงฤทธิ์ได้อย่างเต็ม ที่จึงทำให้อาการภูมิแพ้บรรเทาลง 
 ///// ดอกซีลามีนมีรูปแบบการจัดจำหน่ายอย่างไร? ///// 
ในประเทศไทยยาดอกซีลามีนมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 5 และ 25 มิลลิกรัม/เม็ด 
- ยาเม็ดชนิดรับประทานที่ผสมร่วมกับยาอื่นๆเช่น Doxylamine succinate 10 มิลลิกรัม + Pyridoxine hydrochloride (วิตามินบี 6) 10 มิลลิกรัม + Folic acid 2.5 มิลลิกรัม 
 ///// ดอกซีลามีนมีขนาดรับประทานอย่างไร? ///// 
ยาดอกซีลามีนมีขนาดรับประทานเช่น 
ก.	สำหรับอาการภูมิแพ้เช่น คัดจมูก อาการคันและระคายเคืองตา: 
- ผู้ใหญ่และเด็กอายุ 12 ปีขึ้นไป: รับประทานครั้งละ 10 มิลลิกรัมทุกๆ 4 - 6 ชั่วโมง ห้ามรับประทานเกิน 60 มิลลิกรัม/วัน 
- เด็กอายุ 6 - 12 ปี: รับประทานครั้งละ 5 มิลลิกรัมทุกๆ 4 - 6 ชั่วโมง ห้ามรับประทานเกิน 30 มิลลิกรัม/วัน 
- เด็กอายุต่ำกว่า 6 ปี: ยังไม่มีข้อมูลแน่ชัดถึงผลข้างเคียงของยานี้ในเด็กอายุต่ำกว่า 6 ปี การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษา 
ข. สำหรับเป็นยานอนหลับใช้ในระยะเวลาสั้นๆเป็นครั้งคราว: 
- ผู้ใหญ่และเด็กอายุ 12 ปีขึ้นไป: รับประทานครั้งละ 25 มิลลิกรัมวันละครั้งก่อนนอน 
- เด็กอายุต่ำกว่า 12 ปีลงมา: ยังไม่มีข้อมูลแน่ชัดถึงผลข้างเคียงของยานี้ในเด็กอายุต่ำกว่า 12 ปี การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษา 
*อนึ่ง: สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาดอกซีลามีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาดอกซีลามีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาดอกซีลามีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาดอกซีลามีนให้ตรงเวลา 
 ///// ดอกซีลามีนมีผลไม่พึงประสงค์อย่างไร? ///// 
ยาดอกซีลามีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น อาจมีการกดการทำงานของประสาทส่วนกลาง (เช่น ง่วงซึมมาก) โดยอาการจะเป็นมากหากใช้ยากับเด็ก อาจมีอาการวิงเวียน ง่วงนอน ปวดศีรษะ บางครั้งอาจพบอาการผื่นคัน เกิดลมชัก เหงื่อออกมาก สับสน ตัวสั่น หูดับ ความดันโลหิตต่ำ ผมร่วง เป็นต้น 
 ///// มีข้อควรระวังการใช้ดอกซีลามีนอย่างไร? ///// 
มีข้อควรระวังการใช้ยาดอกซีลามีนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับเด็กเล็กและสตรีที่อยู่ในภาวะให้นมบุตร 
- ห้ามรับประทานยานี้ร่วมกับการดื่มสุรา/เครื่องดื่มแอลกอฮอล์ 
- ห้ามใช้ยานี้กับผู้ป่วยโรคตับระยะรุนแรง 
- ห้ามปรับขนาดรับประทานด้วยตนเอง 
- ระวังการใช้ยานี้กับสตรีตั้งครรภ์ถึงแม้ทางคลินิกจัดว่ายาดอกซีลามีนปลอดภัยกับผู้ป่วยกลุ่มนี้ แต่ควรต้องคำนึงถึงผลข้างเคียงที่อาจเกิดขึ้นด้วย 
- หลีกเลี่ยงการขับขี่ยวดยานพาหนะหรือการทำงานกับเครื่องจักรขณะใช้ยานี้ด้วยตัวยาอาจทำให้ผู้ป่วยมีอาการวิงเวียนและง่วงนอน 
- ระวังการใช้ยานี้กับผู้ป่วยโรคต้อหิน ผู้ที่มีภาวะปัสสาวะขัด ผู้ป่วยโรคตับ ผู้ป่วยโรคต่อมลูกหมากโต ผู้ที่มีภาวะลำไส้อุดตัน ผู้ป่วยโรคลมชัก รวมถึงผู้สูงอายุ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาดอกซีลามีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ดอกซีลามีนมีปฏิกิริยาระหว่างยากับยาตัวอื่นอย่างไร? ///// 
ยาดอกซีลามีนมีปฏิกิริยาระหว่างยากับยาตัวอื่นเช่น 
- หลีกเลี่ยงการรับประทานยาดอกซีลามีนร่วมกับกลุ่มยาที่ออกฤทธิ์กดการทำงานของสมองหรือกดการทำงานของประสาทส่วนกลางเช่น ยา Barbiturate กลุ่มยานอนหลับ ยาแก้ปวดที่มีฤทธิ์เป็นยาเสพติด และยากลุ่ม TCA 
- ห้ามใช้ยาดอกซีลามีนร่วมกับยากลุ่ม MAOI ด้วยจะทำให้เกิดภาวะความดันโลหิตสูงหรือเกิดอาการชักติดตามมา 
- การรับประทานยาดอกซีลามีนร่วมกับยา Sodium oxybate จะเพิ่มระยะเวลาของการนอนหลับได้ยาวนานขึ้น หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- ห้ามรับประทานยาดอกซีลามีนร่วมกับยา Buprenorphine ด้วยจะทำให้มีภาวะกดการหายใจจนทำให้เกิดอาการโคม่าหรือถึงกับเสียชีวิต (ตาย) ติดตามมา 
 ///// ควรเก็บรักษาดอกซีลามีนอย่างไร? ///// 
ควรเก็บยาดอกซีลามีนภายในอุณหภูมิ 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ดอกซีลามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาดอกซีลามีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Doxylamine  [2015,Oct17] 
http://www.drugs.com/cdi/doxylamine.html  [2015,Oct17] 
https://en.wikipedia.org/wiki/Histamine_antagonist#H1-receptor_antagonists  [2015,Oct17] 
http://www.drugs.com/imprints/unisom-21225.html   [2015,Oct17] 
https://en.wikipedia.org/wiki/Anticholinergic#Examples  [2015,Oct17] 
http://www.drugs.com/dosage/doxylamine.html#Usual_Adult_Dose_for_Allergic_Rhinitis  [2015,Oct17] 
http://www.mims.com/India/drug/info/doxylamine/?type=full&amp;mtype=generic#Dosage  [2015,Oct17]
