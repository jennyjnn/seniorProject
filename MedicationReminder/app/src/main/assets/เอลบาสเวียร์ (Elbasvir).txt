เอลบาสเวียร์ (Elbasvir)
 ///// บทนำ ///// 
ยาเอลบาสเวียร์ (Elbasvir) จัดเป็นยาใหม่ที่ผ่านการรับรองให้ใช้บำบัดรักษาโรคไวรัสตับอักเสบ-ซี (HCV) ตั้งแต่เดือนมกราคม ปี พ.ศ.2559   ยานี้ถูกพัฒนาโดยบริษัท Merck ซึ่งเป็นบริษัทยาในแถบซีกโลกตะวันตกที่กำเนิดจากประเทศเยอรมันนี  ยาเอลบาสเวียร์มีกลไกโดยออกฤทธิ์ยับยั้งการจำลอง/สร้างสารพันธุกรรมอาร์เอนเอ(RNA)ของเชื้อไวรัสตับอักเสบ-ซี (Hepatitis-C virus NS5A replication complex) ยาเอลบาสเวียร์ถูกออกแบบมาเพื่อใช้ร่วมกับยา “Grazoprevir” โดยถูกวางจำหน่ายภายใต้ชื่อการค้าว่ายา “Zepatier” ซึ่งเป็นยาชนิดรับประทาน 
หลังจากยาเอลบาสเวียร์ถูกดูดซึมจากระบบทางเดินอาหารเข้าสู่กระแสเลือด ตัวยาจะเข้ารวมตัวกับพลาสมาโปรตีนได้ประมาณ 99.9%   ตัวยาจะถูกทำลายที่ตับและส่วนมากจะถูกขับออกไปกับอุจจาระ โดยบางส่วนไปกับปัสสาวะ  ยานี้จะออกฤทธิ์ได้นานประมาณ 24 ชั่วโมง ตัวยาจะชะลอการกระจายพันธุ์ของไวรัสตับอักเสบ-ซี ในสายพันธุ์ย่อยต่างๆหรือที่เรียกว่า Genotype 1a,  1b, และ 4    กรณีที่พบการติดเชื้อไวรัสตับอักเสบ-ซี ที่มีความรุนแรงมาก แพทย์อาจสั่งจ่ายยาเพิ่มอีก1ตัว คือยา Ribavirin ร่วมในการรักษาด้วย 
ผู้ป่วยต้องรับประทานยารักษาไวรัสตับอักเสบซีทุกตัวที่รวมยาเอลบาสเวียร์ ต่อเนื่องตรงเวลาในแต่ละวัน เพื่อให้ระดับยาในกระแสเลือดมีความเข้มข้นสม่ำเสมอ มีความเหมาะสมต่อการรักษาตับอักเสบ-ซีมากที่สุด 
ก่อนจะใช้ยาเอลบาสเวียร์ ผู้บริโภค/ผู้ป่วยควรทราบข้อจำกัดต่างๆของการใช้ยานี้ อาทิเช่น 
- ระวัง/หลีกเลี่ยงการใช้ยานี้กับผู้ที่ป่วยด้วยโรคตับชนิดอื่นๆ เช่น  ผู้ที่รอการเปลี่ยน	 ถ่ายตับ  หรือ ผู้มีการติดเชื้อไวรัสตับอักเสบ-บี 
- ระวังการใช้ยาเอลบาสเวียร์กับผู้ป่วยเอชไอวี/HIV 
- สตรีตั้งครรภ์และสตรีที่อยู่ในภาวะให้นมบุตร จัดเป็นกลุ่มเสี่ยงต่อการเกิดผลข้างเคียงที่รุนแรงต่อการใช้ยาเอลบาสเวียร์ 
- ห้ามใช้ยาเอลบาสเวียร์กับผู้ที่มีอายุต่ำกว่า 18 ปีลงมา 
- ยาเอลบาสเวียร์สามารถก่อให้เกิดภาวะยาตีกัน(ปฏิกิริยาระหว่างยา)กับยาหลายตัว  ผู้ป่วยจึงต้องแจ้งให้ แพทย์ พยาบาล เภสัชกร ทราบทุกครั้งที่เข้ารับการรักษาว่า ตนเองใช้ยาอะไรอยู่ก่อนบ้าง เช่นยา  Ritonavir,  Efavirenz,  Etravirine,  Cobicistat,  Maraviroc,  Nafcillin,  Carbamazepine,  Phenytoin,  Ketoconazole,  Rifampin,  Bosentan,  Modafanil 
ยาเอลบาสเวียร์ เป็นยาที่มีการสั่งจ่ายภายในสถานพยาบาลเท่านั้น  ไม่สามารถพบเห็นการจำหน่ายตามร้านขายยาทั่วไป  ผู้ป่วยจะต้องเข้ามารับการตรวจร่างกาย  การตรวจเลือด  ก่อนการรับยานี้กลับไปรับประทานเป็นระยะๆ 
อนึ่ง หากมีข้อสงสัยการใช้ยาเอลบาสเวียร์  สามารถสอบถามข้อมูลเพิ่มเติมได้จากแพทย์ หรือจากเภสัชกรได้โดยทั่วไป 
 
 ///// เอลบาสเวียร์มีสรรพคุณ(คุณสมบัติ)อย่างไร? ///// 
เอลบาสเวียร์มีสรรพคุณ/ข้อบ่งใช้เพื่อ บำบัดรักษาและป้องกันการแพร่กระจายของเชื้อไวรัสตับอักเสบ-ซี ในร่างกาย 
 ///// เอลบาสเวียร์มีกลไกการออกฤทธิ์อย่างไร? ///// 
ยาเอลบาสเวียร์มีกลไกการออกฤทธิ์โดย ตัวยาจะยับยั้งการสร้างสารพันธุกรรมชนิดอาร์เอนเอของเชื้อไวรัสตับอักเสบ-ซี  ทำให้ไวรัสนี้ไม่สามารถขยายพันธุ์ต่อได้  ด้วยกลไกนี้ จึงทำให้ชะลออาการกำเริบของโรคไวรัสตับอักเสบซี  ซึ่งผู้ป่วยจะกลับมาเป็นปกติภายในระยะเวลา 12 – 16 สัปดาห์ของการใช้ยานี้  ทั้งนี้ขึ้นอยู่กับชนิดย่อยของไวรัสตับอักเสบ-ซีและความรุนแรงของโรค โดยต้องใช้ยานี้ตามคำสั่งแพทย์อย่างต่อเนื่อง 
 
 ///// เอลบาสเวียร์มีรูปแบบการจัดจำหน่ายอย่างไร? ///// 
ยาเอลบาสเวียร์มีรูปแบบการจัดจำหน่ายเป็น ยาเม็ดชนิดรับประทานที่มีองค์ประกอบของยาต้านไวรัส 2 ตัว คือยา Grazoprevir 100 มิลลิกรัม + Elbasvir 50 มิลลิกรัม/เม็ด 
 
 ///// เอลบาสเวียร์มีขนาดรับประทานอย่างไร? ///// 
ทางคลินิก จะใช้ยาเอลบาสเวียร์ร่วมกับยา Grazoprevir (ยาZepatier) ในการรักษาโรคไวรัสตับอักเสบ-ซี  และการติดเชื้อบางสายพันธุ์ย่อยของไวรัสตับอักเสบซี แพทย์อาจต้องใช้ยา Ribavirin  ร่วมในการรักษาด้วย 
สำหรับขนาดรับประทานในรูปแบบยาเม็ดร่วม  Zepatier  เป็นดังนี้ เช่น 
- ผู้ใหญ่อายุตั้งแต่18ปีขึ้นไป: รับประทานยาวันละ 1 เม็ด ก่อนหรือหลังอาหารก็ได้เป็นเวลา 12 สัปดาห์ หรือตามแพทย์สั่ง  กรณีที่ต้องใช้ยา Ribavirin ร่วมในการรักษา อาจต้องรับประทานยานาน 12–16 สัปดาห์ โดยขึ้นกับสายพันธุ์ย่อย/  Genotype ของไวรัสตับอักเสบ-ซี อย่างเช่น Genotype 1a, 1b และ 4 เป็นต้น 
- ผู้อายุต่ำกว่า18ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในผู้ป่วยกลุ่มวัยนี้   การใช้ยานี้ในผู้ป่วยกลุ่มวัยนี้  จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ต้องรับประทานยานี้ต่อเนื่อง  ตรงเวลา  ตามระยะเวลาที่แพทย์กำหนด 
- ห้ามมิให้ผู้ป่วยหยุดการรับประทานยานี้โดยมิได้ขอคำปรึกษาจากแพทย์ 
- ระหว่างการใช้ยาหากพบอาการต่างๆ เหล่านี้ให้รีบด่วนมาพบแพทย์/มาโรงพยาบาลโดยไม่ต้องรอถึงวันนัด   เช่น อาเจียน   ปวดศีรษะมาก และอ่อนเพลีย 
- ไม่ต้องปรับขนาดรับประทานยานี้กับผู้ป่วยที่มี โรคตับ และ/หรือโรคไต ในระดับที่ไม่รุนแรง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเอลบาสเวียร์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  ไวรัสตับอักเสบ-บี  เคยเปลี่ยนถ่ายตับ  รวมถึงกำลังกินยา/ใช้ยาอะไรอยู่ เพราะยาเอลบาสเวียร์อาจส่งผลให้อาการของโรคเหล่านั้นรุนแรงขึ้น หรือเกิดอาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเอลบาสเวียร์ สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่าแต่การลืมรับประทานยานี้บ่อยๆหลายครั้ง ย่อมส่งผลเสียต่อผู้ป่วยโดยตรง นอกจากจะทำให้อาการป่วยไม่ทุเลาลงแล้ว อาจทำให้อาการโรคลุกลามมากยิ่งขึ้นด้วย 
 
 ///// เอลบาสเวียร์มีผลไม่พึงประสงค์อย่างไร? ///// 
การใช้ยาเอลบาสเวียร์สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น  คลื่นไส้ 
- ผลต่อระบบเลือด:  เช่น  โลหิตจาง 
- ผลต่อกล้ามเนื้อ:  เช่น  มีอาการกล้ามเนื้ออ่อนแรง 
- ผลต่อระบบประสาท:  เช่น  ปวดศีรษะ 
 
 ///// มีข้อควรระวังการใช้เอลบาสเวียร์อย่างไร? ///// 
มีข้อควรระวังการใช้ยาเอลบาสเวียร์ เช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และผู้ที่มีอายุต่ำกว่า 18 ปีลงมา  การจะใช้ยานี้กับผู้ป่วยกลุ่มนี้ ควรต้องเป็นไปตามดุลยพินิจของแพทย์ผู้รักษาแต่ผู้เดียว 
- ห้ามใช้ยาที่มีสภาพเปลี่ยนไปจากเดิม เช่น สีเปลี่ยน หรือเม็ดยาแตกหัก 
- ห้ามปรับขนาดรับประทานด้วยตนเอง 
- หยุดการใช้ยานี้ทันที หากพบภาวะตับอักเสบเกิดขึ้น หรือจากผลการตรวจเลือด                  แล้วพบว่าค่า บิลิรูบิน  และ/หรือค่าเอนไซม์ตับในเลือด เช่น Alkaline phosphatase เพิ่มสูงขึ้น 
- มาโรงพยาบาลเพื่อรับการตรวจร่างกาย  การตรวจเลือดดูสภาพการทำงานของตับ ตามระยะเวลาที่แพทย์นัดเสมอ เพื่อประเมินผลของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเอลบาสเวียร์ด้วย) ยาแผนโบราณทุกชนิด  อาหารเสริม  ผลิตภัณ์เสริมอาหาร และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เอลบาสเวียร์มีปฏิกิริยาระหว่างยากับยาตัวอื่นอย่างไร? ///// 
ยาเอลบาสเวียร์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเอลบาสเวียร์ร่วมกับยา Acebutolol,  Acetaminophen,  Acetylsalicylic acid,  Afatinib,  Aldosterone,  Alitretinoin,  Ambrisentan,  Amitriptyline,  Apixaban,  Arsenic trioxide,  Atazanavir,  Atenolol,  Betamethasone,  ด้วยยาเอลบาสเวียร์จะทำให้ระดับของยาดังกล่าวในกระแสเลือดเพิ่มขึ้น  ทำให้เสี่ยงต่อการได้รับผลข้างเคียงต่างๆจากยาในกลุ่มดังกล่าวสูงขึ้นตามมา  หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นรายบุคคลไป 
- ห้ามใช้ยาเอลบาสเวียร์ร่วมกับยา Efavirenz,  Rifampin,  Bosentan,  ด้วยจะทำให้ระดับยาเอลบาสเวียร์ในกระแสเลือดลดต่ำลงจนส่งผลลดประสิทธิภาพของ                           การรักษาโรคไวรัสตับอักเสบ-ซี 
- ห้ามใช้ยาเอลบาสเวียร์ร่วมกับยา Cobicistat  ด้วยจะทำให้ระดับความเข้มข้นของ   ยาเอลบาสเวียร์ในกระแสเลือดเพิ่มสูงขึ้น จนทำให้ผู้ป่วยได้รับอาการข้างเคียงของยาเอลบาสเวียร์สูงขึ้นตามมา 
- ห้ามใช้/หลีกเลี่ยงการใช้ยาเอลบาสเวียร์ร่วมกับยา Ketoconazole  ด้วยเสี่ยงต่อการเกิดพิษกับตับ/ตับอักเสบของผู้ป่วย 
 ///// ควรเก็บรักษาเอลบาสเวียร์อย่างไร? ///// 
ควรเก็บยาเอลบาสเวียร์ภายใต้อุณหภูมิห้องที่เย็น หรือเก็บยาตามเงื่อนไขที่ระบุในเอกสารกำกับยา  ห้ามเก็บยาในช่องแช่แข็งของตู้เย็น  ไม่เก็บยาในห้องน้ำหรือในรถยนต์ เก็บในภาชนะที่ปิดมิดชิด พ้นแสงสว่าง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เอลบาสเวียร์มีชื่ออื่นอีกไหม? ผลิตจากบริษัทอะไรบ้าง? ///// 
ยาเอลบาสเวียร์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Elbasvir [2016,Dec24] 
http://www.mims.co.uk/elbasvir-grazoprevir-treating-chronic-hepatitis-c-ta413/infections-and-infestations/article/1413571 [2016,Dec24] 
http://www.merck.com/product/usa/pi_circulars/z/zepatier/zepatier_pi.pdf [2016,Dec24] 
http://www.merck.com/product/usa/pi_circulars/z/zepatier/zepatier_ppi.pdf [2016,Dec24] 
https://www.zepatier.com/ [2016,Dec24] 
http://www.nynjaetc.org/documents/ELBGRZHIV_and_HCV_Drug_Interaction_Quick_GuideMarch2016.pdf [2016,Dec24] 
http://www.catie.ca/en/treatmentupdate/treatmentupdate-208/hepatitis-c-virus/grazoprevir-elbasvir-and-other-emerging-drugs [2016,Dec24] 
https://www.drugbank.ca/drugs/DB11574  [2016,Dec24]
