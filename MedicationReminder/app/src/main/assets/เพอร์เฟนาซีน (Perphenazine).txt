เพอร์เฟนาซีน (Perphenazine)
 ///// บทนำ ///// 
ยาเพอร์เฟนาซีน (Perphenazine) เป็นยาในกลุ่มฟีโนไทอาซีน (Phenothiazine) วงการแพทย์นำมาใช้รักษาอาการทางโรคจิตชนิดจิตเภท (Schizophrenia) อาการไบโพลาร์/อารมณ์สองขั้ว (Bipolar disorder) รวมถึงอาการคลื่นไส้-อาเจียนอย่างรุนแรง โดยตัวยาเพอร์เฟนาซีนจะมีการออกฤทธิ์ที่สมองส่วนที่เรียกว่า ไฮโปธาลามัส (Hypothalamus) ยาเพอร์เฟนาซีนมีฤทธิ์บำบัดอาการทางจิตในระดับกลาง แต่จะมีฤทธิ์แรงกว่ายา Chlopromazine ถึง 5 เท่า การใช้ยานี้ในขนาดต่ำสามารถบำบัดอาการซึมเศร้าได้และอาจใช้ร่วมกับยาต้านโรคซึมเศร้าชนิดอื่น ข้อดีประการหนึ่งของยานี้คือสามารถหยุดการใช้ยาได้เร็วกว่ายาต้านเศร้าอื่นๆ ยาเพอร์เฟนาซีนยังถูกนำไปบำบัดอาการวิตกกังวลและใช้เป็นยากล่อมประสาท/ยาคลายเครียดในผู้ป่วยที่มีประวัติติดสุราหรือยาเสพติดอีกด้วย 
รูปแบบยาแผนปัจจุบันของยาเพอร์เฟนาซีนจะเป็นยารับประทานและยาฉีด โดยสามารถใช้ได้ทั้งกับผู้ใหญ่และเด็ก หลังการดูดซึมจากระบบทางเดินอาหาร ตัวยาจะเข้าสู่กระแสเลือดประมาณ 60 - 80% ตับจะคอยทำลายโครงสร้างโมเลกุลของยาเพอร์เฟนาซีนอย่างต่อเนื่อง ร่างกายต้องใช้เวลาเฉลี่ยประมาณ 8 - 12 ชั่วโมงหรืออาจมากกว่า 20 ชั่วโมงเพื่อกำจัดยานี้โดยผ่านทิ้งไปกับปัสสาวะและอุจจาระ 
ยาเพอร์เฟนาซีนเป็นหนึ่งรายการยาที่ถูกบรรจุอยู่ในบัญชียาหลักแห่งชาติของไทย และมักพบเห็นการใช้ในรูปแบบของยาเม็ดชนิดรับประทานเสียเป็นส่วนมาก 
ยาเพอร์เฟนาซีนเป็นยาที่มีประโยชน์ทางคลินิกอย่างมาก อย่างไรก็ตามยังมีข้อจำกัดบางประการที่ทำให้แพทย์ไม่สามารถใช้ยานี้กับผู้ป่วยบางกลุ่มได้หรืออาจต้องใช้ยาโดยเพิ่มความระมัดระวังอื่นๆเป็นพิเศษอย่างเช่น 
- แพทย์จะไม่ใช้ยากับผู้ที่มีประวัติแพ้ยาเพอร์เฟนาซีนมาก่อน 
- ผู้ป่วยที่ได้รับบาดเจ็บทางสมอง ผู้ที่อยู่ในภาวะง่วงนอนอย่างรุนแรง ผู้ที่มีปัญหาเกี่ยวกับระบบเลือดในร่างกาย ผู้ป่วยที่มีตับทำงานผิดปกติ และผู้ป่วยที่ไขกระดูกทำงานได้ไม่เต็มที่ ล้วนแล้วถือเป็นข้อห้ามต่อการใช้ยาเพอร์เฟนาซีนทั้งสิ้น 
- ผู้ป่วยที่มีภาวะติดสุรา รวมถึงผู้ที่มีการรับประทานยาที่มีฤทธิ์กดสมอง/กดการทำงานของสมองและทำให้รู้สึกง่วงนอนอย่างมากเช่น Barbiturates หรือ Codeine ก็อยู่ในขอบข่ายที่ห้ามใช้ยาเพอร์เฟนาซีนเช่นกัน 
- สตรีตั้งครรภ์และสตรีที่อยู่ในภาวะให้นมบุตรอยู่ในกลุ่มผู้ป่วยที่ต้องให้ความระมัดระวังเป็นอย่างมากต่อการใช้ยาทุกประเภทซึ่งรวมยาเพอร์เฟนาซีนด้วย 
- เพิ่มความระมัดระวังหากต้องใช้ยานี้กับผู้ป่วยที่มีประวัติเป็นโรคหัวใจชนิดต่างๆ ผู้ป่วยความดันโลหิตสูงหรือความดันโลหิตต่ำ ผู้ป่วยเบาหวาน ผู้ป่วยต่อมลูกหมากโต ผู้ป่วยโรคลมชัก ผู้ที่มีภาวะปัสสาวะขัด ผู้ป่วยเนื้องอกฟีโอโครโมไซโตมา (Pheochromocytoma) ผู้ป่วยโรคหืด ผู้ป่วยโรคต้อหิน ผู้ป่วยความจำเสื่อม ผู้ป่วยอัลไซเมอร์ (Alzheimer) ผู้ป่วยพาร์กินสัน ผู้ป่วยมะเร็งต่างๆเช่น มะเร็งเต้านม มะเร็งตับอ่อน และมะเร็งสมอง 
ยาเพอร์เฟนาซีนยังสามารถทำให้เกิดอาการข้างเคียง (ผลข้างเคียง) ได้เหมือนกับยาอื่นทั่วไปอย่างเช่น อาจทำให้มีอาการท้องผูกหรือไม่ก็ท้องเสีย วิงเวียนและง่วงนอน เป็นต้น 
กรณีที่มีการใช้ยาเพอร์เฟนาซีนเกินขนาดสามารถสังเกตได้จากอาการของผู้ป่วยเช่น รู้สึกสับสน หายใจลำบาก หัวใจเต้นเร็วหรือช้าไม่เป็นปกติ สูญเสียการครองสติ มีภาวะกล้ามเนื้อหดเกร็งตัว กระสับกระส่าย เกิดอาการลมชัก ท้องผูกรุนแรง ปวดท้อง ง่วงนอนมาก วิงเวียน ปัสสาวะขัดจนอาจถึงขั้นมีภาวะโคม่า หากพบอาการเหล่านี้ควรรีบนำตัวผู้ป่วยส่งแพทย์โดยเร็วทันที/ฉุกเฉิน 
ยาเพอร์เฟนาซีนจัดอยู่ในหมวดยาอันตราย มีข้อห้ามใช้และข้อควรระวังมากมาย การใช้ยานี้ได้อย่างปลอดภัยจะต้องเป็นไปตามคำสั่งของแพทย์เท่านั้น ผู้บริโภคสามารถสอบถามข้อมูลการใช้ยานี้เพิ่มเติมได้จากแพทย์ผู้รักษาหรือจากเภสัชกรที่ประจำในสถานพยาบาลหรือร้านขายยาได้โดยทั่วไป 
 ///// เพอร์เฟนาซีนมีสรรพคุณ (คุณสมบัติ) อย่างไร? ///// 
ยาเพอร์เฟนาซีนมีสรรพคุณ/ข้อบ่งใช้เช่น 
- บำบัดอาการทางจิตประสาท/โรคจิต (Psychosis) 
- บำบัดอาการคลื่นไส้ อาเจียนในระดับรุนแรง 
 ///// เพอร์เฟนาซีนมีกลไกการออกฤทธิ์อย่างไร? ///// 
กลไกการออกฤทธ์ของยาเพอร์เฟนาซีนคือ ตัวยาจะออกฤทธิ์ปิดกั้นการทำงานของตัวรับ(Receptor) ในสมองที่มีชื่อว่า โพสไซแนปติก เมโสลิมบิก โดพามิเนอร์จิก รีเซพเตอร์ (Postsynaptic mesolimbic dopaminergic receptors) ส่งผลยับยั้งการหลั่งสารสื่อประสาทของสมองส่วนไฮโปธาลามัสรวมถึงฮอร์โมนบางตัวเช่น ไฮโปไฟเซียล ฮอร์โมน (Hypophyseal hormones) ด้วยกลไกเหล่านี้อาจใช้เป็นเหตุผลทางคลินิกที่ช่วยทำให้อาการของผู้ป่วยที่ได้รับยานี้ดีขึ้น 
 ///// เพอร์เฟนาซีนมีรูปแบบการจัดจำหน่ายอย่างไร? ///// 
ยาเพอร์เฟนาซีนมีรูปแบบการจัดจำหน่ายเช่น 
- ยาเม็ดชนิดรับประทานขนาด 2, 4, 8 และ 16 มิลลิกรัม/เม็ด 
- ยาฉีดขนาด 5 มิลลิกรัม/มิลลิลิตร และขนาด 16 มิลลิกรัม/5 มิลลิลิตร 
 ///// เพอร์เฟนาซีนมีขนาดรับประทานอย่างไร? ///// 
ยาเพอร์เฟนาซีนมีขนาดรับประทานเช่น 
ก. สำหรับบำบัดอาการทางจิตประสาท: 
- ผู้ใหญ่: รับประทานยา 4 - 8 มิลลิกรัมวันละ 3 ครั้งก่อนหรือพร้อมอาหารก็ได้ 
- เด็กที่มีอายุมากกว่า 12 ปีขึ้นไป	: รับประทานยา 4 มิลลิกรัมวันละ 3 ครั้งก่อนหรือพร้อมอาหารก็ได้ 
ข. สำหรับบรรเทาอาการคลื่นไส้ อาเจียนในระดับที่รุนแรง: 
- ผู้ใหญ่: รับประทานยา 8 - 16 มิลลิกรัม/วันโดยแบ่งรับประทานก่อนหรือพร้อมอาหาร และไม่ควรใช้ยาเกิน 24 มิลลิกรัม/วัน 
- เด็กที่มีอายุมากกว่า 12 ปีขึ้นไป: รับประทานยา 8 มิลลิกรัม/วันโดยแบ่งรับประทานก่อนหรือพร้อมอาหารก็ได้ 
*อนึ่ง 
- แพทย์จะปรับขนาดรับประทานยานี้ให้น้อยลงเท่าที่สามารถกระทำได้ 
- ขนาดรับประทานในเด็กที่มีอายุตั้งแต่ 12 ปีลงมา: ยังไม่มีข้อมูลทางคลินิกมาสนับสนุนความปลอดภัยในการใช้ยานี้ การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเพอร์เฟนาซีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก หรือขึ้นผื่น แน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาหรืออาหารเสริมอะไรอยู่ เพราะยาเพอร์เฟนาซีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆและ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเพอร์เฟนาซีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาเพอร์เฟนาซีนตรงเวลา 
 ///// เพอร์เฟนาซีนมีผลไม่พึงประสงค์อย่างไร? ///// 
ยาเพอร์เฟนาซีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อการทำงานของระบบประสาท: เช่น อาจทำให้การเคลื่อนไหวของร่างกายทำได้ช้าลงกว่าเดิม ปวดตามแขน-ขา เกิดอาการหดเกร็งของกล้ามเนื้อหลังจนหลังแอ่น ขากรรไกรแข็ง เกิดอาการคอบิดเกร็ง เกิดอาการชาตามแขน-ขา พูดจาไม่ชัด มีอาการเดินเซ 
- ผลต่อระบบทางเดินอาหาร: เช่น ปากแห้ง คลื่นไส้ อาเจียน ท้องเสียหรือไม่ก็ท้องผูก เบื่ออาหาร 
- ผลต่อระบบทางเดินปัสสาวะ: เช่น เกิดปัสสาวะขัด กระเพาะปัสสาวะทำงานผิดปกติเช่น ปัสสาวะถี่/บ่อย ในเพศชายอาจมีภาวะองคชาตแข็งค้าง 
- ผลต่อระบบทางเดินหายใจ: เช่น เกิดภาวะหอบหืด คัดจมูก หายใจไม่ออก/หายใจลำบากจนอาจเสียชีวิตทันที 
- ผลต่อตา: เช่น รูม่านตาขยาย ตาพร่า เกิดภาวะต้อหิน 
- ผลต่อการทำงานของหัวใจ: เช่น มีความดันโลหิตสูงหรือไม่ก็ต่ำ หัวใจเต้นเร็วหรือช้ากว่าปกติ หัวใจหยุดเต้น ชีพจรเต้นผิดจังหวะ ผลการตรวจคลื่นไฟฟ้าหัวใจ/ECG เปลี่ยนไป 
- ผลต่อผิวหนัง: เช่น มีภาวะผดผื่นคัน และลมพิษอาจเกิดขึ้นได้ 
- ผลต่อระบบต่อมไร้ท่อ: เช่น เกิดภาวะน้ำนมไหล มีภาวะเต้านมโตทั้งชายและหญิง การหลั่งอสุจิเป็นไปได้ลำบาก ระดับน้ำตาลในเลือดสูงหรือไม่ก็ต่ำ ประจำเดือนมาผิดปกติ การตรวจปัสสาวะ อาจพบมีน้ำตาลปนมากับปัสสาวะ 
- ผลต่อระบบเลือด: เช่น เกิดภาวะ Agranulocytosis (เม็ดเลือดขาวต่ำอย่างรุนแรง) หากการตรวจเลือดซีบีซี/CBC พบภาวะกดการสร้างเม็ดเลือดของไขกระดูก (เม็ดเลือดทุกชนิดต่ำ) ต้องหยุดใช้ยานี้ทันทีแล้วรีบมาพบแพทย์/มาโรงพยาบาลก่อนแพทย์นัด 
- ผลต่อการทำงานของตับ: เช่น พบภาวะดีซ่านซึ่งอาจพบได้ในสัปดาห์ที่ 2 ถึงสัปดาห์ที่ 4 หลังจากการใช้ยานี้ 
 ///// มีข้อควรระวังการใช้เพอร์เฟนาซีนอย่างไร? ///// 
มีข้อควรระวังการใช้ยาเพอร์เฟนาซีนเช่น 
- ห้ามใช้กับผู้ที่แพ้ยานี้ 
- ห้ามรับประทานยานี้พร้อมสุราหรือเครื่องดื่มที่มีแอลกอฮอล์เป็นส่วนประกอบ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็กที่มีอายุตั้งแต่ 12 ปีลงมา และ ผู้สูงอายุโดยไม่มีคำสั่งจากแพทย์ 
- ห้ามรับประทานยานี้เกินจากคำสั่งแพทย์ 
- ระวังการเกิดภาวะ Leukopenia (เม็ดเลือดขาวต่ำ) Neutropenia (เม็ดเลือดขาวชนิดneutrophil ต่ำ) และ Agranulocytosis (เม็ดเลือดขาวต่ำอย่างรุนแรง) 
- หลีกเลี่ยงการออกแดดหรืออยู่ในที่ที่มีอากาศร้อนด้วยสุ่มเสี่ยงต่อการเกิดภาวะลมแดด 
- ยานี้จะทำให้ฮอร์โมนโปรแลคติน (Prolactin) จากต่อมใต้สมองเพิ่มสูงขึ้นเป็นผลให้มีน้ำนมไหลและเกิดภาวะเต้านมโต หากพบอาการเหล่านี้ควรรีบพาผู้ป่วยมาพบแพทย์/มาโรงพยา บาลโดยเร็ว/ก่อนนัด 
- ยาเพอร์เฟนาซีนอาจทำให้การควบคุมการทำงานของกล้ามเนื้อของร่างกายเสียสมดุล(เช่น เดินเซ ชัก) โดยเฉพาะการใช้ยานี้กับผู้สูงอายุและสตรี ถึงแม้จะเพิ่งใช้ยานี้โดยเริ่มจากการรับประทานขนาดต่ำๆแล้วก็ตาม หากมีภาวะดังกล่าวต้องรีบพาผู้ป่วยมาพบแพทย์/มาโรงพยาบาลก่อนนัดเพื่อแพทย์พิจารณาปรับวิธีการรักษา 
- หากพบอาการวิงเวียนหลังใช้ยานี้ต้องหลีกเลี่ยงการขับขี่ยวดยานพาหนะต่างๆและ/หรือการทำงานกับเครื่องจักรด้วยเป็นสาเหตุให้เกิดอุบัติเหตุได้ง่าย 
- ปฏิบัติตัวตามคำสั่งแพทย์อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเพอร์เฟนาซีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เพอร์เฟนาซีนมีปฏิกิริยาระหว่างยากับยาตัวอื่นอย่างไร? ///// 
ยาเพอร์เฟนาซีนมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาเพอร์เฟนาซีนร่วมกับยา Propoxyphene ด้วยสามารถทำให้เกิดอาการข้างเคียงของยาแต่ละตัวได้มากยิ่งขึ้นเช่น เหนื่อยง่าย อ่อนเพลีย ง่วงนอนมาก วิงเวียนคล้ายจะเป็นลม จนถึงมีอาการหัวใจเต้นผิดปกติตามมา 
- หลีกเลี่ยงการใช้ยาเพอร์เฟนาซีนร่วมกับยา Tramadol ด้วยจะสุ่มเสี่ยงต่อภาวะเป็นลมชัก หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาเพอร์เฟนาซีนร่วมกับยา Moxifloxacin อาจทำให้หัวใจเต้นผิดจังหวะจนเป็นอันตรายต่อผู้ป่วยได้ เพื่อเป็นการป้องกันมิให้เกิดภาวะดังกล่าวควรหลีกเลี่ยงการใช้ยาร่วมกัน 
- ห้ามรับประทานยาเพอร์เฟนาซีนร่วมกับสุราหรือเครื่องดื่มที่มีแอลกอฮอล์เป็นส่วนประกอบ ด้วยจะทำให้การควบคุมการทรงตัวของร่างกายเสียไป อาจเกิดภาวะชัก และวิงเวียนอย่างรุนแรง เป็นลม หัวใจเต้นผิดปกติ จนถึงขั้นโคม่าได้ 
 ///// ควรเก็บรักษาเพอร์เฟนาซีนอย่างไร ///// 
ควรเก็บยาเพอร์เฟนาซีนในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// เพอร์เฟนาซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเพอร์เฟนาซีนทีจำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Phenothiazine  [2016,April2] 
https://en.wikipedia.org/wiki/Perphenazine  [2016,April2] 
http://www.drugs.com/dosage/perphenazine.html  [2016,April2] 
http://www.mims.com/THAILAND/Home/GatewaySubscription/?generic=Perphenazine [2016,April2] 
http://www.mims.com/Thailand/drug/search?q=perphenazine  [2016,April2] 
http://www.accessdata.fda.gov/drugsatfda_docs/label/2002/10775s311213s24lbl.pdf   [2016,April2] 
http://www.drugs.com/drug-interactions/perphenazine-index.html?filter=3&amp;generic_only=  [2016,April2]
