ฟีบัคโซสตัต (Febuxostat)
 ///// บทนำ ///// 
ยาฟีบัคโซสตัต (Febuxostat) เป็นยาที่นำมารักษาโรคเกาต์อันมีสาเหตุจากร่างกายมีกรดยูริค(Uric acid) เกิน ยานี้ถูกค้นพบในปี ค.ศ. 1998 (พ.ศ. 2541) โดยนักวิทยาศาสตร์ของบริษัทยา Teijin ของประเทศญี่ปุ่นซึ่งมีเครือข่ายธุรกิจในอเมริกาและยุโรป กลไกการทำงาน/ออกฤทธิ์ของยานี้ จะเป็นการยับยั้งการทำงานของเอนไซม์ที่มีชื่อว่า แซนทีนออกซิเดส (Xanthine oxidase, เอนไซม์เกี่ยวข้องกับการสังเคราะห์กรดยูริคที่เป็นปัจจัยการเกิดโรคเกาต์) ส่งผลให้กรดยูริคถูกผลิตในร่างกายได้น้อยลงจึงช่วยป้องกันอาการกำเริบของโรคเกาต์ 
รูปแบบยาแผนปัจจุบันของยานี้จะเป็นยาชนิดรับประทาน สามารถดูดซึมจากระบบทางเดินอาหารและกระจายตัวในกระแสเลือดได้ประมาณ 49% จากนั้นจะเข้าจับกับพลาสมาโปรตีนในเลือดประมาณ 99% ร่างกายต้องใช้เวลาประมาณ 5 - 8 ชั่วโมงเพื่อกำจัดยาออกจากกระแสเลือด 50% โดยผ่านทิ้งไปกับปัสสาวะและอุจจาระ 
ก่อนการใช้ยาฟีบัคโซสตัต ผู้บริโภคควรทราบข้อมูลความปลอดภัยของยาเบื้องต้นดังนี้ 
- เคยมีประวัติแพ้ยาชนิดนี้หรือไม่ 
- ป่วยเป็นโรคตับ โรคไต หรือไม่ 
- เคยมีประวัติเป็นโรคหัวใจหรือภาวะกล้ามเนื้อหัวใจขาดเลือดหรือไม่ 
- มีการใช้ยา Azathioprine, Didanosine, Mercaptopurine (ยาเคมีบำบัด), และ Theophyl line หรือไม่ ด้วยยากลุ่มนี้จะก่อให้เกิดอาการข้างเคียง (ผลข้างเคียง) ของยาดังกล่าวได้มากขึ้นหากใช้ร่วมกับยาฟีบัคโซสตัต 
- ไม่ควรปรับเปลี่ยนการรับประทานยานี้เองหรือหาซื้อยาแก้ปวดชนิดอื่นมารับประทานร่วมโดยมิได้ปรึกษาแพทย์ 
- ไม่ควรใช้ยานี้กับผู้ที่มีอายุต่ำกว่า 18 ปี 
- อาการข้างเคียงโดยทั่วไปได้แก่ ปวดข้อและรู้สึกคลื่นไส้ ซึ่งหากมีอาการข้างเคียงมากจนรบกวนการดำเนินชีวิตประจำวัน ผู้ป่วยควรกลับมาปรึกษาแพทย์/มาโรงพยาบาลเพื่อแพทย์พิจารณาปรับแนวทางการรักษา 
 ///// ฟีบัคโซสตัตมีสรรพคุณ (คุณสมบัติ) อย่างไร? ///// 
ยาฟีบัคโซสตัตมีสรรพคุณ/ข้อบ่งใช้คือ 
- รักษาบำบัดและป้องกันอาการกำเริบของโรคเกาต์ 
 ///// ฟีบัคโซสตัตมีกลไกการออกฤทธิ์อย่างไร? ///// 
กลไกการออกฤทธิ์ของยาฟีบัคโซสตัตคือ ตัวยาจะออกฤทธิ์ยับยั้งการทำงานของเอนไซม์ แซนทีนออกซิเดส (Xanthine oxidase) ซึ่งเป็นตัวการที่เปลี่ยนสารไฮโปแซนทีน (Hypoxanthine) ที่เป็นโปรตีนชนิดหนึ่งในเซลล์ไปเป็นกรดยูริค (Uric acid) ที่เป็นปัจจัยเกิดโรคเกาต์ จึงทำให้ปริมาณของกรดยูริคในกระแสเลือดกลับมาอยู่ในระดับปกติ จึงไม่ก่อให้เกิดอาการของโรคเกาต์ 
 ///// ฟีบัคโซสตัตมีรูปแบบการจัดจำหน่ายอย่างไร? ///// 
ยาฟีบัคโซสตัตมีรูปแบบการจัดจำหน่ายเป็นยาเม็ดชนิดรับประทานขนาด 40, 80 และ 120 มิลลิกรัม/เม็ด 
 ///// ฟีบัคโซสตัตมีขนาดรับประทานอย่างไร? ///// 
ยาฟีบัคโซสตัตมีขนาดรับประทานเช่น 
- ผู้ใหญ่: รับประทานครั้งละ 40 มิลลิกรัมวันละครั้ง ขนาดที่ใช้คงการรักษาอยู่ที่ 40 หรือ 80 มิลลิกรัม/วัน 
- เด็ก: เนื่องจากโรคเกาต์มักเป็นโรคของผู้ใหญ่ ปัจจุบันจึงยังไม่มีข้อมูลการศึกษาที่แน่ชัดถึงการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษา 
อนึ่ง: สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาฟีบัคโซสตัต ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาฟีบัคโซสตัตอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟีบัคโซสตัตสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
*อย่างไรก็ตามเพื่อประสิทธิผลของการรักษา ควรรับประทานยานี้ตรงเวลา 
 ///// ฟีบัคโซสตัตมีผลไม่พึงประสงค์อย่างไร? ///// 
ยาฟีบัคโซสตัตสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น 
- อาการข้างเคียงที่พบบ่อย/พบทั่วไป: เช่น ท้องเสีย ปวดศีรษะ คลื่นไส้ ปวดข้อหรือคล้ายกับอาการเกาต์กำเริบ มีภาวะบวมตามส่วนต่างๆของร่างกายเช่น ข้อต่างๆ 
- อาการข้างเคียงที่พบได้แต่ไม่บ่อย: เช่น เบื่ออาหาร สมรรถภาพทางเพศถดถอย นอนไม่หลับ วิงเวียน หูอื้อ ความรู้สึกสัมผัสเพี้ยน เมื่อตรวจคลื่นไฟฟ้าหัวใจ/ECG อาจพบผิดปกติ หัวใจเต้นผิดปกติ มีอาการร้อนวูบวาบ ผื่นคัน เป็นตะคริว ปวดกล้ามเนื้อ เกิดนิ่วในถุงน้ำดี เกิดนิ่วในไต มีภาวะไทรอยด์ฮอร์โมนสูง (ต่อมไทรอยด์เป็นพิษ) 
*อนึ่ง หากมีอาการอึดอัด/หายใจไม่ออก/หายใจลำบาก ตัวบวมมาก ผื่นและลมพิษขึ้นเต็มตัว ซึ่งเป็นอาการของการแพ้ยา ให้หยุดการใช้ยานี้และรีบนำตัวผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้ฟีบัคโซสตัตอย่างไร? ///// 
มีข้อควรระวังการใช้ฟีบัคโซสตัตเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีระดับกรดยูริคในเลือดปกติ 
- ห้ามใช้ยานี้กับผู้ที่มีกรดยูริคสูงอันเนื่องมาจากการรักษาโรคมะเร็งหรือจากการปลูกถ่ายอวัยวะ 
- ห้ามใช้ร่วมกับยา Azathioprine, Didanosine หรือ Mercaptopurine ด้วยยาฟีบัคโซสตัตจะทำให้ผู้ป่วยได้รับพิษจากยาดังกล่าวได้มากขึ้น 
- ห้ามปรับขนาดรับประทานยานี้ด้วยตนเอง 
- ห้ามใช้ยานี้กับผู้ที่มีอายุต่ำกว่า 18 ปีโดยแพทย์ผู้รักษาไม่ได้สั่งใช้ยา 
- การใช้ยาในสตรีตั้งครรภ์ สตรีที่อยู่ในภาวะให้นมบุตร หรือเด็ก จะต้องได้รับคำสั่งจากแพทย์เท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟีบัคโซสตัตด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟีบัคโซสตัตมีปฏิกิริยาระหว่างยากับยาตัวอื่นอย่างไร? ///// 
ยาฟีบัคโซสตัตมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาฟีบัคโซสตัตร่วมกับยา Theophylline ด้วยจะทำให้ร่างกายมีความเสี่ยงต่อผลกระทบ/ผลข้างเคียงจากตัวยา Theophylline ได้มากยิ่งขึ้น 
- การใช้ยาฟีบัคโซสตัตร่วมกับยา Naltrexone (ยาบำบัดอาการติดยาเสพติด ติดสุรา), Metho trexate จะก่อให้เกิดความเสี่ยงผลกระทบที่มีต่อตับได้มากขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาฟีบัคโซสตัตอย่างไร? ///// 
ควรเก็บยาฟีบัคโซสตัตในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ฟีบัคโซสตัตมีชื่ออื่นอีกไหม? ผลิตจากบริษัทอะไรบ้าง? ///// 
ยาฟีบัคโซสตัตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Febuxostat#History  [2015,Oct10] 
http://www.drugs.com/cdi/febuxostat.html  [2015,Oct10] 
https://www.medicines.org.uk/emc/medicine/22831  [2015,Oct10] 
http://www.drugs.com/drug-interactions/febuxostat-index.html?filter=2#D  [2015,Oct10] 
http://www.drugs.com/imprints/tap-80-14070.html  [2015,Oct10] 
http://www.medindia.net/drug-price/febuxostat/feburic.html  [2015,Oct10] 
http://www.medindia.net/drug-price/febuxostat.html  [2015,Oct10]
