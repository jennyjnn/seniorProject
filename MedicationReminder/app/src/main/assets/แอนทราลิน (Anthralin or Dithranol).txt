แอนทราลิน (Anthralin or Dithranol)
 ///// บทนำ ///// 
ยาแอนทราลิน (Anthralin) หรืออีกชื่อหนึ่งคือ ไดทรานอล (Dithranol) เป็นยาที่นำมารักษาอาการโรคสะเก็ดเงิน โดยต้องใช้ยานี้รักษาป็นเวลาหลายสัปดาห์ ซึ่งตัวยานี้จะทำหน้าที่กดการแบ่งเซลล์ของผิวหนังส่วนที่เกิดอาการโรค จึงช่วยชะลอการลุกลามของโรคได้   ยานี้มีรูปแบบยาแผนปัจจุบันเป็นยาทาภายนอก ขนาดความเข้มข้น 0.1% - 1% 
หากเปรียบเทียบผลการรักษาโรคสะเก็ดเงินระหว่างการใช้ยาแอนทราลินทาผิวกับยากลุ่ม Glucocorticoid  จะพบว่า ยาแอนทราลินมีข้อได้เปรียบคือ ไม่ก่อให้เกิดภาวะถอนยาเหมือนกับยา Glucocorticoid 
ยาทาผิวแอนทราลินอาจทำให้ผิวหนังที่สัมผัสยามีสีเหลืองออกน้ำตาลสักระยะหนึ่ง และถ้าเปื้อนเสื้อผ้า อาจจะล้างออกยากและเป็นคราบติดทนนาน  ทั้งนี้ อาจป้องกันการเปรอะเปื้อนเสื้อผ้าด้วยการปิดบริเวณที่ทายาด้วยผ้าพันแผลอีกหนึ่งชั้น  นอกจากนี้ตัวยานี้ ยังสามารถทำให้มีอาการแสบคันผิวหนังส่วนที่สัมผัสยานี้ได้ ผู้ป่วยจึงต้องใช้ยานี้แค่พอประมาณที่เพียงพอต่อการรักษา แต่ห้ามทายามากเกินความจำเป็น 
ยาแอนทราลิน มีข้อจำกัดการใช้บางประการที่ผู้บริโภคควรทราบ เช่น 
- หลีกเลี่ยงการใช้กับผู้ที่แพ้ยาชนิดนี้ 
- ห้ามใช้กับผิวหนังที่เป็นแผลเปิด หรือแผลมีลักษณะปริแตก 
- จำกัดการใช้กับสตรีตั้งครรภ์ และสตรีที่อยู่ในภาวะให้นมบุตร การที่จะใช้ยานี้กับผู้ป่วยกลุ่มนี้ ต้องเป็นไปตามคำสั่งของแพทย์ผู้รักษาเท่านั้น 
- ยานี้ใช้สำหรับภายนอกเท่านั้น ต้องหลีกเลี่ยงการสัมผัสกับ ตา จมูก และปากและก่อนการทายานี้ ควรล้างผิวหนังที่เกิดสะเก็ดเงินให้สะอาดแล้วเช็ดให้แห้ง  จากนั้นให้ทายานี้เพียงบางๆ  และล้างทำความสะอาดมือก่อนและหลังทายานี้ทุกครั้ง 
ยาแอนทราลินมีการดูดซึมเข้าสู่ร่างกายได้น้อยมาก แต่จะยับยั้งการแบ่งตัวของเซลล์ผิวหนัง โดยมีกลไกต่อสารพันธุกรรมที่บริเวณผิวหนังที่สัมผัสยา  หากใช้ไม่ถูกวิธี ยานี้อาจจะก่อให้เกิดอันตรายต่อผิวหนังผู้บริโภค/ผู้ป่วยได้ เช่น เกิดผื่นแพ้แสงแดด    ดังนั้นเพื่อความปลอดภัยของการใช้ยานี้ และก่อให้เกิดประโยชน์ต่อการรักษาสูงสุด  ผู้บริโภค/ผู้ป่วยควรใช้ยานี้ตามคำสั่งของแพทย์ผู้รักษาเท่านั้น 
 ///// แอนทราลินมีสรรพคุณ(คุณสมบัติ)อย่างไร? ///// 
ยาแอนทราลินมีสรรพคุณ/ข้อบ่งใช้ เพื่อรักษาอาการโรคสะเก็ดเงินที่อยู่ในระยะกึ่งเฉียบพลันและในระยะเรื้อรัง(Subacute and chronic psoriasis) 
 ///// แอนทราลินมีกลไกการออกฤทธิ์อย่างไร? ///// 
ยาแอนทราลินมีกลไกการออกฤทธิ์ โดยตัวยาจะยับยั้งการสร้างเซลล์ผิวหนังบริเวณที่เกิดรอยโรค จากการที่ตัวยาจะทำให้สารพันธุกรรมในเซลล์ผิวหนังที่เกิดโรค หยุดการจำลอง/การแบ่งตัว จึงส่งผลทำให้ผิวหนังหยุดการผลิตเซลล์ผิวที่เกิดโรคขึ้นมาใหม่  จากกลไกที่กล่าวมา จึงก่อให้เกิดฤทธิ์ของการรักษาได้ตามสรรพคุณ 
 ///// แอนทราลินมีรูปแบบการจัดจำหน่ายอย่างไร? ///// 
ยาแอนทราลินมีรูปแบบการจัดจำหน่ายเป็น ยาครีม และยาขี้ผึ้ง ขนาดความเข้มข้น 0.1%, 0.5%, และ 1% (อ่านเพิ่มเติมในเว็บ haamor.com บทความเรื่อง รูปแบบยาเตรียม) 
 ///// แอนทราลินมีขนาดการบริหารยาอย่างไร? ///// 
ยาแอนทราลิน มีขนาดการบริหารยา/ใช้ยา เช่น 
- ผู้ใหญ่: ทายาบริเวณผิวหนังที่มีอาการสะเก็ดเงินเพียงบางๆ  ทิ้งระยะเวลาประมาณ 2-3 ชั่วโมง แล้วล้างยาออกให้สะอาด  บางกรณีแพทย์อาจให้ทายานี้ แล้วทิ้งไว้ข้ามคืน  ทั้งนี้ขึ้นอยู่กับความรุนแรงของโรค 
- เด็ก: ด้วยยังไม่มีข้อมูลทางคลินิคที่ชัดเจนในขนาดการใช้ยานี้ในเด็ก การใช้ยานี้ในเด็ก จึงให้เป็นไปตามดุลยพินิจของแพทย์ผู้รักษาเป็นกรณีๆไป 
*อนึ่ง: 
- แพทย์ผู้รักษาจะเป็นผู้เลือก ขนาด ความเข้มข้น และความถี่ ของการใช้ยานี้ได้อย่างเหมาะสมที่สุดกับผู้ป่วยแต่ละกรณีๆ 
- ล้างมือให้สะอาดก่อนและหลังทายานี้ทุกครั้ง 
- หากอาการไม่ดีขึ้นหลังการใช้ยานี้ตามระยะเวลาที่แพทย์กำหนด ให้ผู้ป่วยรีบกลับมาพบแพทย์/มาโรงพยาบาล เพื่อให้แพทย์พิจารณาปรับแนวทางการรักษา 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาแอนทราลิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาแอนทราลิน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาแอนทราลิน สามารถทายาเมื่อนึกขึ้นได้  ถ้าเวลาใกล้เคียงกับการทายาในครั้งถัดไป ให้ทายาในขนาดตามปกติ ไม่จำเป็นต้องเพิ่มปริมาณยาเป็น 2 เท่า 
 ///// แอนทราลินมีผลไม่พึงประสงค์อย่างไร? ///// 
ยาแอนทราลินอาจก่อให้เกิดผลไม่พึงประสงค์(ผลข้างเคียง/อาการข้างเคียง) เช่น ทำให้ผิวหนังบริเวณที่สัมผัสยานี้มีสีเหลืองออกน้ำตาล ซึ่งจะหายไปเองเมื่อหยุดใช้ยานี้  นอกจากนี้อาจพบอาการ แสบ ระคายเคือง ผิวหนังส่วนที่สัมผัสยานี้ได้เช่นกัน 
 ///// มีข้อควรระวังการใช้แอนทราลินอย่างไร? ///// 
มีข้อควรระวังการใช้ยาแอนทราลิน เช่น 
- ห้ามใช้กับผู้ที่แพ้ยานี้ 
- ห้ามทายานี้บริเวณ ตา  ปาก  ใบหน้า 
- ห้ามใช้กับสตรีตั้งครรภ์ และสตรีที่อยู่ในภาวะให้นมบุตร โดยไม่มีคำสั่งแพทย์ 
- ห้ามปรับขนาดการทายานี้ หรือใช้ยานี้ เป็นระยะเวลานานเกินกว่าคำสั่งแพทย์ 
- ปฏิบัติตามคำแนะนำของแพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาแอนทราลินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้อง                ปฏิบัติตามข้อปฏิบัติพื้นฐานในการใช้ยาทุกชนิด  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// แอนทราลินมีปฏิกิริยาระหว่างยากับยาตัวอื่นอย่างไร? ///// 
ยาแอนทราลินมีปฏิกิริยาระหว่างยากับยาตัวอื่น เช่น 
- ยาแอนทราลินอาจเพิ่มผลข้างเคียงต่อผิวหนัง เมื่อใช้ร่วมกับยาที่กระตุ้นให้เกิดการแพ้แสงแดด เช่นยา     Doxycycline,   Tetracycline,  Trimethoprim 
- การใช้ยาแอนทราลินทา ร่วมกับยาทาผิวชนิดอื่นๆที่มีส่วนประกอบของสาร Propylene glycol (สารเคมีชนิดหนึ่ง ที่ใช้เป็นส่วนประกอบในยาหรือในอาหารเพื่อเป็นสารกันบูด/Preservatives) สามารถลดประสิทธิภาพการรักษาของยาแอนทราลินลงได้ จึงควรหลีกเลี่ยงการทายาดังกล่าวร่วมกัน 
- ยาแอนทราลินเป็นยาชนิดทาเฉพาะที่ภายนอก  ซึ่งต้องใช้ในระยะเวลาที่แพทย์สั่ง และยังไม่พบรายงานการเกิดปฏิกิริยาระหว่างยานี้กับยารับประทานชนิดใด เมื่อใช้ในขนาดและในระยะเวลาที่แพทย์สั่ง 
 ///// ควรเก็บรักษาแอนทราลินอย่างไร? ///// 
สามารถเก็บยาแอนทราลินในช่วงอุณหภูมิ 15–30 องศาเซลเซียส(Celsius) ห้ามเก็บยานี้ในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงสว่าง/แสงแดด ความร้อนและความชื้น  เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำหรือในรถยนต์ 
 ///// แอนทราลินมีชื่ออื่นอีกไหม? ผลิตจากบริษัทอะไรบ้าง? ///// 
ยาแอนทราลิน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่นยา  Drithocreme, Dithrocream, Micanol, Psorlin, Dritho-Scalp, Anthraforte, Anthranol, Anthrascalp 
 ///// บรรณานุกรม ///// 
https://en.wikipedia.org/wiki/Dithranol [2016,Sept10] 
https://www.drugs.com/sfx/anthralin-topical-side-effects.html [2016,Sept10] 
http://www.mims.com/thailand/drug/info/dithranol/?type=brief&amp;mtype=generic [2016,Sept10] 
https://www.drugs.com/ingredient/anthralin.html   [2016,Sept10]
