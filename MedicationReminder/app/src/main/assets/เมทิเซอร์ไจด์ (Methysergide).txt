เมทิเซอร์ไจด์ (Methysergide)
 ///// บทนำ ///// 
ยาเมทิเซอร์ไจด์ (Methysergide หรือ Methysergide maleate) คือยาประเภทเซโรโทนิน แอนตาโกนิสต์ (Serotonin antagonists) สามารถออกฤทธิ์รบกวนการทำงานของตัวรับ(Receptor)ที่ผนังหลอดเลือดในสมอง หรือที่เรียกว่า เซโรโทนิน รีเซ็ปเตอร์ (Serotonin receptors/5-HT receptors/ 5-hydroxytryptamine receptor) ส่งผลให้หลอดเลือดเกิดการหดตัว  ซึ่งสภาพการหดตัวของหลอดเลือดในสมองเป็นกลไกหนึ่งที่ช่วยลดอาการปวดศีรษะประเภทไมเกรน  นอกจากนี้ ยาเมทิเซอร์ไจด์ยังนำมาประยุกต์ใช้บรรเทาอาการปวดศีรษะอันเนื่องมาจากหลอดเลือดดำที่มาหล่อเลี้ยงสมองเกิดอาการบวมอีกด้วย  ยานี้ไม่สามารถบรรเทาอาการปวดศีรษะไมเกรนแบบเฉียบพลัน แต่จะถูกใช้เป็นยาควบคุมอาการไมเกรนมิให้กำเริบ  รูปแบบเภสัชภัณฑ์ของยาเมทิเซอร์ไจด์คือยารับประทาน โดยการใช้ยาต้องอยู่ภายใต้คำสั่งของแพทย์เท่านั้น 
ข้อห้ามใช้และข้อควรระวังของยาเมทิเซอร์ไจด์ที่ผู้บริโภค/ผู้ป่วยควรทราบมีดังนี้  เช่น 
- ห้ามใช้กับผู้ที่มีประวัติแพ้ยาชนิดนี้ 
- ห้ามใช้กับ ผู้ป่วยโรคความดันโลหิตสูง  ผู้ป่วยโรคหัวใจ  ผู้ที่มีปัญหาเรื่องการไหลเวียนของโลหิต  ผู้ป่วยโรคตับ  โรคไต  โรคปอด  ผู้ที่มีปัญหาปัสสาวะไม่ออก/ปัสสาวะขัด  ผู้ป่วยโรคข้อ  ด้วยยาเมทิเซอร์ไจด์จะทำให้อาการของโรคดังกล่าวกำเริบและเป็นมากยิ่งขึ้น 
- ห้ามใช้ยานี้รักษาไมเกรนที่มีอาการทางสมองร่วมด้วยที่เรียกว่า Hemiplegic migraines หรือ Basillar migraines 
- ห้ามใช้ยานี้กับ เด็ก  สตรีมีครรภ์/ตั้งครรภ์  และสตรีในภาวะให้นมบุตร เพราะยานี้สามารถก่อ	 ให้เกิดอาการข้างเคียงได้อย่างรุนแรงกับเด็ก และทารก 
- หลังรับประทานยานี้แล้ว มีอาการตาพร่า หรือเวียนศีรษะ  ห้ามไม่ให้ผู้ป่วยขับขี่	 ยวดยานพาหนะหรือทำงานที่เกี่ยวข้องกับการควบคุมเครื่องจักรต่างๆ ด้วยจะก่อให้เกดอุบัติเหตุได้ง่าย 
- ห้ามรับประทานยานี้เกินขนาดที่แพทย์กำหนด เพราะจะทำให้ผู้ป่วยมีอาการวิงเวียนอย่างรุนแรง  รูม่านตาขยายกว้าง  หัวใจเต้นเร็ว  มื้อ-เท้าเย็นและมีสีคล้ำ มีอาการเคลิบเคลิ้ม  หากพบเห็นผู้ป่วยมีอาการดังกล่าว ต้องรีบนำตัวผู้ป่วยส่งโรงพยาบาลทันที 
- ห้ามใช้ยานี้ติดต่อกันนานเกิน 6 เดือน  ทั้งนี้เพื่อเป็นการป้องกันผลข้างเคียงที่อาจ	 เกิดขึ้นอย่างรุนแรงตามมา 
- ระหว่างที่ใช้ยานี้ระวังการเกิดอาการข้างเคียง(ผลข้างเคียง)ที่อาจเป็นอันตรายต่อผู้ป่วย อาทิ  หัวใจเต้นผิดปกติ  แน่นหน้าอก/หายใจลำบาก  ตาพร่า  ตัวบวม  กรณีเกิดอาการเหล่านี้ ต้องรีบนำผู้ป่วยมาพบแพทย์ทันที 
- ระวังการเกิดพังผืดที่เยื่อบุช่องท้อง ซึ่งจะทำให้เลือดที่ถูกลำเลียงจากเส้นเลือดแดง/หลอดเลือดแดงใหญ่ไปหล่อเลี้ยงอวัยวะช่วงล่างของร่างกายลดน้อยลงและก่อให้เกิดอาการปวดท้องหรือปวดหลัง  การปวดอาจรุนแรงเหมือนโดนเข็มแทง  อาจเกิดเลือดออกในช่องท้อง  นอกจากนี้อาจพบอาการปวดและบวมที่ขาร่วมด้วย 
เพื่อความปลอดภัยเมื่อต้องใช้ยาเมทิเซอร์ไจด์ ผู้ป่วยต้องรับประทานยาและปฏิบัติตัวตามที่ แพทย์ พยาบาล เภสัชกร แนะนำเท่านั้น 
ในตลาดการค้ายาแผนปัจจุบัน เราจะพบเห็นยาเมทิเซอร์ไจด์ถูกวางจำหน่ายภายใต้ชื่อการค้าว่า Deseril และ Sansert 
 
 ///// เมทิเซอร์ไจด์มีสรรพคุณ(คุณสมบัติ)อย่างไร? ///// 
ยาเมทิเซอร์ไจด์มีสรรพคุณ/ข้อบ่งใช้ เช่น 
- ป้องกันและควบคุมอาการปวดศีรษะไมเกรน(Migraine) และปวดศีรษะคลัสเตอร์ 
(Cluster headache) 
 
 ///// เมทิเซอร์ไจด์มีกลไกการออกฤทธิ์อย่างไร? ///// 
ยาเมทิเซอร์ไจด์มีกลไกออกฤทธิ์ที่ตัวรับที่บริเวณกล้ามเนื้อเรียบของหลอดเลือดที่สมอง ดังได้กล่าวในบทนำ  จึงทำให้เกิดการหดตัวของหลอดเลือดดังกล่าว  ด้วยกลไกนี้เอง ที่ช่วยป้องกันการปวดศีรษะไมเกรน และการปวดศีรษะคลัสเตอร์ได้ตามสรรพคุณ 
 
 ///// เมทิเซอร์ไจด์มีรูปแบบการจัดจำหน่ายอย่างไร? ///// 
ยาเมทิเซอร์ไจด์มีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วย Methysergide maleate  1 และ 2 มิลลิกรัม/เม็ด 
 
 ///// เมทิเซอร์ไจด์มีขนาดรับประทานอย่างไร? ///// 
ยาเมทิเซอร์ไจด์ มีขนาดรับประทาน เช่น 
 
- ผู้ใหญ่: รับประทานยาครั้งละ 1–2 มิลลิกรัม วันละ 3 ครั้ง ควรรับประทานยาครั้งแรก 1 มิลลิกรัมหรือตามคำสั่งแพทย์ ก่อนนอน  ในวันถัดมาให้รับประทานยาตามคำสั่งแพทย์ 
- เด็ก: ทางคลินิก  ยังไม่มีข้อมูลด้านความปลอดภัยในการใช้ยานี้กับเด็ก 
อนึ่ง: 
- การใช้ยาเมทิเซอร์ไจด์เพื่อป้องกันและควบคุมอาการปวดศีรษะไมเกรน
	และปวดศีรษะคลัสเตอร์ อาจต้องรับประทานยาต่อเนื่องถึง 6 เดือน 
- ควรรับประทานยานี้พร้อมอาหาร 
- ห้ามหยุดรับประทานยานี้ทันที เพราะอาจทำให้เกิดอาการปวดศีรษะรุนแรงขึ้นได้การปรับลดขนาดรับประทานจนกระทั่งหยุดการใช้ยานี้ ต้องอยู่ภายใต้การดูแลของแพทย์เท่านั้น 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเมทิเซอร์ไจด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคความดันโลหิสูง   โรคความดันโลหิตต่ำ  โรคตับ   โรคไต  รวมทั้งกำลังกินยา/ใช้ยาอะไรอยู่ เพราะยาเมทิเซอร์ไจด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมทิเซอร์ไจด์ สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้รับประทานยาที่ขนาดปกติ 
 
 ///// เมทิเซอร์ไจด์มีผลไม่พึงประสงค์อย่างไร? ///// 
ยาเมทิเซอร์ไจด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบกล้ามเนื้อและกระดูก:  เช่น  ปวดขาหรือปวดแขน  ปวดหลัง  เป็นตะคริวที่ขา 
- ผลต่อระบบทางเดินปัสสาวะ:   เช่น  อาจทำให้มีภาวะปัสสาวะขัด 
- ผลต่อระบบหัวใจและหลอดเลือด:   เช่น   หัวใจเต้นผิดปกติ  แน่นหน้าอก  บวมตามร่างกาย 
- ผลต่อระบบทางเดินหายใจ:   เช่น  หายใจขัด/หายใจลำบาก 
- ผลต่อระบบทางเดินอาหาร:   เช่น  ปวดท้องอย่างรุนแรง  แสบร้อนกลางอก 
- ผลต่อตา:   เช่น  สูญเสียการมองเห็น 
- ผลต่อระบบประสาท:  เช่น  ง่วงนอน  วิงเวียน 
- ผลต่อผิวหนัง:   เช่น  ผมร่วง  เกิดผื่นคัน 
- ผลต่อระบบการเผาผลาญพลังงานของร่างกาย:  เช่น น้ำหนักตัวเพิ่มขึ้น 
 
 ///// มีข้อควรระวังการใช้เมทิเซอร์ไจด์อย่างไร? ///// 
มีข้อควรระวังการใช้ยาเมทิเซอร์ไจด์ เช่น 
- ห้ามใช้กับผู้ที่แพ้ยานี้ 
- ห้ามปรับเปลี่ยนขนาดรับประทานเอง 
- ห้ามใช้ยานี้ใน สตรีมีครรภ์  สตรีที่อยู่ในภาวะให้นมบุตร และเด็ก 
- การใช้ยาทุกตัวมีระยะเวลาของการรักษารวมยาเมทิเซอร์ไจด์ด้วย  ดังนั้นหากพบว่าอาการไม่ดีขึ้นหลังจากการใช้ยาเมทิเซอร์ไจด์ ควรกลับไปปรึกษาแพทย์/ไปโรงพยาบาลโดยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเมทิเซอร์ไจด์ด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เมทิเซอร์ไจด์มีปฏิกิริยาระหว่างยากับยาตัวอื่นอย่างไร? ///// 
ยาเมทิเซอร์ไจด์มีปฏิกิริยาระหว่างยากับยาตัวอื่น เช่น 
- ห้ามใช้ยาเมทิเซอร์ไจด์ร่วมกับยา Pseudoephedrine, Phenylephrine,  เพราะ       จะทำให้เกิดความดันโลหิตสูงตามมา 
- ห้ามใช้ยาเมทิเซอร์ไจด์ร่วมกับยา Ritonavir  ด้วยจะทำให้ผู้ป่วยได้รับอาการข้างเคียงของยาเมทิเซอร์ไจด์มากขึ้น 
- ห้ามใช้ยาเมทิเซอร์ไจด์ร่วมกับยา Almotriptan  เพราะจะทำให้หลอดเลือดในร่างกายตีบแคบลง จนทำให้การไหลเวียนเลือดที่ไปหล่อเลี้ยงอวัยวะต่างๆลดลง จนเกิด                          ความเสี่ยงต่ออวัยวะต่างๆเสื่อมสภาพ ตลอดจนเกิดเนื้อเยื่อต่างๆตายลง 
- ห้ามใช้ยาเมทิเซอร์ไจด์ร่วมกับยา Lorcaserin  เพราะสามารถทำให้ลิ้นหัวใจเสียหาย 
 
 ///// ควรเก็บรักษาเมทิเซอร์ไจด์อย่างไร? ///// 
ควรเก็บยาภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และ
เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// เมทิเซอร์ไจด์มีชื่ออื่นอีกไหม? ผลิตจากบริษัทอะไรบ้าง? ///// 
ยาเมทิเซอร์ไจด์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.medicines.org.uk/emc/PIL.11902.latest.pdf[2017,Aug26] 
https://www.drugbank.ca/drugs/DB00247[2017,Aug26] 
https://www.drugs.com/mtm/methysergide.html[2017,Aug26] 
https://en.wikipedia.org/wiki/Methysergide[2017,Aug26] 
file:///C:/Users/apai/Downloads/20060424_3fae28ee-700e-4d4f-a040-02ef01a2aeb4%20(1).pdf[2017,Aug26] 
http://www.healthline.com/health/retroperitoneal-fibrosis#overview1[2017,Aug26]
