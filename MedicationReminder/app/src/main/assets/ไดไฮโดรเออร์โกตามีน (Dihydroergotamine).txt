ไดไฮโดรเออร์โกตามีน (Dihydroergotamine)
 ///// บทนำ ///// 
ยาไดไฮโดรเออร์โกตามีน (Dihydroergotamine) เป็นสารที่อยู่ในกลุ่มเออร์กอต อัลคาลอยด์ (Ergot alkaloids) และเป็นอนุพันธุ์ของยาเออร์โกตามีน (Ergotamine) ชนิดสังเคราะห์ ถูกนำมาใช้รักษาอาการปวดศีรษะไมเกรน ซึ่งมีประสิทธิภาพในการรักษาใกล้เคียงกับยา Suma triptan โดยมีกลไกการออกฤทธิ์ที่ตัวรับ (Receptor) ในสมองที่มีชื่อว่า Serotonin/5-HT1D receptors[5-hydroxytryptamine (Serotonin) receptor 1D] ทำให้เกิดการหดตัวของหลอดเลือดในสมองที่ส่งผลระงับการปวดไมเกรน 
อาการข้างเคียง (ผลข้างเคียง) ของยาไดไฮโดรเออร์โกตามีนที่พบบ่อยคือ อาการคลื่นไส้ ซึ่งแพทย์อาจต้องให้ยาบรรเทาอาการคลื่นไส้/ยาแก้คลื่นไส้อาเจียนกับผู้ป่วยก่อนที่จะให้ใช้ยาไดไฮโดรเออร์โกตามีน 
รูปแบบของยาแผนปัจจุบันของยาไดไฮโดรเออร์โกตามีนที่พบได้บ่อยได้แก่ ยาฉีดและยาพ่นสเปรย์ผ่านทางจมูก กรณียาฉีดสามารถฉีดเข้าผิวหนัง เข้ากล้ามเนื้อ หรือฉีดเข้าหลอดเลือดก็ได้ การดูดซึมและการกระจายตัวเข้าสู่ร่างกายของยาชนิดสเปรย์ฯจะเป็นประมาณ 32% ของยาฉีด ถ้าจะเปรียบเทียบข้อดี-ข้อเสียระหว่างยาทั้ง 2 รูปแบบอาจกล่าวได้ว่า ยาฉีดเข้าใต้ผิวหนังและฉีดเข้ากล้ามเนื้อจะให้ประสิทธิภาพเร็วกว่ายาชนิดสเปรย์ฯ แต่การฉีดเข้าเส้นเลือด/หลอดเลือดจะมีประสิทธิภาพสูงสุดในการรักษา ขณะที่ยาพ่นสเปรย์ฯจะมีความสะดวกต่อผู้ป่วยในการพกพาติดตัว การใช้ก็ง่ายกว่าการฉีดถึงแม้ประสิทธิภาพจะน้อยกว่ายาประเภทฉีดก็ตาม 
ยังมีเหตุผลบางประการที่ต้องนำมาพิจารณาก่อนที่แพทย์จะเลือกใช้ยาไดไฮโดรเออร์โกตามีนในการรักษาไมเกรนกับผู้ป่วยเช่น 
- ผู้ป่วยมีประวัติแพ้ยานี้หรือแพ้อนุพันธุ์ของยาเออร์กอตหรือไม่ 
- หากเป็นสตรีต้องไม่อยู่ในภาวะตั้งครรภ์หรืออยู่ในภาวะเลี้ยงบุตรด้วยนมมารดา 
- ผู้ป่วยมียารักษาไมเกรนชนิดอื่นใช้อยู่ก่อนหน้านี้หรือไม่ 
- ต้องไม่ป่วยด้วยโรคหัวใจ หรือมีอาการเจ็บหน้าอก แน่นหน้าอก หรือเพิ่งได้รับการผ่าตัดหัวใจ 
- ต้องไม่เป็นผู้ป่วยด้วยโรคตับโรคไตในระยะรุนแรง หรือป่วยด้วยโรคความดันโลหิตสูงที่ไม่สามารถควบคุมได้ 
- ต้องไม่ป่วยด้วยภาวะหลอดเลือดไปเลี้ยงสมองไม่เพียงพอ (โรคหลอดเลือดสมอง) หรือหลอดเลือดไปเลี้ยงหัวใจไม่เพียงพอ (โรคหลอดเลือดหัวใจ) หรือมีอาการตีบของหลอดเลือดของอวัยวะต่างๆ 
- ต้องไม่มีการติดเชื้อในกระแสเลือด (ภาวะพิษเหตุติดเชื้อ) หรือติดเชื้อในบริเวณเนื้อเยื่อต่างๆของร่างกาย 
- หากเป็นผู้ป่วยที่มีประวัติดื่มสุราจัดแพทย์จะต้องกำชับมิให้ผู้ป่วยกลับไปดื่มสุราหลังจากได้รับยาชนิดนี้ด้วยจะก่อให้เกิดอาการวิงเวียนและง่วงนอนอย่างมาก 
- ห้ามใช้ยานี้กับเด็ก หรือการใช้ยานี้กับผู้สูงอายุต้องใช้ความระวังเป็นอย่างมาก 
อย่างไรก็ตามยาไดไฮโดรเออร์โกตามีนไม่ได้ถูกแนะนำให้ใช้เป็นประจำหรือใช้พร่ำเพรื่อ ด้วยมีงานวิจัยหลังการใช้ยานี้พบว่า ยานี้อาจก่อให้เกิดปัญหาเกี่ยวกับความจำและกับการไหลเวียนเลือด อีกทั้งอาจก่อให้เกิดภาวะเป็นพิษจากยานี้และเกิดพังผืดในบริเวณลิ้นหัวใจ ดังนั้น เพื่อความปลอดภัยของการใช้ยานี้ผู้ป่วยจะต้องได้รับยานี้โดยเป็นไปตามคำสั่งของแพทย์เท่านั้น 
 ///// ไดไฮโดรเออร์โกตามีนมีสรรพคุณ (คุณสมบัติ) อย่างไร? ///// 
ยาไดไฮโดรเออร์โกตามีนมีสรรพคุณ/ข้อบ่งใช้เพื่อป้องกันและบำบัดรักษาอาการปวดศีรษะจากไมเกรน 
 ///// ไดไฮโดรเออร์โกตามีนมีกลไกการออกฤทธิ์อย่างไร? ///// 
กลไกการออกฤทธิ์ของยาไดไฮโดรเออร์โกตามีนคือ ตัวยาจะออกฤทธิ์โดยเข้าจับกับตัวรับในสมองที่มีชื่อว่า 5-HT1D receptors ทำให้หลอดเลือดที่ไปหล่อเลี้ยงบริเวณกะโหลกศีรษะและสมองเกิดการหดตัว ทางคลินิกเชื่อว่าเมื่อหลอดเลือดอยู่ในสภาพหดตัวสามารถลดอาการและบรรเทาอาการปวดศีรษะไมเกรนได้ 
 ///// ไดไฮโดรเออร์โกตามีนมีรูปแบบการจัดจำหน่ายอย่างไร? ///// 
ยาไดไฮโดรเออร์โกตามีนมีรูปแบบการจัดจำหน่ายดังนี้ 
- ยาฉีด ขนาด 1 มิลลิกรัม/มิลลิลิตร 
- ยาสเปรย์พ่นจมูก ขนาด 4 มิลลิกรัม/มิลลิลิตร 
 ///// ไดไฮโดรเออร์โกตามีนมีขนาดการบริหารยาอย่างไร? ///// 
ยาไดไฮโดรเออร์โกตามีนมีขนาดการบริหารยา/ใช้ยาเช่น 
ก.ชนิดฉีด: 
- ผู้ใหญ่: ฉีดยาขนาด 1 มิลลิกรัมเข้ากล้ามเนื้อหรือฉีดเข้าใต้ผิวหนังเมื่อเริ่มมีอาการปวดศีรษะไมเกรน หากอาการยังไม่ดีขึ้นอาจฉีดยา 1 มิลลิกรัมทุกชั่วโมง หยุดการฉีดยาเมื่อผู้ป่วยได้รับยารวม 3 มิลลิกรัม หรือฉีดเข้าหลอดเลือดดำขนาด 1 มิลลิกรัมเมื่อเริ่มมีอาการไมเกรน หากอาการไม่ดีขึ้นอาจฉีดยาได้อีก 1 มิลลิกรัมในชั่วโมงถัดมา หยุดการให้ยาเมื่อผู้ป่วยได้รับยารวม 2 มิลลิกรัม และห้ามฉีดยาเกิน 6 มิลลิกรัม/สัปดาห์ 
ข.ชนิดพ่นจมูก: 
- ผู้ใหญ่: กดสเปรย์พ่นยาขนาด 1 มิลลิกรัมเข้าจมูก หากจำเป็นสามารถพ่นสเปรย์อีก 1 มิลลิกรัมเข้าจมูกหลังจากการพ่นครั้งแรกไปแล้ว 15 นาที ขนาดการใช้ยาสูงสุดไม่เกิน 2 มิลลิกรัม/วันและไม่เกิน 4 มิลลิกรัม/สัปดาห์ 
*อนึ่งในเด็ก: ยังไม่มีข้อมูลความปลอดภัยที่แน่ชัดของการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาไดไฮโดรเออร์โกตามีน ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไดไฮโดรเออร์โกตามีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมพ่นหรือฉีดยาควรทำอย่างไร? ///// 
หากลืมพ่นหรือฉีดยาไดไฮโดรเออร์โกตามีนสามารถพ่นหรือฉีดยาเมื่อนึกขึ้นได้ ถ้าเวลาการใช้ยาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไดไฮโดรเออร์โกตามีนมีผลไม่พึงประสงค์อย่างไร? ///// 
ยาไดไฮโดรเออร์โกตามีนสามารถก่อให้เกิดผลไม่พึงประสงค์ (ผลข้างเคียง/อาการข้าง เคียง) ดังนี้เช่น 
ก. ยาฉีด: อาจเกิดภาวะหัวใจทำงานผิดปกติ มีอาการกล้ามเนื้อหัวใจขาดเลือด หัวใจเต้นผิดจังหวะ 
ข. ยาพ่นสเปรย์จมูก: อาจมีอาการแสบร้อนในโพรงจมูก มีอาการจมูกแห้งและเจ็บในจมูก การรับรสชาติอาหารเปลี่ยนไป ท้องเสีย วิงเวียน ปากแห้ง อ่อนเพลีย ปวดศีรษะ เหงื่อออกมาก เจ็บคอ ง่วงนอน มีเลือดออกในจมูก และยังอาจพบอาการข้างเคียงอื่นๆอีกแต่พบได้น้อย เช่น ปวดหู ปวดตา มีไข้ แสบร้อนกลางอก ตาแฉะ กระสับกระส่าย ตาแดง มีผด/ผื่นขึ้นตามผิว หนัง เป็นลม เป็นต้น 
 ///// มีข้อควรระวังการใช้ไดไฮโดรเออร์โกตามีนอย่างไร? ///// 
มีข้อควรระวังการใช้ยาไดไฮโดรเออร์โกตามีนเช่น 
- ห้ามใช้ในผู้แพ้ยานี้หรือแพ้ยาในกลุ่มยา Ergot และ/หรือยา Ergotamine 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และในเด็ก 
- ห้ามใช้ยานี้กับผู้ป่วยด้วยโรคกล้ามเนื้อหัวใจขาดเลือด หัวใจล้มเหลว ผู้ป่วยโรคความดันโลหิตสูง 
- ห้ามใช้ยานี้กับผู้ป่วยที่ได้รับยากลุ่ม Protease inhibitors, ยากลุ่ม Macrolide 
- การใช้ยาไดไฮโดรเออร์โกตามีนก็ต่อเมื่อแพทย์ลงความเห็นว่าป่วยด้วยอาการไมเกรนเท่านั้น ห้ามใช้รักษาอาการปวดในรูปแบบอื่นเช่น ปวดจากอาการไข้ ปวดศีรษะจากความดันโลหิตสูง 
- ห้ามใช้ยานี้ชนิดพ่นสเปรย์นานเกินคำสั่งของแพทย์ 
- การใช้ยานี้บ่อยมากเกินไปต้องระวังการเกิดพังผืดในบริเวณลิ้นหัวใจ 
- ระวังการใช้ยานี้กับผู้ป่วยที่เป็นโรคเกี่ยวกับโรคหลอดเลือดต่างๆ 
- กรณีที่จะใช้ยาไดไฮโดรเออร์โกตามีนต้องงดการใช้ยารักษาไมเกรนชนิดอื่นก่อน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมยาไดไฮโดรเออร์โกตามีน) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไดไฮโดรเออร์โกตามีนมีปฏิกิริยาระหว่างยากับยาตัวอื่นอย่างไร? ///// 
ยาไดไฮโดรเออร์โกตามีนมีปฏิกิริยาระหว่างยากับยาตัวอื่นเช่น 
- ห้ามใช้ยาไดไฮโดรเออร์โกตามีนร่วมกับยา Amprenavir ด้วยจะก่อให้เกิดอาการข้าง เคียงจากยาไดไฮโดรเออร์โกตามีนมากยิ่งขึ้น 
- การใช้ยาไดไฮโดรเออร์โกตามีนร่วมกับยา Fenfluramine (ยาลดความอ้วน) อาจก่อให้ เกิดภาวะ Serotonin syndrome เพื่อหลีกเลี่ยงภาวะดังกล่าวจึงควรหลีกเลี่ยงการใช้ยาร่วมกัน 
- ห้ามใช้ยาไดไฮโดรเออร์โกตามีนร่วมกับยา Ergotamine ด้วยจะทำให้หลอดเลือดของร่างกายตีบและแคบลงจนก่อให้เกิดความดันโลหิตสูง หัวใจล้มเหลว และอวัยวะต่างๆมีการตายของเนื้อเยื่อจากขาดเลือด 
- การใช้ยาไดไฮโดรเออร์โกตามีนร่วมกับยา Phenylephrine อาจทำให้เกิดความดันโลหิตสูง และทำให้ปริมาณการไหลเวียนของเลือดทั่วร่างกายน้อยลง กรณีที่จำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาไดไฮโดรเออร์โกตามีนอย่างไร? ///// 
ควรเก็บยาไดไฮโดรเออร์โกตามีนในอุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไดไฮโดรเออร์โกตามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไดไฮโดรเออร์โกตามีนที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Dihydroergotamine  [2015,Nov21] 
http://www.drugs.com/cdi/dihydroergotamine.html   [2015,Nov21] 
http://www.mims.com/THAILAND/Home/GatewaySubscription/?generic=Dihydroergotamine [2015,Nov21] 
https://www.google.co.th/search?q=dhe+45+iv+image&amp;espv=2&amp;biw=1920&amp;bih=955&amp;tbm=isch&amp;tbo=u&amp;source=univ&amp;sa=X&amp;ved=0CB8QsARqFQoTCKuPzc3E3cgCFcihlAod2eoG_g#imgrc=Rpaaa0kcVFXAtM%3A  [2015,Nov21] 
http://www.accessdata.fda.gov/drugsatfda_docs/label/2002/20148s7s8lbl.pdf   [2015,Nov21] 
http://www.drugs.com/drug-interactions/dihydroergotamine-index.html?filter=3&amp;generic_only=#W  [2015,Nov21]
