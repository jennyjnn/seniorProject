โบรมาซีแพม (Bromazepam)
 ///// บทนำ ///// 
ยาโบรมาซีแพม(Bromazepam)เป็นยาในกลุ่มเบนโซไดอะซิปีน (Benzodiazepine) ตามกฎหมายไทยโดยคณะกรรมการอาหารและยา ระบุให้ยาโบรมาซีแพมเป็นวัตถุออกฤทธิ์ในประเภท4  สถานพยาบาลที่มียานี้จะต้องได้รับอนุญาตการมีไว้ครอบครองและจำหน่ายอย่างถูกต้อง รวมถึงการสั่งจ่ายยานี้จะต้องมีใบสั่งจากแพทย์เท่านั้น  ทางคลินิกได้ใช้ยานี้เพื่อบำบัดอาการวิตกกังวล รวมถึงใช้ลดความกังวลกับคนไข้ก่อนเข้ารับการผ่าตัด 
รูปแบบยาแผนปัจจุบันของยาโบรมาซีแพม จะเป็นยาชนิดรับประทาน  ที่สามารถถูกดูดซึมได้อย่างรวดเร็วจากระบบทางเดินอาหาร    หากรับประทานยานี้พร้อมอาหารจะทำให้อัตราการดูดซึมเข้าสู่ร่างกายน้อยลง  เมื่อยานี้เข้าสู่กระแสเลือด จะเกิดการรวมตัวกับพลาสมาโปรตีนได้ประมาณ 70%  ตับจะเป็นอวัยวะที่คอยทำลายยานี้อย่างต่อเนื่อง  ซึ่งร่างกายต้องใช้เวลาประมาณ 20 ชั่วโมงขึ้นไปเพื่อกำจัดยานี้ออกจากกระแสเลือด                       โดยผ่านทิ้งไปกับปัสสาวะ 
ผู้ที่ได้รับยาโบรมาซีแพมต่อเนื่องเป็นเวลานานๆ จะเกิดความเสี่ยงต่อการติดยา หรือกรณีที่ใช้ยานี้เป็นเวลาตั้งแต่ 4 สัปดาห์ต่อเนื่อง แล้วหยุดการใช้ยานี้ทันที  ผู้ป่วยอาจจะพบว่าเกิดอาการวิตกกังวลกลับคืนมาและเกิดภาวะถอนยาได้  เพื่อป้องกันมิให้เกิดภาวะถอนยาดังกล่าว  เมื่อจะหยุดใช้ยานี้ แพทย์จึงต้องค่อยๆปรับลดขนาดรับประทานของยานี้ลงอย่างเป็นลำดับ 
ยาโบรมาซีแพม สามารถก่อให้เกิดอาการข้างเคียง(ผลข้างเคียง)ที่พบได้บ่อย เช่น  ง่วงนอน  เดินเซ   ความจำแย่ลง  และวิงเวียน   และการรับประทานยานี้ร่วมกับการดื่มสุรา จะทำให้ภาวะการเรียนรู้ของผู้ป่วยแย่หนักลงไปกว่าเดิม  หรือการใช้ยานี้ในขนาดสูง สามารถทำให้ผู้ใช้ยาไม่สามารถจดจำเรื่องราวที่เพิ่งเกิดขึ้นได้ และการรับประทานยานี้เกินขนาดสามารถกระตุ้นให้เกิดภาวะโคม่าขึ้นได้ 
ข้อจำกัดบางประการของยาโบรมาซีแพม ที่ไม่เหมาะจะนำมาใช้กับผู้ป่วย อาทิ เช่น 
- เป็นผู้ที่ต้องควบคุมการทำงานของเครื่องจักร หรือขับขี่ยวดยานพาหนะต่างๆ ด้วยอาการวิงเวียน ง่วงนอน จากยานี้ อาจส่งผลให้เกิดอุบัติเหตุได้ง่าย 
- สตรีตั้งครรภ์ และสตรีที่อยู่ในภาวะให้นมบุตร ถือเป็นกลุ่มเสี่ยงที่จะเกิดผลข้างเคียงรุนแรง ด้วยยานี้หากผ่านเข้าถึงทารก อาจทำอันตรายต่อทารกได้  เคยมีรายงานว่ายาโบรมาซีแพมเป็นต้นเหตุการเสียชีวิตของทารกมาแล้ว 
- ผู้ป่วยด้วยโรคประจำตัวบางอย่าง ก็ไม่ควรใช้ยาโบรมาซีแพม อาทิเช่น  โรคกล้ามเนื้ออ่อนแรง  โรคปอดอุดกั้นเรื้อรัง   โรคตับระยะรุนแรง  รวมถึงผู้ที่มีภาวะหยุดหายใจขณะหลับ 
เราจะพบเห็นการใช้ยาโบรมาซีแพมได้แต่ในสถานพยาบาลเท่านั้น และไม่สามารถซื้อหาได้ตามร้านขายยาทั่วไป นอกจากร้านยาที่ได้รับอนุญาตให้จำหน่ายยานี้เท่านั้น 
อนึ่ง เพื่อความปลอดภัยของผู้บริโภค/ผู้ป่วย  การใช้ยาโบรมาซีแพมจะต้องปฏิบัติตามคำสั่งแพทย์ผู้ที่ทำการรักษาอย่างเคร่งครัด 
 
 ///// โบรมาซีแพมมีสรรพคุณ(คุณสมบัติ)อย่างไร? ///// 
ยาโบรมาซีแพมมีสรรพคุณ/ข้อบ่งใช้ เช่น 
- ใช้บำบัดอาการวิตกกังวล 
- ลดอาการกังวลกับผู้ป่วยที่ต้องเข้ารับการผ่าตัด 
 ///// โบรมาซีแพมมีกลไกการออกฤทธิ์อย่างไร? ///// 
ยาโบรมาซีแพม มีกลไกการออกฤทธิ์ โดยตัวยาจะเข้ารวมตัวกับตัวรับ(Receptor)ในสมองที่มีชื่อว่า GABA receptor จึงก่อให้เกิดการยับยั้งอิทธิพลของสาร GABA  ยานี้มีการออกฤทธิ์ได้นาน จึงก่อให้เกิดการปรับสมดุลของสารสื่อประสาท GABAในสมองอย่างเหมาะสม จนทำให้มีฤทธิ์ของการรักษาตามสรรพคุณ 
 ///// โบรมาซีแพมมีรูปแบบการจัดจำหน่ายอย่างไร? ///// 
ยาโบรมาซีแพมมีรูปแบบการจัดจำหน่ายเป็น ยาเม็ดชนิดรับประทาน ขนาด 1.5 และ 3 มิลลิกรัม/เม็ด 
 ///// โบรมาซีแพมมีขนาดรับประทานอย่างไร? ///// 
ยาโบรมาซีแพมมีขนาดรับประทาน เช่น 
 
- ผู้ใหญ่: เริ่มต้นรับประทาน 6 – 18 มิลลิกรัม/วัน  โดยแบ่งรับประทานวันละ 2-3 ครั้งตามแพทย์สั่ง ขนาดรับประทานสูงสุดไม่เกิน 60 มิลลิกรัม/วัน 
- ผู้สูงอายุ:  ขนาดรับประทานเริ่มต้นสูงสุดไม่เกิน 3 มิลลิกรัม/วัน และแพทย์จะค่อยๆปรับเพิ่มขนาดรับประทานตามการตอบสนองต่อยาของผู้ป่วย 
- เด็ก: ห้ามใช้ยานี้กับเด็ก 
*อนึ่ง: 
- ผู้ป่วยโรคไตไม่จำเป็นต้องปรับขนาดรับประทาน 
- ผู้ป่วยโรคตับระดับไม่รุนแรงถึงระดับความรุนแรงปานกลาง แพทย์จะปรับขนาดรับประทานลงมา และห้ามใช้ยานี้กับผู้ป่วยโรคตับในระดับรุนแรง 
- สามารถรับประทานยานี้ ก่อน หรือ หลังอาหารก็ได้ แต่ไม่ควรรับประทานพร้อมอาหาร 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโบรมาซีแพม  ผู้ป่วยควรแจ้งแพทย์/พยาบาล และเภสัชกร ดังนี้ เช่น 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคกล้ามเนื้ออ่อนแรง  โรคปอดอุดกั้นเรื้อรัง  โรคตับ  รวมทั้งกำลังกินยา/ใช้ยาอะไรอยู่ เพราะยาโบรมาซีแพมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโบรมาซีแพม  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
แต่อย่างไรก็ดี การลืมรับประทานยาโบรมาซีแพมบ่อยครั้ง อาจนำมาซึ่งภาวะถอนยา 
 ///// โบรมาซีแพมมีผลไม่พึงประสงค์อย่างไร? ///// 
ยาโบรมาซีแพม สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  ง่วงนอน  วิงเวียน  ปวดศีรษะ  เดินเซ  ตัวสั่น  มีอาการชัก 
- ผลต่อกล้ามเนื้อ:   เช่น  เกิดภาวะกล้ามเนื้ออ่อนแรง  กล้ามเนื้อเกร็งตัว/เป็นตะคริว 
- ผลต่อสภาพจิตใจ:  เช่น  ก้าวร้าว  ซึมเศร้า  ฝันร้าย  รู้สึกสับสน   ประสาทหลอน 
- ผลต่อหัวใจ:  เช่น  หัวใจล้มเหลว 
- ผลต่อระบบการหายใจ:  เช่น  กดการหายใจ  เช่น หายใจเบา  หายใจตื่น อัตราการหายใจลดลง จนถึงหยุดหายใจ 
- ผลต่อระบบทางเดินอาหาร:  เช่น  คลื่นไส้ อาเจียน  เบื่ออาหาร 
 ///// มีข้อควรระวังการใช้โบรมาซีแพมอย่างไร? ///// 
มีข้อควรระวังการใช้ยาโบรมาซีแพม  เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานยานี้ด้วยตนเอง 
- ห้ามใช้ยานี้กับ เด็ก สตรีตั้งครรภ์ รวมถึงสตรีที่อยู่ในภาวะให้นมบุตร  	 	             ด้วยยาโบรมาซีแพมสามารถส่งผลกระทบ(ผลข้างเคียง)อย่างรุนแรง การจะใช้ยานี้กับผู้ป่วยกลุ่มนี้ จะต้องให้แพทย์ผู้รักษาเป็นผู้พิจารณาเท่านั้น 
- ห้ามรับประทานยานี้พร้อมสุราหรือเครื่องดื่มที่มีแอลกอฮอล์เป็นส่วนประกอบ 
- หลีกเลี่ยงการใช้ยานี้เป็นระยะเวลานาน เพื่อป้องกันการถอนยา หรือการติดยา โดยทั่วไป ไม่ควรใช้ยานี้ติดต่อกันนานเกิน 2 – 4 สัปดาห์ 
- ระวังการใช้ยานี้กับผู้ป่วย  โรคตับ  โรคหลอดเลือดสมอง  โรคต้อหิน  และผู้ที่ติดสุรา 
- ระหว่างการใช้ยานี้ ต้องระมัดระวังเรื่องการขับขี่ยวดยานพาหนะ และ/หรือการทำงานกับเครื่องจักร 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโบรมาซีแพมด้วย) ยาแผนโบราณทุกชนิด อาหารเสริม และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกร ประจำร้านขายยาก่อนซื้อยาใช้เองเสมอ 
 ///// โบรมาซีแพมมีปฏิกิริยาระหว่างยากับยาตัวอื่นอย่างไร? ///// 
ยาโบรมาซีแพมมีปฏิกิริยาระหว่างยากับยาตัวอื่น เช่น 
- การใช้ยาโบรมาซีแพมร่วมกับยา Cimetidine,   Fluvoxamine, และ Propranolol สามารถส่งผลให้ระดับขอยาโบรมาซีแพมอยู่ในเลือดได้ยาวนานขึ้น  จนเป็นเหตุให้ได้รับผลข้างเคียงสูงขึ้นตามมาจากยาโบรมาซีแพม    หากไม่มีความจำเป็นใดๆ จึงควรเลี่ยงการใช้ยาร่วมกัน 
- หลีกเลี่ยงการใช้ยาโบรมาซีแพมร่วมกับยาที่กดการทำงานของสมอง เช่นยา  Barbiturates,  Phenothiazines,  ยานอนหลับ,  ยาสลบ 
- การใช้ยาโบรมาซีแพมร่วมกับอาหาร จะทำให้การดูดซึมยานี้ลดน้อยลง  จนอาจส่งผลต่อประสิทธิภาพของการรักษา 
 ///// ควรเก็บรักษาโบรมาซีแพมอย่างไร? ///// 
ควรเก็บยาโบรมาซีแพมภายใต้อุณหภูมิต่ำกว่า 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น  ไม่เก็บยาในห้องน้ำหรือในรถยนต์   เก็บยาในภาชนะที่ปิดมิดชิด พ้นแสงแดด  ความร้อนและความชื้น  และ เก็บยาให้พ้นมือเด็กและสัตว์เลี้ยง 
 ///// โบรมาซีแพมมีชื่ออื่นอีกไหม? ผลิตจากบริษัทอะไรบ้าง? ///// 
ยาโบรมาซีแพมที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ที่จำหน่ายในต่างประเทศ เช่น  Lectopam, Lexilium, Lexaurin, Brazepam, Rekotnil, Bromaze, Somalium,  Lexotanil 
 ///// บรรณานุกรม ///// 
http://www.medbroadcast.com/Drug/GetDrug/Bromazepam [2016,Sept24] 
http://www.mims.com/thailand/drug/info/bromazepam?mtype=generic [2016,Sept24] 
https://en.wikipedia.org/wiki/Bromazepam [2016,Sept24]
