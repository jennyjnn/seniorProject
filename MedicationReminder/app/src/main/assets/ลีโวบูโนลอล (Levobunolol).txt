ลีโวบูโนลอล (Levobunolol)
 ///// บทนำ ///// 
ยาลีโวบูโนลอล(Levobunolol) เป็นยาในกลุ่มเบต้า-บล็อกเกอร์ (Beta-blocker) ทางคลินิกนำมาใช้เป็นยาหยอดตาเพื่อบำบัดอาการโรคต้อหิน (Glaucoma) และอาการความดันในลูกตาสูง/ความดันตาสูง(Ocular hypertension) โดยตัวยาจะมีกลไกลดการผลิตของเหลวในลูกตา 
ถึงแม้ยาลีโวบูโนลอลจะเป็นยาใช้ภายนอกก็จริง แต่ยาลีโวบูโนลอลก็มีข้อจำกัดการใช้เหมือนกับยาอื่นทั่วไป เช่น 
- ห้าม/หลีกเลี่ยงการใช้กับผู้ที่มีประวัติแพ้ยาลีโวบูโนลอล 
- ห้ามใช้กับผู้ป่วยด้วยโรคปอดอุดกั้นเรื้อรัง (COPD)  โรคหัวใจล้มเหลว  ผู้ที่มีภาวะการทำงานของคลื่นไฟฟ้าหัวใจผิดปกติ (Complete or second-degree heart block)  ภาวะช็อกของหัวใจ (Heart shock) หรือผู้ที่มีภาวะหัวใจเต้นช้ากว่า 45 ครั้ง/นาทีหลังจากมีภาวะหัวใจวาย 
- ผู้ที่มีประวัติเป็นโรคหืด จัดเป็นอีกหนึ่งกลุ่มเสี่ยงที่ควรหลีกเลี่ยงการใช้ยา                     ลีโวบูโนลอล 
- สตรีตั้งครรภ์ และสตรีที่อยู่ในภาวะเลี้ยงบุตรด้วยน้ำนมมารดา ควรต้องปรึกษาแพทย์ก่อนใช้ยาลีโวบูโนลอล 
- มียาต่างๆหลายรายการเมื่อใช้ร่วมกับยาลีโวบูโนลอล  อาจทำให้ผู้ป่วยได้รับผลข้างเคียง หรือทำให้เกิดอาการข้างเคียงด้วยเกิดจากภาวะยาตีกัน(ปฏิกิริยาระหว่างยา)ได้  จึงเป็นหน้าที่ที่ผู้ป่วยควรต้องแจ้ง แพทย์ พยาบาล เภสัชกร ทุกครั้งว่ามีการใช้ยาชนิดใดอยู่ก่อน โดยเฉพาะรายการยาดังต่อไปนี้ เช่น  Beta-blockers, Bupivacaine,  Calcium channel blockers,  Reserpine,  Digoxin, Disopyramide, Flecainide, Insulin,  Ketanserin,  Phenothiazines,  Quinazolines, Verapamil, และ Clonidine 
ยังมีหลักการง่ายๆของการใช้ยาหยอดตารวมถึงยาลีโวบูโนลอล ที่ผู้บริโภคควรเรียนรู้และนำมาปฏิบัติด้วยจะทำให้เกิดประสิทธิภาพในการรักษาของตัวผู้ป่วยเอง อาทิเช่น 
- ห้ามใส่คอนแทคเลนส์ขณะที่ต้องหยอดตาด้วยยาลีโวบูโนลอล  แพทย์จะให้คำปรึกษาได้เป็นอย่างดีว่า หลังการหยอดตาแล้วสามารถใส่คอนแทคเลนส์ได้เมื่อใด 
- ล้างมือก่อนทำการหยอดตาทุกครั้ง  หยอดยาลงบริเวณด้านในของเปลือกตา/หนังตาแล้วหลับตา  ใช้นิ้วคลึงบริเวณหัวตาอย่างแผ่วเบาเพื่อให้ตัวยากระจายได้ทั่ว ตา  หลับตาประมาณ 1 – 2 นาที  หลีกเลี่ยงการกระพริบตาถี่ๆ 
- เพื่อหลีกเลี่ยงการปนเปื้อนของเชื้อโรคลงในตัวยา  ห้ามมิให้ปลายหลอดหยดยา	 สัมผัสกับ เปลือกตา  นิ้วมือ  หรืออวัยวะอื่นใดของร่างกาย และปิดขวดอย่างมิดชิด	 	  หลังการหยอดตาเสร็จทันที 
- ควรใช้ยาลีโวบูโนลอลต่อเนื่องจนอาการดีขึ้น  หลีกเลี่ยงการลืมหยอดตา 
อนึ่ง สำหรับข้อมูลด้านความปลอดภัยของการใช้ยาลีโวบูโนลอล ที่ควรทราบและนำไปปฏิบัติ มีดังนี้ เช่น 
- หากพบว่ามีอาการ  ตาพร่า  ง่วงนอน  เวียนศีรษะ  หลังหยอดตาด้วยยาลีโวบูโนลอล ต้องหลีกเลี่ยงการขับขี่ยวดยานพาหนะทุกชนิด และ/หรือการทำงานกับเครื่องจักร ด้วยจะเกิดอุบัติเหตุได้ง่าย 
- ทุกครั้งที่ต้องพบ แพทย์  ทันตแพทย์  เภสัชกร  พยาบาล ควรต้องแจ้งให้ทราบว่าขณะนี้ตนเองอยู่ในช่วงที่ใช้ยาหยอดตาลีโวบูโนลอล 
- ผู้ป่วยโรคเบาหวานที่ได้รับยาลีโวบูโนลอล อาจทำให้เกิดภาวะน้ำตาลในเลือดต่ำได้ง่าย  สังเกตจากมีอาการ  หัวใจเต้นเร็ว  เพื่อป้องกันภาวะน้ำตาลในเลือดต่ำ  ผู้ป่วยควรแจ้งให้แพทย์ทราบเพื่อปรับขนาดรับประทานของยาโรคเบาหวานด้วย 
- ในส่วนประกอบของผลิตภัณฑ์ยาลีโวบูโนลอลบางสูตรตำรับ อาจมีองค์ประกอบทางเคมีของสารซัลไฟต์ (Sulfites) ซึ่งเป็นตัวกระตุ้นอาการแพ้ต่างๆ จึงเป็นเหตุผลที่ต้องระวังการใช้ยานี้กับผู้ที่มีโรคประจำตัวบางประเภท เช่น โรคหืด 
- ระหว่างการใช้ยาหยอดตาลีโวบูโนลอล ผู้ป่วยควรได้รับการวัดความดันตา  	 	  เป็นระยะๆตามที่แพทย์นัดหมายทุกครั้ง 
สำหรับผลข้างเคียงที่พบเห็นบ่อยสำหรับผู้ที่ใช้ยาหยอดตาลีโวบูโนลอล ได้แก่  มีอาการ   ตาพร่า  น้ำตามาก  รู้สึกปวดบริเวณคิ้วหรือหน้าผาก และตาแพ้แสงได้ง่าย 
กรณีที่ผู้ป่วยหยอดยาลีโวบูโนลอล เกินขนาด จะทำให้เกิดอาการ วิงเวียน  หัวใจเต้นช้าตามมา  หากพบอาการดังกล่าว ควรต้องรีบนำผู้ป่วยส่งโรงพยาบาลโดยเร็ว รีบด่วน 
อนึ่ง  หากมีข้อสงสัยเกี่ยวกับการใช้ยาลีโวบูโนลอลเพิ่มเติม  สามารถสอบถามได้จากจักษุแพทย์หรือเภสัชกรได้โดยทั่วไป 
 ///// ลีโวบูโนลอลมีสรรพคุณ(คุณสมบัติ)อย่างไร? ///// 
ลีโวบูโนลอลมีสรรพคุณ/ข้อบ่งใช้ เช่น 
- บำบัดรักษาโรคต้อหิน (Open-angle glaucoma) 
- ใช้ลดความดันที่เกิดภายในลูกตา/ความดันตาสูง (Ocular hypertension) 
 
 ///// ลีโวบูโนลอลมีกลไกการออกฤทธิ์อย่างไร? ///// 
ยาลีโวบูโนลอล เป็นยาประเภทเบต้า-บล็อกเกอร์ (Beta-blocker)  ตัวยาจะออกฤทธิ์ลดการผลิตของเหลวภายในลูกตา ส่งผลให้แรงดันภายในลูกตา/ความดันตาลดลง ด้วยกลไกนี้เอง ที่ทำให้เกิดฤทธิ์ของการรักษาตามสรรพคุณ 
 
 ///// ลีโวบูโนลอลมีรูปแบบการจัดจำหน่ายอย่างไร? ///// 
ยาลีโวบูโนลอลมีรูปแบบการจัดจำหน่ายเป็น ยาหยอดตา ขนาดความเข้มข้น 0.25 และ 0.50% 
 
 ///// ลีโวบูโนลอลมีขนาดการใช้ยาอย่างไร? ///// 
ยาลีโวบูโนลอลมีขนาดการใช้ เช่น 
 
- ผู้ใหญ่อายุตั้งแต่ 18 ปีขึ้นไป: หยอดตาด้วยยานี้ที่มีความเข้มข้น 0.25%, 1 – 2 หยด วันละ 2 ครั้ง หรือหยอดตาด้วยยาที่มีความเข้มข้น 0.5% 1 – 2 หยด วันละ 1 ครั้ง 
- เด็กและผู้อายุต่ำกว่า 18 ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในผู้อยู่ในวัยนี้   การใช้ยานี้ในผู้อยู่ในวัยดังกล่าว  จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- กรณีที่พบว่าอาการต้อหินมีความรุนแรงมาก  แพทย์สามารถปรับขนาดหยอดยาขนาดความเข้มข้น 0.5% ได้ถึง 2 ครั้ง/วัน 
-  หยอดตาด้วยยานี้ต่อเนื่องจนกระทั่งอาการดีขึ้นตามคำสั่งแพทย์ และปรึกษาแพทย์ทุกครั้งว่าสมควรหยุดการใช้ยานี้ หรือต้องใช้ต่อเนื่องไปอีกระยะหนึ่ง 
- ยานี้ออกฤทธิ์ได้นานถึง 24 ชั่วโมง  การใช้ยานี้ตามคำสั่งแพทย์ (1 – 2 ครั้ง/วัน) สามารถบรรเทาอาการของต้อหินหรือภาวะความดันในลูกตาสูงได้เป็นอย่างดี 
- หากพบว่าในขวดยานี้มีสิ่งปนเปื้อนหรือมีสิ่งสกปรกเจือปน ให้ทิ้งทำลายยาขวดนั้นและขอแพทย์เพื่อเปลี่ยนยาขวดใหม่แทน 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาลีโวบูโนลอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคความดันโลหิตต่ำ  โรคปอด  โรคหัวใจ  รวมทั้งกำลังกินยา/ใช้ยาอะไรอยู่ เพราะยาลีโวบูโนลอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                        เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมหยอดยาควรทำอย่างไร? ///// 
หากลืมหยอดตาด้วยยา ลีโวบูโนลอล สามารถหยอดตาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มขนาดการหยอดยาเป็น 2 เท่า 
 
 
 ///// ลีโวบูโนลอลมีผลไม่พึงประสงค์อย่างไร? ///// 
ยาลีโวบูโนลอลสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อตา:  เช่น  ปวดตา รู้สึกระคายเคืองตา เยื่อตาอักเสบ ตาแดงด้วยมีอาการเลือดคั่งในตา  ลดการตอบสนองของกระจกตา/กระจกตาลดความรู้สึก ตาพร่า เปลือกตาบวม  ตาแห้ง 
- ผลต่อระบบทางเดินหายใจ:  เช่น  อาจมีภาวะหอบหืดเกิดขึ้น  ระคายคอ  แน่น/คัดจมูก  หลอดลมหดเกร็ง/หายใจลำบาก  ไอ    ภาวะหายใจล้มเหลว 
- ผลต่อระบบหัวใจและหลอดเลือด:  เช่น  อาจเกิดภาวะมือ – เท้าเย็น/ Raynaud’s phenomenon   หัวใจเต้นช้า  หัวใจหยุดเต้น   ชีพจรเต้นผิดปกติ  ความดันโลหิตต่ำ  หัวใจเต้นผิดจังหวะ   หัวใจล้มเหลว  เจ็บหน้าอก 
- ผลต่อระบบประสาท:  เช่น  รู้สึกสับสน  วิงเวียน  ง่วงนอน  ปวดศีรษะ  ความจำแย่ลง  สมองขาดเลือด  รู้สึกกล้ามเนื้ออ่อนแรง   ความรู้สึกสัมผัสเพี้ยน 
- ผลต่อระบบทางเดินอาหาร:  เช่น  คลื่นไส้  ท้องเสีย  ปวดท้อง  ปากแห้ง  อาหารไม่ย่อย  และอาเจียน 
- ผลต่อระบบสืบพันธุ์:  เช่น  สมรรถภาพทางเพศน้อยลง 
- ผลต่อสภาพจิตใจ:  เช่น  ซึมเศร้า  นอนไม่หลับ  ฝันร้าย 
- ผลต่อผิวหนัง:  เช่น  อาจพบภาวะ Steven-Johnson syndrome  เกิดลมพิษ   ผื่นผิวหนังอักเสบ  ผื่นคัน  เปลือกตาร้อนแดง  ขนร่วง 
- ผลต่อระบบเผาผลาญพลังงานของร่างกาย:  เช่น  เกิดภาวะน้ำตาลน้ำตาลในเลือดต่ำ 
 
 ///// มีข้อควรระวังการใช้ลีโวบูโนลอลอย่างไร? ///// 
มีข้อควรระวังการใช้ยาลีโวบูโนลอล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับ สตรีตั้งครรภ์  สตรีที่อยู่ในภาวะให้นมบุตร  รวมถึงผู้ที่มีอายุต่ำกว่า18 ปีลงมา 
- ห้ามใช้ยานี้กับผู้ป่วยด้วย โรคหืด  โรคปอดอุดกั้นเรื้อรัง  ผู้ที่มีภาวะหัวใจเต้นช้า(Sinus  bradycardia)  ผู้ป่วยโรคหัวใจล้มเหลว  ผู้ที่มีภาวะคลื่นไฟฟ้าหัวใจผิดปกติ 
- ห้ามใช้ยาที่มีสภาพของยาเปลี่ยนไปจากเดิม หรือในขวดยามีสิ่งแปลกปลอมเจือปนลงไป 
- ห้ามใช้เป็นยารับประทานหรือนำไปหยอดหู 
- หลีกเลี่ยงการใช้ยานี้กับผู้ป่วยโรคหัวใจชนิดต่างๆ หรือผู้ป่วยด้วยโรคหืด  	  การใช้ยานี้กับผู้ป่วยที่มีโรคประจำตัว ควรต้องปรึกษาแพทย์/จักษุแพทย์ทุกครั้ง 
- เพิ่มความระมัดระวังการใช้ยานี้กับผู้ป่วยกลุ่มต่อไปนี้  ผู้ป่วยโรคเบาหวาน  ผู้ป่วย	 โรคกล้ามเนื้ออ่อนแรง  ผู้เคยมีประวัติหลอดลมเกร็งตัว/หายใจลำบาก  ผู้ป่วยด้วยโรคต่อมไทรอยด์เป็นพิษ 
- มาพบจักษุแพทย์ตามนัดทุกครั้ง เพื่อแพทย์วัดความดันตา และประเมินผลการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาลีโวบูโนลอลด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ลีโวบูโนลอลมีปฏิกิริยาระหว่างยากับยาตัวอื่นอย่างไร? ///// 
ยาลีโวบูโนลอลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาลีโวบูโนลอลร่วมกับยา Reserpine  ด้วยอาจทำให้เกิดภาวะ                 ความดันโลหิตต่ำ หรือหัวใจเต้นช้าตามมา 
- การใช้ยาลีโวบูโนลอลร่วมกับยา Aminophylline  อาจทำให้ประสิทธิภาพการรักษาของยาลีโวบูโนลอลด้อยลง และกลับทำให้ผู้ป่วยได้รับผลข้างเคียงจากยา Aminophylline มากยิ่งขึ้น โดยสังเกตได้จากอาการ คลื่นไส้ อาเจียน  นอนไม่หลับ  กระสับกระส่าย  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาลีโวบูโนลอลร่วมกับยา Methyldopa  อาจทำให้เกิดภาวะความดันโลหิตสูงตามมา  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาลีโวบูโนลอลร่วมกับยา Verapamil  อาจทำให้ผู้ป่วยมีอาการอ่อนแรง     ปวดศีรษะ  เป็นลม  มือ – เท้าบวม  น้ำหนักตัวเพิ่ม  หายใจขัด/หายใจลำบาก  แน่นหน้าอก  หัวใจเต้นผิดปกติ  เพื่อเป็นการป้องกันภาวะดังกล่าว ควรหลีกเลี่ยงการใช้ยาร่วมกัน 
 ///// ควรเก็บรักษาลีโวบูโนลอลอย่างไร? ///// 
ควรเก็บยาลีโวบูโนลอลในช่วงอุณหภูมิ 15 – 25 องศาเซลเซียส(Celsius)                                                           ห้ามเก็บยาในช่องแช่แข็งของตู้เย็น  	ไม่เก็บยาในห้องน้ำหรือรถยนต์  เก็บยาให้พ้นมือเด็กและสัตว์เลี้ยง   และเก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// ลีโวบูโนลอลมีชื่ออื่นอีกไหม? ผลิตจากบริษัทอะไรบ้าง? ///// 
ยาลีโวบูโนลอลที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ ที่จำหน่ายในต่างประเทศ เช่น  AK-Beta, Liquifilm 
 ///// บรรณานุกรม ///// 
https://en.wikipedia.org/wiki/Levobunolol [2016,Dec24] 
http://www.allergan.com/assets/pdf/betagan_pi [2016,Dec24] 
http://www.mims.com/thailand/drug/info/levobunolol/?type=brief&amp;mtype=generic [2016,Dec24] 
https://www.drugs.com/cdi/levobunolol-drops.html [2016,Dec24]
