ฟีโนเทอรอล (Fenoterol)
 ///// บทนำ ///// 
ยาฟีโนเทอรอล (Fenoterol) เป็นยาในกลุ่ม Beta 2 adrenergic agonist ทางคลินิกใช้เป็นยาขยายหลอดลมและช่วยบำบัดอาการหอบหืด เพื่อประสิทธิภาพของการรักษาจึงใช้ยานี้ร่วมกับยา Ipratropium โดยมีรูปแบบผลิตภัณฑ์เป็นยาพ่นผ่านเครื่องพ่นทั่วไปเข้าทางเดินหายใจโดยพ่นผ่านช่องปาก หรือเป็นยาพ่นผ่านเครื่องพ่นครอบทั้งจมูกและปากกรณีเป็นเครื่องพ่นเฉพาะชนิดที่เรียกว่า Nebuliser ที่ใช้เมื่อผู้ป่วยอยู่โรงพยาบาล 
ยาฟีโนเทอรอลมีการออกฤทธิ์ได้ในระยะเวลาสั้นๆ ยาฟีโนเทอรอลมิได้ออกฤทธิ์กับหลอดลมของคนเราเท่านั้น แต่ออกฤทธิ์และส่งผลต่อการทำงานของระบบอวัยวะต่างๆของร่างกายได้อีกอาทิ ทำให้อัตราการเต้นของหัวใจเร็วขึ้น มีความดันโลหิตในช่วงหัวใจบีบตัวสูงแต่ขณะที่หัวใจคลายตัวกับทำให้ความดันโลหิตลดต่ำ เกิดอาการสั่นของกล้ามเนื้อ มีระดับของเกลือโพแทสเซียมในเลือดต่ำลง หากใช้กับสตรีตั้งครรภ์จะทำให้มดลูกเกิดการคลายตัวซึ่งทางคลินิกได้นำมาใช้เป็นยาป้องกันการคลอดบุตรก่อนกำหนด 
นอกจากนี้ยังมีข้อควรระวังอีกหลายประการที่ผู้ป่วย/ผู้บริโภคควรทราบก่อนการใช้ยาฟีโนเทอรอลเช่น 
- ห้ามและหลีกเลี่ยงการใช้ยาฟีโนเทอรอลกับผู้ป่วยโรคกล้ามเนื้อหัวใจเสื่อมชนิดโรคกล้ามเนื้อหัวใจหนา (Hypertrophic obstructive cardiomyopathy) หรือผู้ที่มีภาวะหัวใจเต้นผิดจังหวะชนิด Tachyarrhythmia 
- ห้ามใช้กับผู้ที่แพ้ยานี้หรือแพ้ยาในกลุ่มอะโทรปีน (Atropine-like substances) 
- การใช้ยาฟีโนเทอรอลร่วมกับกลุ่มอนุพันธุ์ยาแซนทีน (Xanthine derivatives) อย่างเช่น ยา Theophylline จะทำให้เกิดการขยายหลอดลมมากเกินไปอีกทั้งส่งผลให้เกิดอาการข้างเคียง (ผลข้างเคียง) ต่างๆตามมาอย่างมากมาย 
- การใช้ฟีโนเทอรอลร่วมกับยากลุ่มเบต้าบล็อกเกอร์ (Beta blocker) จะทำให้ฤทธิ์ของการขยายหลอดลมลดลงอย่างมากและเป็นเหตุให้ประสิทธิภาพการรักษาลดลงอย่างเห็นได้ชัด 
ยาฟีโนเทอรอลถูกบรรจุอยู่ในบัญชียาหลักแห่งชาติของไทยและระบุให้ใช้ร่วมกับยา Ipratro pium เพื่อนำมาเป็นยาขยายหลอดลม และจัดให้อยู่ในหมวดของยาอันตราย การใช้ยานี้จะต้องเป็นไปตามคำสั่งของแพทย์เท่านั้น ผู้บริโภคไม่สมควรไปซื้อหายามาใช้เองโดยมิได้มีการตรวจคัดกรองจากแพทย์ก่อน ยานี้มีการวางจำหน่ายตามร้านขายยาโดยทั่วไป อีกทั้งสามารถพบเห็นการใช้ตามสถานพยาบาลทั้งของรัฐและเอกชน 
 ///// ฟีโนเทอรอลมีสรรพคุณ (คุณสมบัติ) อย่างไร? ///// 
ยาฟีโนเทอรอลมีสรรพคุณ/ข้อบ่งใช้เช่น 
- ใช้ขยายหลอดลมในผู้ป่วยโรคหืด 
- ใช้ป้องกันและรักษาบรรเทาอาการของโรคปอดอุดกั้นเรื้อรัง 
 ///// ฟีโนเทอรอลมีกลไกการออกฤทธิ์อย่างไร? ///// 
ยาฟีโนเทอรอลมีกลไกการออกฤทธิ์คือ ตัวยาจะออกฤทธิ์ทำให้หลอดลมขยายตัวและยังทำหน้าที่ต่อต้านสารที่ทำให้หลอดลมหดตัวเช่น Histamine, Methacholine รวมถึงสารที่กระตุ้นให้มีอาการแพ้จนเป็นสาเหตุของการหอบ/หลอดลมหดตัวเกิดขึ้น 
 ///// ฟีโนเทอรอลมีรูปแบบการจัดจำหน่ายอย่างไร? ///// 
ยาฟีโนเทอรอลมีรูปแบบการจัดจำหน่ายเป็นยาพ่นผ่านทางช่องปากและ/หรือเป็นยาพ่นผ่านทั้งทางช่องปากและช่องจมูกชนิดสารละลายที่ผสมร่วมกับยาอื่นเช่น 
- Ipratropium Br/Bromide 20 ไมโครกรัม + Fenoterol HBr/Hydrobromide 50 ไมโครกรัมต่อการพ่นยา 1 ครั้ง 
- Ipratropium Br 0.25 มิลลิกรัม + Fenoterol HBr 0.5 มิลลิกรัมต่อมิลลิลิตร 
- Ipratropium Br 0.5 มิลลิกรัม + Fenoterol HBr 1.25 มิลลิกรัมต่อ 4 มิลลิลิตร (unit-dose vial) 
 ///// ฟีโนเทอรอลมีขนาดการบริหารยาอย่างไร? ///// 
ยาฟีโนเทอรอลมีขนาดการบริหารยา/ใช้ยาเช่น 
ก.	ผู้ใหญ่และเด็กที่มีอายุมากกว่า 6 ปีขึ้นไป: 
- ขณะมีอาการเฉียบพลันให้พ่นยา 2 - 4 ครั้ง 
- สำหรับบำบัดรักษาอาการให้พ่นยา 1 - 8 ครั้ง/วัน 
ข. เด็กอายุตั้งแต่ 6 ปีลงมา: ขนาดใช้ยานี้กับเด็กกลุ่มนี้ยังมิได้มีการยืนยันและจัดทำในทางคลินิก การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
*อนึ่ง สำหรับสูตรตำรับยานี้ที่มีการบรรจุหลอดและใช้พ่นหมดหลอดหรือที่เรียกว่า Unit-dose-vial ต้องใช้เครื่องพ่นยาที่มีลักษณะเฉพาะ (Nebuliser) โดยมากจะพบเห็นการใช้แต่ในสถานพยาบาลเท่านั้น 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาฟีโนเทอรอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาฟีโนเทอรอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมพ่นยาควรทำอย่างไร? ///// 
กรณีที่ลืมพ่นยาฟีโนเทอรอลให้พ่นยาทันทีที่นึกขึ้นได้ หากเวลาใกล้เคียงกับการพ่นยาใน ครั้งถัดไป ไม่จำเป็นต้องปรับขนาดการพ่นยาเพิ่มขึ้นเป็น 2 เท่า 
อย่างไรก็ตามเพื่อประสิทธิภาพของการรักษาควรพ่นยาฟีโนเทอรอลให้ตรงเวลา 
 ///// ฟีโนเทอรอลมีผลไม่พึงประสงค์อย่างไร? ///// 
ยาฟีโนเทอรอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบการทำงานของอวัยวะต่างๆในร่างกายดังนี้เช่น 
- ผลต่อระบบการทำงานของหัวใจ: เช่น ทำให้หัวใจเต้นผิดจังหวะ ชีพจรเต้นเร็วหรืออาจช้าก็ได้ มีอาการเจ็บหน้าอก 
- ผลต่อกล้ามเนื้อ: เช่น เกิดตะคริว กล้ามเนื้ออ่อนแรง ตัวสั่น 
- ผลต่อระบบประสาท: เช่น เกิดอาการวิงเวียน ปวดศีรษะ กระสับกระส่าย 
- ผลต่อผิวหนัง: เช่น พบผื่นคัน หรือมีอาการบวมของผิวหนัง 
- ผลต่อระบบทางเดินหายใจ: เช่น พบอาการไอ หายใจลำบาก 
 ///// มีข้อควรระวังการใช้ฟีโนเทอรอลอย่างไร? ///// 
มีข้อควรระวังการใช้ยาฟีโนเทอรอลเช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุโดยไม่มีคำสั่งจากแพทย์ 
- ห้ามซื้อยานี้มาใช้เองโดยมิได้รับการตรวจคัดกรองจากแพทย์ก่อน 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามให้ยานี้เข้าตาหรือควรหลับตาทุกครั้งที่ต้องพ่นยา กรณีที่ตัวยาสัมผัสตาให้ล้างออกด้วยน้ำสะอาดทันที 
- ระวังการใช้ยานี้กับผู้ป่วยโรคหัวใจ โรคความดันโลหิตสูง โรคต่อมไทรอยด์เป็นพิษ โรคต้อหิน โรคเบาหวาน 
- ฝึกหัดวิธีใช้ยานี้อย่างถูกต้องจากแพทย์หรือเภสัชกรหรือพยาบาลก่อนนำยากลับมาใช้ที่บ้าน 
- กรณีที่ไม่ได้ใช้ยาพ่นนี้นานเกิน 3 วัน ก่อนการใช้ทุกครั้งให้ทดสอบพ่นยาทิ้งประมาณ 2 ครั้ง เพื่อเป็นการตรวจสอบว่าระบบการพ่นยายังใช้ได้เป็นปกติหรือไม่ 
- หากต้องพ่นยาเกิน 1 ครั้งให้รอเวลาประมาณ 15 วินาทีแล้วค่อยพ่นยาครั้งถัดไป 
- กรณีที่มีอาการวิงเวียนหลังการใช้ยานี้ให้หลีกเลี่ยงการขับขี่ยวดยานพาหนะใดๆรวมถึงการทำงานที่เกี่ยวข้องกับเครื่องจักรเพราะอาจเกิดอุบัติเหตุได้ 
- กรณีที่ใช้ยานี้แล้วอาการไม่ดีขึ้นหรือการใช้ยานี้ขณะที่มีอาการหอบแบบเฉียบพลันแล้วไม่ได้ผล ให้รีบกลับมาพบแพทย์/มาโรงพยาบาลเพื่อให้แพทย์พิจารณาปรับแนวทางการรักษา 
- มาพบแพทย์ตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟีโนเทอรอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟีโนเทอรอลมีปฏิกิริยาระหว่างยากับยาตัวอื่นอย่างไร? ///// 
ยาฟีโนเทอรอลมีปฏิกิริยาระหว่างยากับยาตัวอื่นเช่น 
- การใช้ยาฟีโนเทอรอลร่วมกับยา Atomoxetine อาจทำให้มีภาวะความดันโลหิตสูงมากขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- หลีกเลี่ยงการใช้ยาฟีโนเทอรอลร่วมกับยากลุ่ม Corticosteroid, Beta 2 adrenergic agonist และยาขับปัสสาวะ ด้วยจะทำให้เกิดภาวะเกลือโพแทสเซียมในเลือดต่ำและส่งผลต่อการทำงานของร่างกาย 
- การใช้ยาฟีโนเทอรอลกับผู้ป่วยเบาหวานที่มีการใช้ยาอินซูลินสามารถส่งผลให้ระดับอินซูลินของร่างกายทำงานได้มากขึ้น หากจำเป็นต้องใช้ยาร่วมกันแพทย์จะปรับขนาดการใช้ให้เหมาะสมกับผู้ป่วยที่ใช้ยาอินซูลินเป็นรายบุคคลไป 
 ///// ควรเก็บรักษาฟีโนเทอรอลอย่างไร? ///// 
ควรเก็บยาฟีโนเทอรอลภายใต้อุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ฟีโนเทอรอลมีชื่ออื่นอีกไหม? ผลิตจากบริษัทอะไรบ้าง? ///// 
ยาฟีโนเทอรอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Beta2-adrenergic_agonist  [2016,Feb20] 
https://en.wikipedia.org/wiki/Fenoterol  [2016,Feb20] 
http://www.mims.com/Thailand/drug/search?q=fenoterol  [2016,Feb20] 
http://www.mims.com/Thailand/drug/info/berodual-berodual%20forte/?type=full#Indications  [2016,Feb20] 
http://onlinelibrary.wiley.com/doi/10.1111/j.1527-3466.1999.tb00006.x/pdf  [2016,Feb20] 
http://www.mims.com/Thailand/drug/info/berodual-berodual%20forte/?type=full#Actions  [2016,Feb20] 
http://www.medicinenet.com/fenoterol_inhalation_solution-oral/page2.htm#SideEffects  [2016,Feb20] 
http://www.drugbank.ca/drugs/DB01288  [2016,Feb20]
