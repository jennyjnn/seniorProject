แพรนลูคาสท์ (Pranlukast)
 ///// บทนำ ///// 
ยาแพรนลูคาสท์(Pranlukast หรือ Pranlukast hydrate) เป็นยาประเภท Leukotriene receptor antagonists(Leukotriene antagonists)     ทางคลินิกนำมาใช้รักษาอาการของโรคหืดรวมถึงอาการแพ้สารต่างๆที่เกิดในช่องระบบทางเดินหายใจ  รูปแบบของเภสัชภัณฑ์ของยานี้ เป็นยาชนิดรับประทาน  หลังการดูดซึมจากระบบทางเดินอาหาร ตัวยานี้จะถูกเอนไซม์ในตับที่มีชื่อว่า CYP3A4 (Cytochrome P450 3A4) เปลี่ยน แปลงโครงสร้างทางเคมีของยานี้อย่างต่อเนื่องตลอดเวลา  โดยร่างกายต้องใช้เวลา ประมาณ 1.5 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับอุจจาระและปัสสาวะ 
สิ่งสำคัญบางประการที่ผู้บริโภค/ผู้ป่วยควรทราบเกี่ยวกับยาแพรนลูคาสท์  อาทิ เช่น 
- ยาแพรนลูคาสท์ไม่สามารถบำบัดอาการหอบหืดที่เกิดทันที/เฉียบพลันได้  ดังนั้นขณะที่ผู้ป่วยเกิดอาการหอบหืด  อึดอัด/ หายใจไม่สะดวก/หายใจลำบาก   ต้องใช้ยาขยายหลอดลมชนิดออกฤทธิ์เร็ว(เช่นยา Albuterol) หรือยาสเตียรอยด์ชนิดที่ออกฤทธิ์เร็ว(เช่นยา Prednisolone)เพื่อช่วยเหลือผู้ป่วย ซึ่งโดยทั่วไป แพทย์มักจะแนะนำให้ผู้ป่วยพกยาที่ช่วยบรรเทาอาการหอบหืดแบบเฉียบพลันติดตัวไว้เสมอ 
- กรณีที่ผู้ป่วยได้รับยาแพรนลูคาสท์ร่วมกับยาสเตียรอยด์ แพทย์จะปรับลดสัดส่วนการใช้ยาประเภทสเตียรอยด์ลง และจะพิจารณาปรับขนาดการใช้ยาทั้ง 2 กลุ่มที่เหมาะสมที่จะทำให้อาการหอบหืดของผู้ป่วยดีขึ้น 
- ยาในกลุ่ม Leukotriene antagonists  อาจก่อให้เกิดภาวะซึมเศร้ากับผู้ป่วยจนถึงขั้นทำร้ายตัวเอง  ญาติของผู้ป่วยต้องมีบทบาทเฝ้าระวังพฤติกรรมของผู้ป่วย	 ขณะที่ใช้ยากลุ่มนี้ ถ้าหากมีอาการซึมเศร้า ต้องรีบพาผู้ป่วยพบแพทย์/ไปโรงพยาบาล ไม่ต้องรอถึงวันแพทย์นัด 
- ห้ามใช้ยานี้กับผู้ป่วย โรคตับ เช่น  โรคตับแข็ง 
- ยาแพรนลูคาสท์สามารถใช้ได้ทั้งในผู้ใหญ่และในเด็ก แต่การใช้ยานี้จะต้อง ใช้ตามคำสั่งของแพทย์เท่านั้น  ห้ามมิให้ผู้บริโภคไปซื้อหายานี้มาใช้เอง 
ทั้งนี้ เพื่อให้ได้รับประโยชน์สูงสุดจากการใช้ยาแพรนลูคาสท์  ผู้ป่วยจะต้องใช้ยานี้และปฏิบัติตัวตามที่ แพทย์/พยาบาล/เภสัชกร แนะนำอย่างเคร่งครัด  และหากมีข้อสงสัยเพิ่มเติม ผู้บริโภค/ผู้ป่วยสามารถสอบถามข้อมูลต่างๆของยานี้ได้จากแพทย์หรือเภสัชกรโดยทั่วไป 
 
 ///// แพรนลูคาสท์มีสรรพคุณ(คุณสมบัติ)อย่างไร? ///// 
ยาแพรนลูคาสท์มีสรรพคุณ/ข้อบ่งใช้ เพื่อ 
- รักษาอาการหอบหืดจากโรคหืด 
- รักษาอาการโรคภูมิแพ้ของระบบทางเดินหายใจ เช่น โรคภูมิแพ้หูคอจมูก 
 ///// แพรนลูคาสท์มีกลไกการออกฤทธิ์อย่างไร? ///// 
ยาแพรนลูคาสท์มีกลไกการออกฤทธิ์ที่เป็นลักษณะการออกฤทธ์ของยากลุ่ม Leukotriene receptor antagonist ในบริเวณช่องทางเดินหายใจของมนุษย์ โดยตัวยาจะป้องกันไม่ให้เกิดอาการบวมข้องเยื่อเมือก และรวมถึงลดการหดตัวของกล้ามเนื้อเรียบในช่องทางเดินหายใจ/หลอดลม   นอกจากนั้น ยังช่วยลดการขับ เมือก/ สารคัดหลั่งต่างๆของหลอดลมที่อุดกั้นทางเดินหายใจ  จากกลไกที่กล่าวมาจึงก่อให้เกิดฤทธิ์ของการรักษาตามสรรพคุณ 
 
 ///// แพรนลูคาสท์มีรูปแบบการจัดจำหน่ายอย่างไร? ///// 
ยาแพรนลูคาสท์มีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วย Pranlukast 112.5 มิลลิกรัม/แคปซูล 
 
 ///// แพรนลูคาสท์มีขนาดรับประทานอย่างไร? ///// 
ยาแพรนลูคาสท์มีขนาดรับประทาน เช่น 
- ผู้ใหญ่:   รับประทานครั้งละ 225 มิลลิกรัม วันละ 2 ครั้ง  เช้า-เย็น 
- เด็ก:  รับประทาน  3.5 มิลลิกรัม/น้ำหนักตัว 1 กิโลกรัม วันละ 2 ครั้ง  เช้า-เย็น   ขนาดรับประทานสูงสุดไม่เกิน  10 มิลลิกรัม/น้ำหนักตัว 1 กิโลกรัม/วัน
ห้ามรับประทานยาเกิน 450 มิลลิกรัม/วัน 
อนึ่ง: 
- ระยะเวลาในการใช้ยานี้ ขึ้นกับดุลพินิจของแพทย์ 
- ควรรับประทานยานี้ ก่อนอาหาร 
*****หมายเหตุ: ขนาดยา และระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแพรนลูคาสท์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  รวมทั้งกำลังกินยา/ใช้ยาอะไรอยู่เพราะยาแพรนลูคาสท์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร             เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแพรนลูคาสท์ สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า  ให้รับประทานยาขนาดปกติ 
 
 ///// แพรนลูคาสท์มีผลไม่พึงประสงค์อย่างไร? ///// 
ยาแพรนลูคาสท์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร: เช่น  รู้สึกไม่สบายในช่องท้อง 
- ผลต่อระบบประสาท:  เช่น   ปวดศีรษะ  มีไข้ 
- ผลต่อระบบทางเดินหายใจ:  เช่น   เกิดการติดเชื้อที่ทางเดินหายใจ/โรคติดเชื้อทางเดินหายใจได้ง่าย 
- ผลต่อระบบกล้ามเนื้อและกระดูก:    เช่น  ปวดข้อ   ปวดกล้ามเนื้อ 
 
 ///// มีข้อควรระวังการใช้แพรนลูคาสท์อย่างไร? ///// 
มีข้อควรระวังการใช้ยาแพรนลูคาสท์  เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่มีอาการหดเกร็งของหลอดลมแบบเฉียบพลัน 
- ห้ามปรับขนาดรับประทานด้วยตนเอง และต้องใช้ยานี้ตามขนาดรับประทานและใช้นาน ตามระยะเวลาที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น แคปซูลแตกหัก หรือสีแคปซูลเปลี่ยนไป หรือตัวแคปซูลเปียกชื้น 
- ห้ามใช้กับผู้ป่วยโรคตับ 
- ระวังการใช้ยากับสตรีมีครรภ์/ตั้งครรภ์  สตรีในภาวะให้นมบุตรรวมถึง เด็กและผู้สูงอายุ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาแพรนลูคาสท์ด้วย) ยาแผนโบราณ   อาหารเสริม  ผลิตภัณฑ์เสริมอาหาร  ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// แพรนลูคาสท์มีปฏิกิริยาระหว่างยากับยาตัวอื่นอย่างไร? ///// 
การใช้ยาแพรนลูคาสท์ร่วมกับยาต้านการแข็งตัวของเลือด อย่างเช่นยา Warfarin  อาจทำให้เวลาการแข็งตัวของเลือดเพิ่มขึ้น หรืออาจเกิดภาวะเลือดออกง่าย  หากไม่มีความจำเป็นใดๆ  ควรหลีกเลี่ยงการใช้ยาร่วมกัน 
 
 ///// ควรเก็บรักษาแพรนลูคาสท์อย่างไร? ///// 
ควรเก็บยาแพรนลูคาสท์ในช่วงอุณหภูมิห้องที่เย็น  ห้ามเก็บยาในช่องแช่แข็งตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// แพรนลูคาสท์มีชื่ออื่นอีกไหม? ผลิตจากบริษัทอะไรบ้าง? ///// 
ยาแพรนลูคาสท์ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Prakanon, Pranair 
 ///// บรรณานุกรม ///// 
http://www.e-search.ne.jp/~jpr/PDF/ONO04.PDF[2017,June24] 
http://www.mims.com/indonesia/drug/info/pranlukast?mtype=generic[2017,June24] 
https://www.drugbank.ca/drugs/DB01411[2017,June24] 
https://en.wikipedia.org/wiki/Pranlukast[2017,June24]
