ลีโวนอร์เจสเตรล (Levonorgestrel)
 ///// บทนำ ///// 
ลีโวนอร์เจสเตรล (Levonorgestrel) เป็นยาคุมกำเนิด จัดเป็นฮอร์โมนสังเคราะห์กลุ่มเดียวกับฮอร์โมนโปรเจสโตเจน (Progestogen) และถูกนำไปใช้เป็นยาคุมกำเนิดอย่างแพร่หลาย โดยผลิตเป็นยาฮอร์โมนเดี่ยวและผลิตผสมรวมกับฮอร์โมนเอสโตรเจน (Estrogen) นอกจากนี้ยังใช้เป็นยาเม็ดคุมกำเนิดฉุกเฉิน (อ่านเพิ่มเติมในเว็บ haamor.com บทความเรื่อง การคุมกำเนิดฉุกเฉิน) ซึ่งต้องเพิ่มปริมาณความเข้มข้นของฮอร์โมนลีโวนอร์เจสเตรลหลายเท่าตัว 
 ///// ลีโวนอร์เจสเตรลมีสรรพคุณอย่างไร? ///// 
ยาลีโวนอร์เจสเตรลมีสรรพคุณดังนี้ 
- ใช้เป็นยาคุมกำเนิดและป้องกันการตั้งครรภ์ 
- ใช้เป็นยาเม็ดคุมกำเนิดฉุกเฉินในกรณีที่การคุมกำเนิดเดิมเกิดข้อผิดพลาด เช่น ถุงยางอนามัยรั่วหรือฉีกขาดในขณะที่มีเพศสัมพันธ์ หรือกรณีถูกข่มขืน 
- ใช้เป็นฮอร์โมนทดแทนในหญิงที่หมดประจำเดือน 
- รักษาอาการประจำเดือนมามาก 
 ///// ลีโวนอร์เจสเตรลออกฤทธิ์อย่างไร? ///// 
ยาลีโวนอร์เจสเตรลออกฤทธิ์โดยยับยั้งการตกไข่ในรอบเดือนของผู้หญิง ทำให้เยื่อบุโพรงมดลูกหนาตัวขึ้นและยากต่อการฝังตัวของไข่ นอกจากนี้ยังทำให้บริเวณปากมดลูกมีสารคัดหลั่งลักษณะเหนียวข้นจึงทำให้ตัวอสุจิเข้าไปผสมกับไข่ได้ยาก 
 ///// ลีโวนอร์เจสเตรลมีรูปแบบการจัดจำหน่ายอย่างไร? ///// 
รูปแบบจำหน่ายของยาลีโวนอร์เจสเตรลสำหรับคุมกำเนิดคือ 
- ชนิดเม็ด ขนาด 30 และ 37.5 ไมโครกรัม 
- ชนิดเม็ดร่วมกับฮอร์โมนเอสโตรเจน ขนาด 150 และ 50 - 125 ไมโครกรัม 
- ชนิดฝังใต้ผิวหนัง ขนาด 75 มิลลิกรัม 
รูปแบบจำหน่ายของยาลีโวนอร์เจสเตรลสำหรับคุมกำเนิดฉุกเฉินคือ 
- ชนิดเม็ด ขนาด 750 ไมโครกรัม 
รูปแบบจำหน่ายของยาลีโวนอร์เจสเตรลสำหรับใช้เป็นฮอร์โมนทดแทนในหญิงวัยหมดประจำเดือนคือ 
- ชนิดเม็ด ขนาด 75 ไมโครกรัม 
- ชนิดแผ่นปิดผิวหนัง 7 ไมโครกรัม/24 ชั่วโมง และขนาด 15 ไมโครกรัม/24 ชั่วโมง 
รูปแบบจำหน่ายของยาลีโวนอร์เจสเตรลสำหรับรักษาอาการประจำเดือนมามากคือ 
- ชนิดสอดช่องคลอด ขนาด 52 มิลลิกรัม 
 ///// ลีโวนอร์เจสเตรลมีขนาดรับประทานอย่างไร? ///// 
การรับประทานยาเม็ดคุมกำเนิดชนิดต่างๆรวมทั้งยาลีโวนอร์เจสเตรลจะมีวิธีรับประทานที่แตกต่างกันไป ทั้งนี้ขึ้นกับวัตถุประสงค์ของผู้ใช้ ขนาด และปริมาณฮอร์โมนที่ประกอบอยู่ในเม็ดยาปกติสามารถรับประทานก่อนหรือหลังอาหารก็ได้ ที่สำคัญต้องได้รับคำแนะนำและวิธีรับประทานที่ถูกต้องจากแพทย์หรือเภสัชกร เพื่อเพิ่มความมั่นใจในการคุมกำเนิด ผู้บริโภคควรอ่านข้อแนะนำและรายละเอียดปลีกย่อยได้จากเอกสารกำกับยา การรับประทานยาลีโวนอร์เจสเตรลผิดวิธีหรือผิดขนาด นอกจากจะไม่ได้รับประสิทธิผลของการคุมกำเนิดและการรักษาแล้ว ยังอาจได้รับผลอันไม่พึงประสงค์หรือผลข้างเคียงติดตามมา กรณีที่ใช้ยาลีโวนอร์เจสเตรลสำหรับคุมกำเนิดฉุกเฉินไม่ควรใช้เกิน 2 ครั้ง/เดือน 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยาลีโวนอร์เจสเตรล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดรวมทั้งอาการจากการแพ้ยาเช่น กินยาแล้ว คลื่นไส้มาก ขึ้นผื่น หรือแน่น หายใจติดขัด/หายใจลำบาก                                                                                                            - มีโรคประจำตัวต่างๆเช่น โรคเบาหวาน โรคไมเกรน โรคความดันโลหิตสูง ซึมเศร้า และอื่นๆรวมทั้งกำลังกินยาอะไรอยู่ เพราะยาอาจส่งผลให้อาการของโรคเหล่านั้นรุนแรงขึ้น หรือเกิด ปฏิกิริยาระหว่างยากับยาอื่นๆที่กินอยู่ก่อนแล้ว 
- สุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายชนิดมักผ่านรกหรือ ผ่านเข้าสู่น้ำนมและส่งผลข้างเคียงต่อทารก สำหรับยาลีโวนอร์เจสเตรลห้ามใช้กับหญิงมีครรภ์โดยเด็ดขาดเพราะสามารถทำให้ทารกในครรภ์พิการได้ 
 ///// หากลืมรับประทานลีโวนอร์เจสเตรลควรทำอย่างไร? ///// 
หากลืมรับประทานยาลีโวนอร์เจสเตรลที่ใช้คุมกำเนิด (ยาเม็ดคุมกำเนิด) สามารถรับประทานทันทีที่นึกได้ โดยไม่ต้องเพิ่มขนาดยาเป็น 2 เท่า แต่ถ้าลืมรับประทานยาลีโวนอร์เจสเตรล ที่ใช้เพื่อวัตถุประสงค์อื่นๆรวมทั้งในภาวะฉุกเฉิน ควรต้องปรึกษาแพทย์ 
 ///// ลีโวนอร์เจสเตรลมีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง) จากยาลีโวนอร์เจสเตรลได้แก่ มีเลือดออกทางช่องคลอดกะปริดกะปรอย คลื่นไส้ อาเจียน ปวดศีรษะ เวียนศีรษะ คัดเต้านม ซึมเศร้า อาจเกิดฝ้า ผมร่วง มีอาการบวมน้ำ โรคความดันโลหิตสูง และมีภาวะเกล็ดเลือดต่ำ 
 ///// มีข้อควรระวังการใช้ลีโวนอร์เจสเตรลอย่างไร? ///// 
ข้อควรระวังในการใช้ยาลีโวนอร์เจสเตรลคือ 
- ระวังการใช้ยาลีโวนอร์เจสเตรลกับสตรีที่กำลังตั้งครรภ์ด้วยมีผลทำให้ทารกในครรภ์พิการ 
- ระวังการใช้ยาลีโวนอร์เจสเตรลกับสตรีที่อยู่ในภาวะให้นมบุตร เพราะยาสามารถปนออก มาในน้ำนมได้ซึ่งอาจส่งผลถึงทารก ดังนั้นจึงควรปรึกษาแพทย์ก่อนใช้ยาเสมอ หรือสตรีที่มีประวัติท้องนอกมดลูกเพราะอาจเกิดการท้องนอกมดลูกซ้ำได้ 
- ห้ามใช้ยาลีโวนอร์เจสเตรลรักษาภาวะเลือดออกบริเวณช่องคลอดโดยที่ไม่ได้ผ่านการตรวจร่างกายและวิเคราะห์อาการจากแพทย์ว่าเกิดจากสาเหตุใด เพราะอาจทำให้อาการของโรครุนแรงมากขึ้น 
- ห้ามใช้ยาลีโวนอร์เจสเตรลกับหญิงที่มีประวัติเป็นโรคมะเร็งเต้านม หรือกำลังเป็นโรคมะเร็งด้วยจะทำให้โรคมะเร็งกำเริบและรุนแรงขึ้น 
- ระวังการใช้ยาลีโวนอร์เจสเตรลกับผู้ป่วยโรคตับ-ไต ผู้ที่มีภาวะตับโต ตับทำงานผิดปกติ ผู้ป่วยโรคเบาหวาน โรคหืดลมชัก โรคไมเกรน เพราะอาจส่งผลให้โรครุนแรงขึ้นได้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมถึงยาลีโวนอร์เจสเตรล) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ลีโวนอร์เจสเตรลมีปฏิกิริยาระหว่างยากับยาตัวอื่นอย่างไร? ///// 
ยาลีโวนอร์เจสเตรลมีปฏิกิริยาระหว่างยากับยาตัวอื่นๆดังนี้ 
- การกินยาลีโวนอร์เจสเตรลร่วมกับยาต้านฮอร์โมนบางชนิดจะกระตุ้นการทำงานของตับ และก่อให้เกิดภาวะลีโวนอร์เจสเตรลในกระแสเลือดต่ำ ดังนั้นต้องปรับปริมาณการรับประทานของลีโวนอร์เจสเตรลเพิ่มขึ้นเพื่อให้ได้ประสิทธิภาพในการคุมกำเนิด ยาต้านฮอร์โมนดังกล่าวเช่น ยาอะมิโนกลูเททิไมด์ (Aminoglutethimide) 
- การกินยาลีโวนอร์เจสเตรลร่วมกับยาที่กดภูมิคุ้มกันต้านทานของร่างกายพบว่า ยาลีโวนอร์เจสเตรลจะทำให้ความเข้มข้นของยาดังกล่าวเพิ่มขึ้น นอกจากนี้ยังก่อให้เกิดความเป็นพิษต่อตับได้ด้วยยากดภูมิคุ้มกันต้านทานของร่างกายเช่น ไซโคลสปอริน (Ciclosporin หรือ Cyclosporin) 
 ///// ควรเก็บรักษาลีโวนอร์เจสเตรลอย่างไร? ///// 
ควรเก็บยาลีโวนอร์เจสเตรลให้พ้นแสงแดด เก็บภายใต้อุณหภูมิ 25 เซลเซียส (Celsius) เลี่ยงการเก็บในที่ชื้น ไม่ควรเก็บยาที่หมดอายุควรทิ้งทำลาย และเก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ลีโวนอร์เจสเตรลมีชื่ออื่นอีกไหม? ผลิตจากบริษัทอะไรบ้าง? ///// 
ยาลีโวนอร์เจสเตรลมีชื่อทางการค้าอื่นและบริษัทผู้ผลิตในประเทศไทย เช่น 
 ///// บรรณานุกรม ///// 
1.	Levonorgestrel. http://www.mims.com/Thailand/drug/search/levonorgestrel [2014,Oct25]
	2.	บุษบา จินดาวิจักษณ์. (2533). การใช้ยาในสตรีเพศ.คณะเภสัชศาสตร์ มหาวิทยาลัยมหิดล
