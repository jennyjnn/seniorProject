ไอบิวดิลาสท์ (Ibudilast)
 ///// บทนำ ///// 
ยาไอบิวดิลาสท์(Ibudilast) อีกชื่อ คือ MN-166 เป็นยาในกลุ่มฟอสโฟไดเอสเทอเรส อินฮิบิเตอร์ (phosphodiesterase inhibitor) มีฤทธิ์ต่อต้านการอักเสบ  ช่วยขยายหลอดลม  ขยายหลอดเลือด  และช่วยป้องกันผลกระทบจากการอักเสบต่อระบบประสาท   ทางคลินิกใช้ยานี้มาบำบัดอาการหอบหืด และบรรเทาอาการวิงเวียนศีรษะอันเนื่องมาจากระบบการหมุนเวียนเลือด/การไหลเวียนเลือดของสมองผิดปกติ 
รูปแบบเภสัชภัณฑ์ของยาไอบิวดิลาสท์ เป็นยาแบบรับประทาน  ขนาดการใช้ยานี้ของผู้ป่วยแต่ละบุคคลจะขึ้นอยู่กับความรุนแรงอาการโรค ภายหลังการถูกดูดซึมจากระบบทางเดินอาหาร ตัวยานี้ในกระแสเลือดจะถูกขับทิ้งไปกับปัสสาวะภายในเวลาประมาณ 72 ชั่วโมง 
ยาไอบิวดิลาสท์มีข้อจำกัดและข้อควรระวังบางประการที่ผู้บริโภ/ผู้ป่วยควรทราบดังต่อไปนี้ เช่น 
- ห้ามใช้กับผู้แพ้ยานี้ 
- หลีกเลี่ยงการใช้ยานี้กับผู้ที่มีภาวะอัมพาตจากสมองขาดเลือดแบบเฉียบพลัน  เพราะจะทำให้อาการผู้ป่วยแย่ลงอันเนื่องจากผลข้างเคียงของตัวยา 
- ยาไอบิวดิลาสท์มีผลข้างเคียงต่อการทำงานของตับ โดยทำให้เอนไซม์การทำงานของตับในเลือดสูงขึ้น  แพทย์จึงหลีกเลี่ยงการใช้ยานี้กับผู้ป่วยโรคตับชนิดต่างๆ 
- กลไกการทำลายของยาไอบิวดิลาสท์จะเกิดที่ตับ  การใช้ยากับผู้สูงอายุจึง	 ต้องปรับขนาดรับประทานที่เหมาะสม  ด้วยผู้ป่วยสูงอายุจะมีสภาพการทำงานของตับที่ถดถอยไปตามวัย การใช้ยานี้ที่ขนาดปกติในผู้สูงอายุ อาจทำให้มีการสะสมของตัวยานี้ในร่างกายผู้สูงอายุ จนก่อให้เกิดพิษ(ผลข้างเคียงรุนแรง)ต่อร่างกายผู้สูงอายุตามมา 
- ยาไอบิวดิลาสท์อาจทำให้เกล็ดเลือดทำงานน้อยลง ระหว่างใช้ยานี้แล้วตรวจพบว่า ผู้ป่วยเริ่มมีภาวะเลือดออกง่าย  แพทย์อาจต้องพิจารณาหยุดการใช้ยาไอบิวดิลาสท์ และเปลี่ยนไปใช้ยาอื่นแทน 
- ห้ามใช้ยานี้กับสตรีมีครรภ์(ตั้งครรภ์)  ด้วยมีงานวิจัยจากห้องทดลองพบว่า ยาไอบิวดิลาสท์สามารถทำให้การเจริญเติบโตของตัวอ่อน/ทารกในครรภ์ช้าลง 
- ห้ามใช้ยานี้กับเด็ก  ด้วยยังไม่มีข้อมูลความปลอดภัยที่เพียงพอมาสนับสนุน 
ปัจจุบันยาไอบิวดิลาสท์ยังไม่มีใช้ในประเทศไทย แต่จะพบเห็นการจัดจำหน่ายอย่างแพร่หลายในประเทศญี่ปุ่น โดยใช้ชื่อการค้าว่า “Ketas” 
 
 ///// ไอบิวดิลาสท์มีสรรพคุณ(คุณสมบัติ)อย่างไร? ///// 
ยาไอบิวดิลาสท์มีสรรพคุณ/ข้อบ่งใช้ เพื่อ 
- บำบัดอาการหอบหืด 
- บรรเทาอาการจากการไหลเวียนโลหิตของสมองที่ผิดปกติ 
อนึ่ง ปัจจุบัน ยานี้กำลังอยู่ในการศึกษาวิจัยเพื่อนำมาใช้ในการบำบัดอาการโรคปลอกประสาทเสื่อมแข็ง(โรคเอมเอส/MS) และกำลังพัฒนาเพื่อใช้เป็นยาหยอดตาในการรักษาภาวะเยื่อตาอักเสบจากภูมิแพ้และจากโรคไข้ละอองฟาง 
 
 ///// ไอบิวดิลาสท์มีกลไกการออกฤทธิ์อย่างไร? ///// 
ยาไอบิวดิลาสท์มีกลไกการออกฤทธิ์ คือ 
- สำหรับบำบัดอาการหอบหืด  ตัวยาไอบิวดิลาสท์จะเข้าควบคุมและยับยั้งป้องกันระบบทางเดินหายใจของร่างกายมิให้ตอบสนองต่อสารหรือตัวกระตุ้นที่ก่อให้เกิดอาการหอบหืด แต่ยานี้ไม่สามารถบำบัดอาการหอบหืดแบบเฉียบพลันได้ 
- สำหรับบำบัดโรคหลอดเลือดสมอง  ตัวยาไอบิวดิลาสท์จะช่วยเพิ่มการไหลเวียนโลหิตในสมอง โดยยับยั้งการเกาะจับตัวของเกล็ดเลือด พร้อมกับทำให้หลอดเลือดขยายตัว  นอกจากนี้ยาไอบิวดิลาสท์จะกดการทำงานของสารประเภทโปรตีนในร่างกายที่ชื่อว่า Tumor necrosis  factor/TNF ซึ่งมีความเกี่ยวพันกับกระบวนการอักเสบของหลอดเลือดในสมอง จึงทำให้การไหลเวียนของเลือดบริเวณสมองดีขึ้น 
 
 ///// ไอบิวดิลาสท์มีรูปแบบการจัดจำหน่ายอย่างไร? ///// 
ยาไอบิวดิลาสท์มีรูปแบบการจัดจำหน่าย เช่น 
- ยาแคปซูลชนิดรับประทานแบบออกฤทธิ์นาน ที่ประกอบด้วยตัวยา Ibudilast ขนาด 500 มิลลิกรัม/แคปซูล 
 
 ///// ไอบิวดิลาสท์มีขนาดรับประทานอย่างไร? ///// 
ยาไอบิวดิลาสท์ มีขนาดรับประทาน เช่น 
ก.	สำหรับรักษาอาการหอบหืด/ โรคหืด: 
- ผู้ใหญ่: รับประทานยาครั้งละ 10 มิลลิกรัม วันละ 2 ครั้ง เช้า-เย็น 
ข. สำหรับรักษาโรคหลอดเลือดสมอง: 
- ผู้ใหญ่: รับประทานยาครั้งละ 10 มิลลิกรัม วันละ 3 ครั้ง โดยแพทย์อาจปรับขนาดรับประทานได้ตามอาการของผู้ป่วย 
อนึ่ง: 
- เด็ก: ห้ามใช้ยานี้กับเด็กด้วยยังไม่มีข้อมูลทางคลินิกที่เพียงพอในการใช้ยานี้ในเด็ก 
- รับประทานยานี้ ก่อนหรือหลัง อาหารก็ได้ แต่ควรรับประทานตามเวลาที่แพทย์แนะนำ 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิรวมยาไอบิวดิลาสท์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาไอบิวดิลาสท์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับ                ยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาไอบิวดิลาสท์  สามารถรับประทานทันทีที่นึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า  ให้รับประทานยาที่ขนาดปกติ 
แต่อย่างไรก็ตาม เพื่อประสิทธิผลของการรักษา ควรรับประทานยาไอบิวดิลาสท์ ตรงเวลาและต่อเนื่องตามแพทย์สั่ง  และแพทย์จะเป็นผู้สั่งหยุดการใช้ยานี้ได้อย่างเหมาะสมที่สุด 
 
 ///// ไอบิวดิลาสท์มีผลไม่พึงประสงค์อย่างไร? ///// 
ยาไอบิวดิลาสท์สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด: เช่น  หัวใจเต้นผิดจังหวะ  ความดันโลหิตต่ำ ใบหน้าแดง  ใบหน้าบวม 
- ผลต่อระบบประสาท:  เช่น  ปวดศีรษะ  วิงเวียน  รู้สึกอ่อนเพลีย 
- ผลต่อระบบเลือด:  เช่น มีภาวะเกล็ดเลือดต่ำ   โลหิตจาง    เม็ดเลือดขาวต่ำ 
- ผลต่อสภาพจิตใจ:  เช่น นอนไม่หลับหรือง่วงนอน 
- ผลต่อตับ:  เช่น เอนไซม์การทำงานของตับในเลือดเพิ่มขึ้น  ค่าบิลิรูบินในเลือดสูง 
- ผลต่อระบบทางเดินอาหาร: เช่น เบื่ออาหาร  ท้องเสีย  คลื่นไส้อาเจียน  ปวดท้อง  ท้องอืด 
 
 ///// มีข้อควรระวังการใช้ไอบิวดิลาสท์อย่างไร? ///// 
มีข้อควรระวังการใช้ยาไอบิวดิลาสท์ เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม เช่น เม็ดยาแตกหัก สีเม็ดยาเปลี่ยนไป 
- ห้ามใช้ยานี้กับสตรีมีครรภ์  สตรีในภาวะให้นมบุตร และเด็ก  นอกจากมีคำสั่งแพทย์ 
- งดการสูบบุหรี่ ซึ่งเป็นสาเหตุหนึ่งของ โรคหืด  โรคหลอดเลือดสมอง 
- หลังการใช้ยานี้ ถ้าอาการป่วยไม่ดีขึ้น ต้องรีบมาพบแพทย์/มาโรงพยาบาล โดยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
- หากเกิดอาการแพ้ยานี้ เช่น  แน่นหน้าอก  หายใจไม่ออก/หายใจลำบาก  ผื่นคันขึ้นเต็มตัว  ตัวบวม  ต้องหยุดการใช้ยานี้ทันที แล้วรีบพาผู้ป่วยมาพบแพทย์/มาโรงพยาบาลทันที/ฉุกเฉิน 
- ปฏิบัติตัวตามคำแนะนำของ แพทย์  พยาบาล  เภสัชกร ไม่ว่าจะเป็นเรื่องการรับ ประทานยา  อาหาร  การพักผ่อน  การออกกำลังกาย และต้องมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไอบิวดิลาสท์ด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไอบิวดิลาสท์มีปฏิกิริยาระหว่างยากับยาตัวอื่นอย่างไร? ///// 
ยาไอบิวดิลาสท์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาไอบิวดิลาสท์ร่วมกับยา Abciximab( ยาต้านการแข็งตัวของเลือด), Acenocoumarol,  ด้วยจะทำให้การเกาะ/จับตัวของเกล็ดเลือดลดลง จึงเสี่ยงต่อภาวะเลือดออกง่ายตามมา 
- ห้ามใช้ยาไอบิวดิลาสท์ร่วมกับยา Salicylic acid  ด้วยเสี่ยงต่อทำให้เกิดอาการข้างเคียงจากการใช้ยาไอบิวดิลาสท์ได้อย่างรุนแรง 
 
 ///// ควรเก็บรักษาไอบิวดิลาสท์อย่างไร? ///// 
ควรเก็บยาไอบิวดิลาสท์  ภายใต้อุณหภูมิ 30 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// ไอบิวดิลาสท์มีชื่ออื่นอีกไหม? ผลิตจากบริษัทอะไรบ้าง? ///// 
ยาไอบิวดิลาสท์  มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.kyorin-pharm.co.jp/prodinfo/medicine/pdf/KETAS_Capsules.pdf [2017,Nov18] 
https://www.drugbank.ca/drugs/DB05266 [2017,Nov18] 
https://en.wikipedia.org/wiki/Ibudilast  [2017,Nov18] 
https://www.ncbi.nlm.nih.gov/pubmed/21871121 [2017,Nov18]
