ดาพากลิโฟลซิน (Dapagliflozin)
 ///// บทนำ ///// 
ยาดาพากลิโฟลซิน(Dapagliflozin) เป็นยาในกลุ่มยา Gliflozin หรือ Sodium-glucose Cotransporter inhibitor มีฤทธิ์ยับยั้งการดูดกลับของน้ำตาลกลูโคส(Glucose)ที่บริเวณไต     ทางคลินิก จึงได้นำยานี้มาใช้รักษาโรคเบาหวานประเภทที่ 2  ยาดาพากลิโฟลซินถูกพัฒนาเมื่อปี ค.ศ.2011 (พ.ศ.2554) โดยบริษัท Bristol-Myers Squibb  การใช้ยานี้มักจะต้องควบคู่ไปกับการควบคุมอาหารและการออกกำลังกายอย่างเหมาะสมตามแพทย์ พยาบาล แนะนำ 
ยาดาพากลิโฟลซินสามารถใช้ร่วมกับยารักษาเบาหวานกลุ่มอื่น อย่างเช่น Metformin ทั้งนี้เพื่อเป็นการเพิ่มประสิทธิภาพการรักษานั่นเอง  โดยรูปแบบยาแผนปัจจุบันของยานี้ จะเป็นยาชนิดรับประทาน  ที่หลังการดูดซึมจากระบบทางเดินอาหาร ตัวยาที่เข้าสู่กระแสเลือดจะเกิดการรวมตัวกับโปรตีนในเลือดประมาณ 91%  และร่างกายต้องใช้เวลา ประมาณ 12.9 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับปัสสาวะและอุจจาระ 
ระหว่างที่ผู้ป่วยได้รับยาดาพากลิโฟลซิน ควรต้องหมั่นตรวจระดับน้ำตาลในเลือดด้วยตนเองตามแพทย์ พยาบาล แนะนำ และมารับการตรวจระดับน้ำตาลในเลือดจากโรงพยาบาลตามคำสั่งแพทย์เสมอ   ซึ่งโดยทั่วไป แพทย์จะทำการนัดผู้ป่วยมาพบเป็นระยะๆเพื่อดูความก้าวหน้าของการรักษา  ผู้ป่วยควรมาโรงพยาบาลตามแพทย์นัดทุกครั้ง 
ทั้งนี้ มีข้อควรระวังบางประการที่ผู้บริโภคควรทราบก่อนการใช้ยาดาพากลิโฟลซิน เช่น 
- ห้ามใช้กับผู้แพ้ยานี้ 
- ยานี้อาจเป็นเหตุให้เพิ่มความเสี่ยงเกิดกระดูกหักได้มากขึ้น จึงควรหลีกเลี่ยง	  	  การใช้ยานี้กับผู้ป่วยที่มีมวลกระดูกบางหรือกระดูกมีสภาพที่ง่ายต่อการแตกหักอยู่แล้ว(เช่น ภาวะกระดูกพรุน) 
- ระหว่างใช้ยานี้ จะเกิดโอกาสติดเชื้อราในช่องทางเดินสืบพันธุ์ (เช่น เชื้อราในช่องคลอด) และในระบบทางเดินปัสสาวะ(เช่น โรคติดเชื้อระบบทางเดินปัสสาวะ)ได้ง่าย  ผู้ป่วยจึงควรดูแลสุขอนามัยในบริเวณอวัยวะเพศให้สะอาดเสมอ 
- ระหว่างใช้ยานี้ มีโอกาสเกิดภาวะความดันโลหิตต่ำได้  จึงเป็นข้อควรระวัง และต้องเฝ้าติดตามความดันโลหิตอย่างสม่ำเสมอตามแพทย์ เภสัชกร แนะนำ 
- ยานี้อาจทำให้ระดับไขมันคอเลสเตอรอลชนิดแอลดีแอล/LDL เพิ่มสูงขึ้น 
- ต้องระวังการเกิดภาวะเลือดเป็นกรด (Ketoacidosis)  ด้วยยานี้สามารถทำให้	 	  ร่างกายมีระดับสารคีโตน (Ketone) ในเลือด หรือในปัสสาวะ เพิ่มมากขึ้น 
- ยานี้มีผลกระทบต่อไต  ด้วยมีรายงานว่า ยาดาพากลิโฟลซินสามารถสร้างความเสียหายและรบกวนการทำงานของไตผู้ป่วยได้ 
โดยสรุป นอกจากต้องควบคุมระดับน้ำตาลในเลือดแล้ว ระหว่างที่ใช้ยาดาพากลิโฟลซิน ผู้ป่วยจะต้องได้รับการตรวจสอบระดับไขมันแอลดีแอล (LDL cholesterol)ในเลือด  ตรวจการติดเชื้อราในช่องทางเดินสืบพันธุ์  ตรวจวัดความดันโลหิต  ตรวจระดับอิเล็กโทรไลต์  (Electrolyte)ในเลือด  ตลอดจนสภาพเลือดว่าเป็นกรดหรือไม่ 
ด้วยกลไกการออกฤทธิ์ของยาดาพากลิโฟลซิน ไม่เหมาะต่อการนำไปรักษาโรคเบาหวานประเภทที่ 1  การคัดเลือกตัวยาที่จะใช้รักษาเบาหวานประเภทใด จึงต้องอยู่ในความดูแลของแพทย์เท่านั้น โดยผู้ป่วยควรปฏิบัติและใช้ยาตามคำสั่งแพทย์อย่างเคร่งครัด 
สำหรับข้อมูลด้านอื่นๆที่ควรทราบเพื่อช่วยให้ผู้ป่วยปรับตัวได้ดีเมื่อได้รับยาดาพากลิโฟลซิน เพื่อเกิดประโยชน์ต่อตัวผู้ป่วยสูงสุด อาทิ เช่น 
- ยาดาพากลิโฟลซิน เป็นยาที่รับประทานเพียงวันละ 1 ครั้ง ไม่ยุ่งยากต่อการจดจำ                                หรือการหลงลืมรับประทานยาแต่อย่างใด และควรรับประทานยานี้ในเวลาเดียวกันของทุกวัน                    เช่น เวลาเช้า เป็นต้น 
- สามารถรับประทานยานี้ได้ทั้ง ก่อนหรือหลัง มื้ออาหาร  โดยต้องดื่มน้ำตามอย่าง                 เพียงพอเพื่อให้ตัวยากระจายตัวในร่างกายได้มากขึ้น 
- รับประทานยานี้อย่างต่อเนื่อง และคอยควบคุม ระดับน้ำตาลในเลือด เช่น ในการควบคุมอาหาร  การออกกำลังกาย และหมั่นตรวจระดับน้ำตาลในเลือดด้วยตนเองอย่างสม่ำเสมอตามแพทย์ พยาบาล แนะนำ 
- กรณีลืมรับประทานยานี้  ให้รับประทานยาได้ทันทีเมื่อนึกขึ้นได้ โดยไม่ต้องเพิ่ม             ขนาดรับประทานเป็น 2 เท่า 
- หากพบอาการวิงเวียน หลังใช้ยานี้ ให้หยุดพักดูอาการ  และห้ามขับขี่ยวดยานพาหนะ และ/หรือการทำงานกับเครื่องจักร  เพราะอาการนี้อาจก่อให้เกิดอุบัติเหตุได้ง่าย 
- อย่าหลงลืมจนเป็นเหตุให้รับประทานยานี้เกินขนาด 
- ดื่มน้ำเป็นปริมาณเพียงพอในแต่ละวัน เช่น ประมาณ วันละ 6-8 แก้ว หรือตามแพทย์ พยาบาลแนะนำ เพื่อหลีกเลี่ยงภาวะสูญเสียน้ำของร่างกาย 
- โดยทั่วไป การรับประทานยานี้ตามคำสั่งแพทย์ จะไม่ก่อให้เกิดภาวะน้ำตาลในเลือดต่ำแต่อย่างใด  อย่างไรก็ตามผู้ป่วยควรต้องเรียนรู้วิธีปฐมพยาบาลเมื่อมีอาการน้ำตาในเลือดต่ำ เพื่อช่วยเหลือดูแลตนเองได้ทันเวลา(อ่านเพิ่มเติมในเว็บ haamor.com บทความเรื่อง ภาวะน้ำตาลในเลือดต่ำในผู้ป่วยเบาหวาน) 
- ผู้สูงอายุที่ใช้ยานี้ อาจมีอาการ วิงเวียน  ร่างกายขาดน้ำ/ภาวะขาดน้ำ  ความดันโลหิตต่ำ  มีปัญหาต่อการทำงานของไต  โดยอาการ/อาการแสดงเหล่านี้จะเกิดขึ้นได้ง่ายกว่าผู้ป่วยกลุ่มอื่น 
- ยาดาพากลิโฟลซินถูกออกแบบให้ใช้กับผู้ใหญ่เท่านั้น ห้ามใช้กับเด็ก 
- สตรีตั้งครรภ์  สตรีที่อยู่ในภาวะให้นมบุตร  สามารถใช้ยานี้ได้หรือไม่นั้น ต้องอยู่ที่             ดุลยพินิจของแพทย์แต่ผู้เดียว 
ในประเทศไทยโดยคณะกรรมการอาหารและยา ได้กำหนดให้ผลิตภัณฑ์ยาดาพากลิโฟลซิน อยู่ในหมวดยาควบคุมพิเศษ  การสั่งจ่ายให้ผู้ป่วยจะต้องมีใบสั่งจากแพทย์มากำกับเท่านั้น  ผู้บริโภคไม่สามารถหาซื้อยานี้จากร้านขายยาได้โดยตรง 
หากต้องการทราบข้อมูลของยาดาพากลิโฟลซินเพิ่มเติม  สามารถสอบถามได้จากแพทย์ผู้ที่ทำการรักษาโรคเบาหวาน หรือจากเภสัชกรได้โดยทั่วไป 
 ///// ยาอะบาคาเวียร์มีสรรพคุณ(คุณสมบัติ)อย่างไร? ///// 
ยาดาพากลิโฟลซินมีสรรพคุณ/ข้อบ่งใช้ เพื่อ  บำบัดรักษาโรคเบาหวานประเภทที่ 2 
 
 ///// ดาพากลิโฟลซินมีกลไกการออกฤทธิ์อย่างไร? ///// 
กลไกการออกฤทธิ์ของยาดาพากลิโฟลซินคือ  ตัวยาจะออกฤทธิ์ยับยั้งการดูดคืนกลับของน้ำตาลในเลือดที่บริเวณไต โดยไม่มีผลกระตุ้นการหลั่งฮอร์โมนอินซูลินของตับอ่อน  ส่งผลลดระดับน้ำตาลในกระแสเลือด  จากกลไกดังกล่าว ทำให้เกิดฤทธิ์รักษาได้ตามสรรพคุณ 
 
 
 ///// ดาพากลิโฟลซินมีรูปแบบการจัดจำหน่ายอย่างไร? ///// 
ยาดาพากลิโฟลซิน มีรูปแบบการจัดจำหน่ายเป็น ยาเม็ดชนิดรับประทานขนาด 5 และ 10 มิลลิกรัม/เม็ด 
 
 ///// ดาพากลิโฟลซินมีขนาดรับประทานอย่างไร? ///// 
ยาดาพากลิโฟลซิน มีขนาดรับประทาน เช่น 
- ผู้ใหญ่: เริ่มต้นรับประทานยาครั้งละ 5 มิลลิกรัม วันละ 1ครั้ง ตอนเช้า ก่อนหรือหลังอาหารก็ได้  โดยควรรับประทานยาตรงเวลาในแต่ละวัน   ทั้งนี้แพทย์อาจปรับเพิ่มขนาดรับประทานเป็นครั้งละ 10 มิลลิกรัม โดยดูจากการตอบสนองของระดับน้ำตาลในเลือดผู้ป่วยต่อยานี้ 
- เด็ก: ทางคลินิก ยังไม่มีข้อมูลด้านความปลอดภัย และขนาดยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ผู้ป่วยโรคไตที่มีความรุนแรงระดับกลางไปจนถึงขั้นรุนแรงมาก อยู่ในเกณฑ์ที่ต้องหลีกเลี่ยง/ ห้ามใช้ยานี้ 
- ผู้ป่วยโรคตับที่ไม่รุนแรงหรือรุนแรงในระดับกลาง ไม่จำเป็นต้องปรับขนาดรับประทานแต่อย่างใด 
- สามารถใช้ร่วมกับยารักษาเบาหวานชนิดอื่นได้ เช่น Metformin  เป็นต้น 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาดาพากลิโฟลซิน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไตระยะรุนแรง โรคกระดูก รวมถึง
กำลังกินยา/ใช้ยา และ/หรืออาหารเสริมอะไรอยู่  เพราะยาดาพากลิโฟลซินอาจส่งผลให้          อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริม ที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาดาพากลิโฟลซิน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
แต่อย่างไรก็ดี เพื่อประสิทธิผลของการรักษา ควรรับประทานยาดาพากลิโฟลซินตรงเวลา 
 ///// ดาพากลิโฟลซินมีผลไม่พึงประสงค์อย่างไร? ///// 
ยาดาพากลิโฟลซินสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินปัสสาวะและอวัยวะสืบพันธ์:  เช่น  ปัสสาวะขัด  ติดเชื้อในบริเวณช่องคลอดได้ง่าย  ติดเชื้อในบริเวณอวัยวะเพศของบุรุษได้ง่าย 
- ผลต่อระบบหัวใจและหลอดเลือด:  เช่น  เกิดภาวะความดันโลหิตต่ำ 
- ผลต่อตับ:  เช่น  ตับอักเสบ 
- ผลต่อระบบเผาผลาญพลังงานของร่างกาย:  เช่น เกิดภาวะน้ำตาลในเลือดต่ำ  มีภาวะเลือดเป็นกรด 
- ผลต่อระบบกล้ามเนื้อและกระดูก:  เช่น  ปวดหลัง  มีโอกาสกระดูกหักง่าย 
- ผลต่อการเกิดเนื้องอกของร่างกาย:  เช่น  พบโอกาสเป็นมะเร็งกระเพาะปัสสาวะ  ได้ประมาณ 0.1 – 1% เมื่อใช้ยานี้ต่อเนื่องเป็นระยะเวลานาน 
- ผลต่อระบบต่อมไร้ท่อ:  เช่น  ทำให้ระดับพาราไทรอยด์ฮอร์โมน(ฮอร์โมนจากต่อมไทรอยด์ ที่มีหน้าที่ควบคุมปริมาณแคลเซียมในเลือด)ในเลือดเพิ่มขึ้น 
- ผลต่อระบบประสาท:  เช่น  วิงเวียน  ปวดศีรษะ 
- ผลต่อระบบหายใจ:  เช่น  คอหอยอักเสบ  และเยื่อจมูกอักเสบ 
 ///// มีข้อควรระวังการใช้ดาพากลิโฟลซินอย่างไร? ///// 
มีข้อควรระวังการใช้ยาดาพากลิโฟลซิน เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยโรคไตระยะรุนแรง 
- ห้ามปรับขนาดรับประทานด้วยตนเอง 
- ห้ามใช้ยานี้กับ  เด็ก  สตรีตั้งครรภ์  สตรีที่อยู่ในภาวะให้นมบุตร และผู้สูงอายุ   
โดยไม่มีคำสั่งจากแพทย์ 
- เพื่อหลีกเลี่ยงภาวะยาตีกัน(ปฏิกิริยาระหว่างยา)  ผู้ป่วยต้องแจ้งแพทย์ทุกครั้งว่ามีการใช้ยาชนิดใดอยู่ก่อน 
- หยุดการใช้ยานี้ทันทีหากผู้ป่วยมีอาการแพ้ยานี้  เช่น ใบหน้าบวม หายใจไม่ออก/หายใจลำบาก  ขึ้นผื่น  แล้วรีบไปโรงพยาบาลทันที/ฉุกเฉิน 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาดาพากลิโฟลซินด้วย) ยาแผนโบราณทุกชนิด  อาหารเสริม ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง  ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ดาพากลิโฟลซินมีปฏิกิริยาระหว่างยากับยาตัวอื่นอย่างไร? ///// 
ยาดาพากลิโฟลซินมีปฏิกิริยาระหว่างยากับยาตัวอื่น เช่น 
- ห้ามใช้ยาดาพากลิโฟลซินร่วมกับยา Gatifloxacin  ด้วยอาจก่อให้เกิดภาวะน้ำตาลในเลือดต่ำหรือไม่ก็สูง  กรณีที่เกิดภาวะน้ำตาลในเลือดต่ำ ผู้ป่วยบางรายอาจมีอาการช็อกหมดสติจนถึงขั้นเสียชีวิตได้  ดังนั้นหากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาดาพากลิโฟลซินร่วมกับยา Nadolol,  Methyldopa,  จะเพิ่มความเสี่ยงของภาวะความดันโลหิตต่ำ  และเสี่ยงต่อภาวะขาดน้ำ  กรณีจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาดาพากลิโฟลซินร่วมกับยา Pseudoephedrine,  Estradiol,  Hydrocortisone,  อาจทำให้ประสิทธิภาพในการควบคุมน้ำตาลในเลือดของยาดาพากลิโฟลซินลดลง หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงและห้ามรับประทานยาดาพากลิโฟลซินร่วมกับเครื่องดื่มที่มีส่วนผสมของแอลกอฮอล์  ด้วยอาจก่อให้เกิดภาวะน้ำตาลในเลือดต่ำหรือสูงก็ได้ 
 ///// ควรเก็บรักษาดาพากลิโฟลซินอย่างไร? ///// 
ควรเก็บยาดาพากลิโฟลซินภายใต้อุณหภูมิ 30 องศาเซลเซียส(Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// ดาพากลิโฟลซินมีชื่ออื่นอีกไหม? ผลิตจากบริษัทอะไรบ้าง? ///// 
ยาดาพากลิโฟลซิน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ที่จำหน่ายในต่างประเทศ เช่น Farxiga 
 ///// บรรณานุกรม ///// 
https://en.wikipedia.org/wiki/Gliflozin [2016,Nov12] 
http://www.mims.com/thailand/drug/info/forxiga [2016,Nov12] 
https://www.drugs.com/ppa/dapagliflozin.html [2016,Nov12] 
https://www.drugs.com/drug-interactions/dapagliflozin-index.html?filter=2&amp;generic_only=#N [2016,Nov12]
