ไบล์แอซิดซีเควสแตรนต์ (Bile acid sequestrants)
 ///// บทนำ ///// 
ยาไบล์แอซิดซีเควสแตรนต์ (Bile acid sequestrants หรือ Bile acid resin) เป็นสารประกอบ เรซิ่น (Resin) ที่สามารถรวมตัวกับกรดน้ำดี (Bile acid) ซึ่งเป็นองค์ประกอบของน้ำดี (Bile) หน้าที่ของกรดน้ำดีคือช่วยย่อยไขมันทำให้ไขมันแตกตัวเป็นอนุภาคที่เล็กลง กลุ่มยาไบล์แอซิดซีเควสแตรนต์ทำให้ร่างกายไม่สามารถดูดกรดน้ำดีกลับคืนเข้าร่างกายได้และกรดน้ำดีเหล่านั้นจะถูกขับทิ้งออกมาพร้อมกับอุจจาระ ตับจะเป็นอวัยวะที่คอยสร้างกรดน้ำดีซึ่งต้องใช้ไขมันคอเลสเตอรอลในเลือดมาเป็นวัตถุดิบ ส่งผลให้เกิดการลดระดับไขมันคอเลสเตอรอลชนิดแอลดีแอล (LDL cholesterol) ในเลือด 
อาจสรุปหลักการลดไขมันในเลือดของยาไบล์แอซิดซีเควสแตรนต์ให้เข้าใจโดยง่ายดังนี้ 
1. รบกวนการดูดกรดน้ำดีกลับเข้าร่างกายจากลำไส้เล็กทำให้ร่างกายต้องใช้ไขมันในเลือดมาสร้างกรดน้ำดีรุ่นใหม่ 
2. รบกวนการทำงานของกรดน้ำดีในลำไส้เล็กส่งผลลดการดูดซึมไขมันในอาหารเข้าไปเพิ่มไขมันในกระแสเลือด 
ข้อจำกัดบางประการของการใช้ยาไบล์แอซิดซีเควสแตรนต์ที่ผู้บริโภคควรทราบซึ่งอาจเป็นประโยชน์ต่อการตัดสินใจเลือกใช้ยากลุ่มนี้อาทิ 
- ห้ามใช้กับผู้ที่แพ้ยาหรือส่วนประกอบในสูตรตำรับยาของยาไบล์แอซิดซีเควสแตรนต์ 
- ผู้ป่วยที่มีภาวะท่อน้ำดี/ระบบทางเดินน้ำดีอุดตัน หรือมีอาการท้องผูกอย่างรุนแรง หรือในเลือดมีระดับเกลือคลอไรด์ (Chloride) สูงเกินปกติ ไม่สามารถใช้ยากลุ่มนี้ได้ 
- ยังมีกลุ่มโรคบางประเภทที่จะต้องเพิ่มความระมัดระวังเป็นอย่างมากหากมีความประสงค์จะใช้ยาไบล์แอซิดซีเควสแตรนต์เช่น ริดสีดวงทวาร ภาวะกระเพาะอาหารหรือลำไส้อุดตัน ผู้ป่วยด้วยโรค ถุงน้ำดี (เช่น ถุงน้ำดีอักเสบ) ผู้ที่มีภาวะของโรคหลอดเลือดหัวใจ ผู้ป่วยโรคไต ผู้ป่วยโรคเบาหวาน  ผู้ที่มีไทรอยด์ฮอร์โมนต่ำ (ภาวะขาดไทรอยด์ฮอร์โมน) ผู้ที่มีโรคตับ หรือผู้ที่ติดสุราเรื้อรัง 
- กรณีที่ผู้ป่วยอยู่ในภาวะขาดน้ำหรือมีปริมาณเลือดน้อยกว่าปกติ (ภาวะซีด) อยู่ในขอบข่ายที่ต้องเพิ่มความระมัดระวังเช่นกันหากจะใช้ยากลุ่มนี้ 
- ผู้ป่วยที่มีการใช้ยาชนิดอื่นอยู่ก่อนหน้านี้ต้องแจ้งให้แพทย์/พยาบาล/เภสัชกรทราบทุกครั้ง ด้วยตัวยาหลายรายการสามารถเกิดปฏิกิริยาระหว่างยากับยาไบล์แอซิดซีเควสแตรนต์ได้ (อ่านเพิ่ม เติมในบทความนี้ หัวข้อ ปฏิกิริยาระหว่างยา) 
อาการข้างเคียง (ผลข้างเคียง) ที่สามารถพบได้โดยทั่วไปเมื่อมีการใช้ยากลุ่มไบล์แอซิดซีเควสแตรนต์เช่น ท้องผูกหรือท้องเสีย ท้องอืด เป็นต้น 
ตัวอย่างของยาในกลุ่มไบล์แอซิดซีเควสแตรนต์ที่พบเห็นการใช้กันในปัจจุบันเช่น Cholesty ramine, Colestipol และ Colesevelam กลุ่มยาเหล่านี้จะมีประโยชน์มากหากใช้ตามคำแนะนำของแพทย์ แต่ก็สามารถก่อให้เกิดผลเสีย (ผลข้างเคียง) ได้เช่นเดียวกันหากมีการใช้ยาผิดขนาด ผิดวิธี หรือการซื้อยามารับประทานเอง ล้วนแล้วแต่มีความเสี่ยงและก่อให้เกิดอันตรายต่อร่างกายผู้ป่วยได้ทั้งสิ้น 
 ///// ไบล์แอซิดซีเควสแตรนต์มีสรรพคุณ (คุณสมบัติ) อย่างไร? ///// 
ยาไบล์แอซิดซีเควสแตรนต์มีสรรพคุณ/ข้อบ่งใช้เช่น 
- รักษาและลดปริมาณคอเลสเตอรอลในเลือดของผู้ป่วยที่เป็นโรคไขมันในเลือดสูง 
- รักษาอาการท้องเสียและผื่นคันตามผิวหนังอันมีสาเหตุมาจากน้ำดีที่มากกว่าปกติ 
 ///// ไบล์แอซิดซีเควสแตรนต์มีกลไกการออกฤทธิ์อย่างไร? ///// 
หลังรับประทานและมีการดูดซึมยาไบล์แอซิดซีเควสแตรนต์จากระบบทางเดินอาหารเข้าสู่กระแสเลือด ยาไบล์แอซิดซีเควสแตรนต์จะมีกลไกการออกฤทธิ์ โดยตัวยาจะเข้ารวมตัวกับกรดน้ำดี (Bile acid) ในลำไส้เล็กทำให้กรดน้ำดีไม่สามารถถูกลำไส้เล็กดูดกลับไปใช้ใหม่ได้ ตับจะนำไขมันคลอเรสเตอรอลในกระแสเลือดมาสร้างกรดน้ำดีรุ่นใหม่ ส่งผลให้เกิดฤทธิ์ลดไขมันในเลือดชนิดความหนาแน่นต่ำหรือที่เรียกว่า Low-density lipoprotein (LDL) และเกิดฤทธิ์ของการรักษาตามสรรพคุณ 
 ///// ไบล์แอซิดซีเควสแตรนต์มีรูปแบบการจัดจำหน่ายอย่างไร? ///// 
ยาไบล์แอซิดซีเควสแตรนต์มีรูปแบบการจัดจำหน่ายเช่น 
- ยาผงสำหรับละลายน้ำที่บรรจุในซอง 
- ยาเม็ดชนิดรับประทาน 
 ///// ไบล์แอซิดซีเควสแตรนต์มีขนาดรับประทานอย่างไร? ///// 
ยาไบล์แอซิดซีเควสแตรนต์มีขนาดรับประทานเช่น 
ก.	ยา Cholestyramine: 
- ผู้ใหญ่: รับประทานครั้งละ 1 ซองวันละ 3 - 4 ครั้ง 
- เด็ก: รับประทานครั้งละ 1 ซองวันละ 1 - 2 ครั้ง 
ข. ยา Colestipol: 
- ผู้ใหญ่: รับประทานครั้งละ 1 ซองวันละ 1 ครั้ง หรือรับประทานยาเม็ดขนาด 2 กรัมวันละครั้ง 
- เด็ก: ทางคลินิกยังไม่มีข้อมูลเรื่องผลข้างเคียงของยานี้ในเด็กอย่างชัดเจน การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีไป 
ค. Colesevelam: 
- ผู้ใหญ่: รับประทานยาเม็ดครั้งละ 1,875 มิลลิกรัม (3x625 มิลลิกรัม) วันละ 2ครั้งเช้า-เย็น 
- เด็ก: ทางคลินิกยังไม่มีข้อมูลเรื่องผลข้างเคียงของยานี้ในเด็กอย่างชัดเจน การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีไป 
*อนึ่ง 
- การรับประทานยาชนิดผงบรรจุซอง ให้นำยามากระจายลงในน้ำ นม ซีเรียล (Cereal/ อาหารเช้าประเภทหนึ่ง) หรือเครื่องดื่มเช่น น้ำผลไม้ในปริมาณที่พอเพียง คนจนตัวยากระจายเข้ากันดี สามารถดื่มรับประทานในลักษณะยาแขวนตะกอนได้เลยและห้ามการรับประทานแบบผงแห้ง 
- รับประทานยานี้พร้อมอาหาร 
******หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไบล์แอซิดซีเควสแตรนต์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาไบล์แอซิดซีเควสแตรนต์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไบล์แอซิดซีเควสแตรนต์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิภาพของการรักษาควรรับประทานยาไบล์แอซิดซีเควสแตรนต์ตรง เวลา 
 ///// ไบล์แอซิดซีเควสแตรนต์มีผลไม่พึงประสงค์อย่างไร? ///// 
ยาไบล์แอซิดซีเควสแตรนต์สามารถก่อให้เกิดผลไม่พึงประสงค์ (ผลข้างเคียง/อาการข้าง             เคียง) ต่อร่างกายดังนี้เช่น 
- ผลต่อระบบทางเดินอาหาร: เช่น มีอาการปวดท้อง ท้องผูกหรือท้องเสีย ท้องอืด คลื่นไส้ อา เจียน อุจจาระมีไขมันปนออกมามาก 
- ผลต่อผิวหนัง: เช่น เกิดภาวะผื่นคันหรือเม็ดผดเล็กๆตามผิวหนัง 
*อนึ่งกรณีที่รับประทานยานี้เกินขนาดอาจพบภาวะทางเดินอาหาร/ลำไส้อุดตันซึ่งอาการสำคัญคือปวดท้องรุนแรง ไม่ผายลม และคลื่นไส้อาเจียน เมื่อใช้ยานี้แล้วมีอาการดังกล่าวต้องรีบไปโรงพยาบาลทันที/ฉุกเฉิน 
 ///// มีข้อควรระวังการใช้ไบล์แอซิดซีเควสแตรนต์อย่างไร? ///// 
มีข้อควรระวังการใช้ยาไบล์แอซิดซีเควสแตรนต์เช่น 
- ห้ามใช้กับผู้ที่เคยมีประวัติแพ้ยานี้ 
- ห้ามใช้กับผู้ที่มีภาวะท่อทางเดินน้ำดี/ระบบทางเดินน้ำดีอุดตัน ผู้ที่มีภาวะท้องผูกขั้นรุนแรง 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งแพทย์ 
- ห้ามใช้ยานี้กับผู้ที่มีระดับคลอไรด์ในกระแสเลือดสูง 
- ห้ามนำยานี้ไปใช้รักษาภาวะไขมันไตรกลีเซอไรด์ในเลือดสูงเกินด้วยยากลุ่มนี้สามารถกระตุ้นให้เกิดภาวะไขมันไตรกลีเซอไรด์ในร่างกายสูงได้เช่นกัน 
- ระวังการใช้ยานี้กับผู้ป่วยโรคไทรอยด์ฮอร์โมนต่ำ โรคเบาหวาน โรคไต โรคตับ โรคพิษ สุราเรื้อรัง 
- หากต้องรับประทานยาไบล์แอซิดซีเควสแตรนต์ร่วมกับยาอื่น ควรปฏิบัติดังนี้คือ รับประทานยาไบล์แอซิดซีเควสแตรนต์หลังจากรับประทานยาอื่นไปแล้วอย่างน้อย 1 ชั่วโมง หรือรับประทานยาอื่นหลังรับประทานยาไบล์แอซิดซีเควสแตรนต์ไปแล้วประมาณ 4 - 6 ชั่วโมง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
****** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไบล์แอซิดซีเควสแตรนต์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไบล์แอซิดซีเควสแตรนต์มีปฏิกิริยาระหว่างยากับยาตัวอื่นอย่างไร? ///// 
ยาไบล์แอซิดซีเควสแตรนต์มีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยา Colesevelam ร่วมกับยา Glimepiride เพราะอาจทำให้การดูดซึมยา Glimepiride ลดน้อยลงจนส่งผลให้ยาดังกล่าวออกฤทธิ์ได้ต่ำ 
- การรับประทานยา Cholestyramine ร่วมกับยาต่างๆหลายตัวก่อให้เกิดการดูดซึมของยาเหล่านั้นลดน้อยลงไปจนอาจส่งผลต่อการรักษา หากไม่มีความจำเป็นใดๆควรหลีกเลี่ยงการรับ ประทานร่วมกัน ยาที่กล่าวถึงเช่น Digitalis, Estrogen, Penicillin G, Phenobarbital, Spirono lactone, Tetracycline, Chlorothiazide, Thyroid hormone (เช่น Levothyroxine), Warfarin และ Leflunomide 
- การรับประทานยา Colestipol ร่วมกับยา Levothyroxine อาจเกิดการลดการดูดซึมและลดประสิทธิภาพของยา Levothyroxine เพื่อป้องกันปฏิกิริยาเหล่านี้ควรรับประทานยา Levothyroxine ห่างจากคอเลสทิพอลเป็นเวลา 4 ชั่วโมงเป็นอย่างต่ำ 
 ///// ควรเก็บรักษาไบล์แอซิดซีเควสแตรนต์อย่างไร? ///// 
ควรเก็บยาไบล์แอซิดซีเควสแตรนต์ที่อุณหภูมิ 20 - 25 องศาเซลเซียส (Celsius) เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่ควรเก็บยาในห้องน้ำหรือในรถยนต์ 
 ///// ไบล์แอซิดซีเควสแตรนต์มีชื่ออื่นอีกไหม? ผลิตจากบริษัทอะไรบ้าง? ///// 
ยาไบล์แอซิดซีเควสแตรนต์ที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
http://themedicalbiochemistrypage.org/bileacids.php [2016,March26] 
https://en.wikipedia.org/wiki/Bile  [2016,March26] 
http://www.drugs.com/drug-class/bile-acid-sequestrants.html   [2016,March26] 
https://www.medicines.org.uk/emc/medicine/20298 [2016,March26] 
http://www.webmd.com/drugs/2/drug-3334/questran-oral/details#images/49884093666  [2016,March26] 
https://www.medicines.org.uk/emc/medicine/23782  [2016,March26]
