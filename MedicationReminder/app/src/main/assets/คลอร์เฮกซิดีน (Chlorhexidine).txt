คลอร์เฮกซิดีน (Chlorhexidine)
 ///// บทนำ ///// 
คลอร์เฮกซิดีน (Chlorhexidine) เป็นน้ำยาฆ่าเชื้อโรค ถูกนำมาใช้ในการทำความสะอาดมือ ผิวหนัง ให้ปราศจากจุลชีพต่างๆ ทางวงการเครื่องสำอางนำมาเป็นสารยับยั้งเชื้อในผลิตภัณฑ์ เช่น ครีมทาผิว ยาสีฟัน น้ำยากำจัดกลิ่นตัว และผลิตภัณฑ์ระงับเหงื่อ ทางการแพทย์ได้นำคลอเฮกซิดีนมาผสมเป็นสารยับยั้งเชื้อ หรือสารกันบูดในยาหยอดตา ใช้เป็นสารออกฤทธิ์ในน้ำยาล้างแผล และใช้เป็นผลิตภัณฑ์น้ำยาบ้วนปากสำหรับคลินิกทันตกรรม 
คลอร์เฮกซิดีนออกฤทธิ์ได้ดีกับเชื้อแบคทีเรียแกรมบวกและแกรมลบ ทั้งชนิดที่ชอบและไม่ชอบออกซิเจน (Aerobic and Anaerobic bacterias) ตลอดไปจนกระทั่งยีสต์ (Yeast: เชื้อราประเภทหนึ่ง) 
องค์การอนามัยโลก (WHO) ได้จัดให้คลอร์เฮกซิดีนเป็นเคมีภัณฑ์ที่จำเป็นต่อระบบสาธารณสุขขั้นมูลฐานในแต่ละประเทศ ประเทศไทยโดยกระทรวงสาธารณสุขได้บรรจุคลอร์เฮกซิดีนในบัญชียาหลักแห่งชาติแผนปัจจุบัน ตามรายการดังต่อไปนี้ 
คลอร์เฮกซิดีนกลูโคเนต (Chlorhexidine gluconate) 
ขนาดความเข้มข้น 2% สำหรับรักษารากฟัน 
คลอร์เฮกซิดีนกลูโคเนต (Chlorhexidine gluconate) 
ขนาดความเข้มข้น 0.1% - 0.2% (น้ำหนัก/ปริมาตร) ในรูปแบบน้ำยาบ้วนปากสำหรับคลินิกทันตกรรมและใช้รักษาแผลในปาก 
คลอร์เฮกซิดีนกลูโคเนต (Chlorhexidine gluconate) 
ขนาดความเข้มข้น 2% และ 4% โดยผสมร่วมกับแอลกอฮอล์ 70% และขนาดความแรง 5% 
อนึ่ง จากผลิตภัณฑ์คลอร์เฮกซิดีนดังกล่าวข้างต้น ล้วนแล้วแต่เป็นผลิตภัณฑ์ที่ใช้ภายนอกร่างกาย มักพบเห็นการใช้สอยในสถานพยาบาลเสียเป็นส่วนใหญ่ หากมีความจำเป็นต้องใช้คลอร์เฮกซิดีน เช่น น้ำยาบ้วนปาก หรือใช้ฆ่าเชื้อก่อนและหลังผ่าตัด ควรต้องอยู่ในดุลยพินิจของแพทย์เป็นผู้กำหนด 
 ///// คลอร์เฮกซิดีนมีสรรพคุณ (คุณสมบัติ) อย่างไร? ///// 
คลอร์เฮกซิดีนมีสรรพคุณ ดังนี้ 
- สำหรับยับยั้งการเจริญเติบโตของเชื้อโรคในช่องปากของคลินิกทันตกรรม 
- สำหรับยับยั้งการเจริญเติบโตและฆ่าเชื้อบริเวณผิวหนัง 
- ใช้ทำความสะอาดและฆ่าเชื้อในบริเวณบาดแผล 
 ///// คลอร์เฮกซิดีนมีกลไกการออกฤทธิ์อย่างไร? ///// 
คลอร์เฮกซิดีนมีกลไกการอกฤทธิ์ โดยตัวยาจะยับยั้งการเจริญเติบโต และมีฤทธิ์ฆ่าเชื้อทั้งแบคทีเรียและเชื้อรา ออกฤทธิ์ได้กับเชื้อโรคหลายชนิด ทั้งนี้ขึ้นอยู่กับความเข้มข้นของตัวผลิตภัณฑ์คลอร์เฮกซิดีน โดยกลไกของคลอร์เฮกซิดีนจะไปทำให้ผนังเซลล์ของเชื้อโรคเหล่านั้นแตกออกและทำให้เชื้อโรคตายลง 
 ///// คลอร์เฮกซิดีนมีรูปแบบการจัดจำหน่ายอย่างไร? ///// 
คลอร์เฮกซิดีนมีรูปแบบการจัดจำหน่ายดังนี้ 
รูปแบบน้ำยาบ้วนปาก ขนาดความเข้มข้น 0.12% 
รูปแบบสบู่เหลวฆ่าเชื้อโรค ขนาดความเข้มข้น 4% 
รูปแบบสารละลายเพื่อฆ่าเชื้อโรค ขนาดความเข้มข้น 5% 
รูปแบบสบู่เหลวทำความสะอาดผิวหนัง โดยมีส่วนประกอบ Chlorhexidine 1.5% และ Cetrimide 15% 
รูปแบบสารละลายใช้ฆ่าเชื้อบริเวณผิวหนัง โดยมีส่วนผสม Chlorhexidine 2% และ Isopropyl alcohol 70% 
รูปแบบสารละลายความเข้มข้น 4% ใช้ทำความสะอาดและฆ่าเชื้อโรคที่มือของบุคคลากรทางการแพทย์ก่อนและหลังผ่าตัด 
รูปแบบยาครีมทาฆ่าเชื้อโรค ขนาดความแรง 1% 
รูปแบบยาครีมที่ใช้เป็นชุดปฐมพยาบาล โดยมีส่วนประกอบ Chlorhexidine 0.5% และ Dexpanthenol 5% 
รูปแบบเจลหล่อลื่นผสมยาชาสำหรับการทำหัตถการทางการแพทย์ เช่น การสอดท่อสวนเข้าในท่อปัสสาวะของผู้ป่วย โดยมีส่วนผสม Lidocaine 2% และ Chlorhexidine 0.05% 
รูปแบบผ้าทำแผล มีส่วนผสมของคลอเฮกซิดีน 0.5% 
 ///// คลอร์เฮกซิดีนมีวิธีการใช้อย่างไร? ///// 
คลอร์เฮกซิดีนมีวิธีการใช้ดังนี้ 
ก. น้ำยาบ้วนปาก: อมบ้วนปากครั้งละ 15 ซีซี หลังอาหารเช้า - เย็น ควรอมและกลั้ว ในปากเป็นเวลา 30 วินาทีจึงบ้วนทิ้ง ไม่ต้องบ้วนตามด้วยน้ำเปล่า ยกเว้นแพทย์/ทันตแพทย์จะแนะนำ 
ข. สำหรับถูมือเพื่อฆ่าเชื้อโรค: มักจะเป็นผลิตภัณฑ์ที่มีคลอร์เฮกซิดีนผสมร่วมกับแอลกอฮอล์ มีวิธีใช้โดย 
- บรรจุผลิตภัณฑ์ในภาชนะ เช่น ขวดปั๊ม และติดตั้งในที่ที่มีอากาศระบายได้ดี 
- ล้างมือทำความสะอาดเบื้องต้น เช็ด/ซับด้วยผ้าสะอาดให้แห้ง หรือทิ้งให้แห้งเอง แล้วจึง 
- ถูทำความสะอาดมือด้วยน้ำยานี้ โดยลูบไล้ให้ทั่วฝ่ามือ ซอกนิ้ว และซอกเล็บ และทิ้งไว้ 15 วินาทีโดยประมาณ ไม่ต้องใช้ผ้าเช็ดหรือล้างน้ำออก ปล่อยให้แห้งเอง 
ค. สำหรับฟอกมือก่อนและหลังผ่าตัด: มักเป็นสารละลายชนิด 4% ใช้ฟอกมือแทนสบู่ก่อนทำการผ่าตัด 
*****หมายเหตุ 
การใช้คลอร์เฮกซิดีน ยังมีรูปแบบการใช้งานได้อีกหลายรูปแบบ ทั้งนี้ขึ้นกับขนาดความเข้มข้น ดังนั้น ก่อนการใช้งาน ควรต้องอ่านรายละเอียดวิธีการใช้ตามเอกสารกำกับยา/กำกับผลิตภัณฑ์ และปฏิบัติตามอย่างเคร่งครัด 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาคลอร์เฮกซิดีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาหรือสารเคมี เช่น คลอเฮกซิดีน หรือไม่ 
 ///// คลอร์เฮกซิดีนมีผลไม่พึงประสงค์อย่างไร? ///// 
คลอร์เฮกซิดีนมีผลไม่พึงประสงค์ (ผลข้างเคียง) คือ สามารถทำให้ผิวหนังบริเวณที่สัมผัส มีอาการระคายเคือง ลอก สำหรับน้ำยาบ้วนปากอาจพบว่าฟันมีสีคล้ำขึ้น ลิ้นมีสีซีด เป็นต้น 
 ///// มีข้อควรระวังการใช้คลอร์เฮกซิดีนอย่างไร? ///// 
มีข้อควรระวังการใช้คลอร์เฮกซิดีนดังนี้ 
- ห้ามใช้คลอร์เฮกซิดีนล้างฆ่าเชื้อในหูชั้นกลาง รวมถึงอวัยวะต่างๆที่มีความเปราะบางและไวต่อคลอร์เฮกซิดีน เช่น ลูกตา 
- ระวังมิให้คลอร์เฮกซิดีนเข้าตา 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมคลอร์เฮกซิดีน) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// คลอร์เฮกซิดีนมีปฏิกิริยาระหว่างยากับยาตัวอื่นอย่างไร? ///// 
ยังไม่พบว่าคลอร์เฮกซิดีนมีปฏิกิริยาระหว่างยากับยาชนิดอื่น 
 ///// ควรเก็บรักษาคลอร์เฮกซิดีนอย่างไร ///// 
ควรเก็บคลอร์เฮกซิดีนที่อุณหภูมิ15 - 30 องศาเซลเซียส (Celsius) เก็บให้พ้นแสงแดด และความชื้น และเก็บให้พ้นมือเด็กและสัตว์เลี้ยง 
 ///// คลอเฮกซิดีนมีชื่ออื่นอีกไหม? ผลิตจากบริษัทอะไรบ้าง? ///// 
คลอร์เฮกซิดีนที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1. http://en.wikipedia.org/wiki/Chlorhexidine [2014,Aug9]
	2. http://drug.fda.moph.go.th:81/nlem.in.th/search?keyword=chlorhexidine [2014,Aug9] 
	3. https://www.mims.com/USA/drug/info/Chlorhexidine%20Gluconate/Chlorhexidine%20Gluconate%20Rinse?type=full [2014,Aug9] 
	4. http://www.chlorhexidinefacts.com/mechanism-of-action.html [2014,Aug9] 
	5. http://www.medicinenet.com/chlorhexidine-topicalmucous_membrane/article.htm [2014,Aug9]
	6. http://www.mayoclinic.org/drugs-supplements/chlorhexidine-topical-application-route/proper-use/drg-20070874 [2014,Aug9]
	7. http://www.sk-hospital.com/~pharma/images/stories/manu/sterile/chlorhexidine [2014,Aug9]
