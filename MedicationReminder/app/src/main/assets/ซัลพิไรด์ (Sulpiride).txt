ซัลพิไรด์ (Sulpiride)
 ///// บทนำ ///// 
ยาซัลพิไรด์(Sulpiride หรือ Levosulpiride) เป็นยาบำบัดอาการทางจิตประสาทหรือจิตเภท(Shcizophrenia)ซึ่งผู้ป่วยจะมีการเปลี่ยนแปลงทางด้านความคิด  พฤติกรรม  รวมถึงการรับรู้ที่ไม่เป็นปกติ  ทางคลินิก ยังนำยาซัลพิไรด์มารักษาอาการซึมเศร้า และภาวะวิตกกังวลอีกด้วย  รูปแบบเภสัชภัณฑ์ของยาซัลพิไรด์เป็นยาชนิดรับประทาน  ตัวยาจะถูกดูดซึมจากระบบทางเดินอาหารเข้าสู่ร่างกายได้ประมาณ 25–40 % มีปริมาณยาในกระแสเลือดน้อยกว่า 40% ที่เข้ารวมตัวกับพลาสมาโปรตีน และตัวยานี้ยังซึมผ่านเข้าน้ำนมมารดาได้  ตัวยาจะไม่ถูกเปลี่ยนแปลงโครงสร้างแต่อย่างใด และสามารถดำรงอยู่ในร่างกายได้นานประมาณ 8–9 ชั่วโมงก่อนที่จะถูกขับทิ้งไปกับปัสสาวะและอุจจาระ เพื่อให้ตัวยาออกฤทธิ์ควบคุมสภาพทางจิตได้ตลอดทั้งวันจึงต้องให้ผู้ป่วยรับประทานยานี้วันละ 2 ครั้ง เช้า-เย็น และมีความแตกต่างของขนาดรับประทานตามความรุนแรงของอาการป่วยแต่ละบุคคล 
มีข้อจำกัดการใช้ยาซัลพิไรด์ที่ทำให้ผู้ป่วยบางกลุ่มไม่สามารถใช้ยาชนิดนี้ได้ อาทิ เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยด้วยโรคฟีโอโครโมไซโตมา(Pheochromocytoma)  
โรคโพรพีเรีย(Porphyria, โรคทางพันธุกรรมที่พบได้น้อยจากมีความผิดปกติของสารที่เกี่ยวข้องกับฮีโมโกลบินของเม็ดเลือดแดง)  ผู้ที่เป็นเนื้องอกที่ต่อมใต้สมอง  ผู้ป่วยมะเร็งเต้านม  ด้วยยาซัลพิไรด์สามารถทำให้อาการของผู้ป่วยย่ำแย่ลง 
- ห้ามใช้ยานี้ร่วมกับยารักษาโรคพาร์กินสัน อย่างเช่นยา Levodopa เพราะจะเกิดภาวะยาตีกัน(ปฏิกิริยาระหว่างยา) 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  ด้วยตัวยาซัลพิไรด์อาจถูกส่งผ่านถึงตัวทารกจนเกิดอันตรายต่อทารกได้ได้ 
- ต้องเพิ่มความระมัดระวัง หากต้องการใช้ยานี้กับผู้ป่วยด้วยโรคหัวใจ(เช่น หัวใจเต้นช้า) โรคเส้นโลหิตในสมองตีบ/โรคหลอดเลือดสมอง  โรคพาร์กินสัน  ผู้ที่ร่างกายขาดสมดุลของเกลือโปแตสเซียม/โพแทสเซียม  ผู้ที่มีภาวะลิ่มเลือดในหลอดเลือดเกิดได้ง่าย เป็นต้น 
- มียาหลายประเภทที่ควรหลีกเลี่ยงการใช้ร่วมกับยาซัลพิไรด์  ด้วยอาจก่อให้เกิดภาวะยาตีกันตามมา โดยเฉพาะอย่างยิ่ง  ยาขับปัสสาวะ(อย่างเช่นยา Furosemide),  ยารักษาโรคหัวใจ (อย่างเช่นยา Amiodarone , Disopyramide, หรือ Quinidine),  ยากลุ่ม Beta-blockers ,  Calcium channel blockers , Digitalis , Promazine,  Barbiturates , Benzodiazepine,   เป็นต้น 
- ในสูตรตำรับชนิดยาเม็ดของยาซัลพิไรด์มักจะประกอบด้วยน้ำตาลแลคโตส                  จึงไม่เหมาะที่จะใช้สูตรตำรับดังกล่าวกับผู้ที่มีประวัติแพ้แลคโตส 
- ส่วนหนึ่งของตัวยาซัลพิไรด์จะถูกขับออกทางปัสสาวะ จึงต้องเพิ่มความระมัดระวังการใช้ยานี้กับผู้ป่วยโรคไต โดยแพทย์จะปรับลดขนาดรับประทานลง 
- ห้ามมิให้ผู้ป่วยหยุดการใช้ยานี้อย่างกระทันหัน ถึงแม้จะมีอาการดีขึ้นเหมือนปกติแล้วก็ตาม  ด้วยอาจก่อให้เกิดภาวะถอนยาตามมา 
การใช้ยาซัลพิไรด์ จะต้องปฏิบัติและรับประทานยาตามคำแนะนำของแพทย์อย่างเคร่งครัด การหลงลืมรับประทานจะส่งผลให้ขาดประสิทธิผลในการรักษา หรือ 
*การเผลอรับประทานยาซัลพิไรด์ เกินขนาด จะทำให้เกิดอาการ  กระสับกระส่าย   ความดันโลหิตต่ำ  ง่วงนอน  รู้สึกสับสนไปจนถึงขั้นโคม่า  หากพบเห็นอาการต่างๆเหล่านี้เกิดขึ้นระหว่างใช้ยานี้  ต้องรีบนำผู้ป่วยไปโรงพยาบาลทันที/ฉุกเฉิน 
เรามักพบเห็นการใช้ยาซัลพิไรด์ในแถบ ทวีปยุโรป  รัสเซีย  ญี่ปุ่น  และอินเดีย  แต่ยานี้ก็ไม่เป็นที่ยอมรับในบางประเทศอย่าง อเมริกา แคนาดา และออสเตรเลีย  ปัจจุบันมียาทางเลือกหลายรายการที่ใช้รักษาโรคจิตเภท อย่างไรก็ตาม หากมีข้อสงสัยการใช้ยาซัลพิไรด์  สามารถสอบถามข้อมูลเพิ่มเติมได้จากแพทย์ผู้รักษา หรือจากเภสัชกรตามสถานพยาบาลที่เข้ารับการรักษาได้ตลอดเวลา 
 ///// ซัลพิไรด์มีสรรพคุณ(คุณสมบัติ)อย่างไร? ///// 
ซัลพิไรด์มีสรรพคุณ/ข้อบ่งใช้ เช่น 
- รักษาอาการทางจิตเภท (Schizophrenia) 
 ///// ซัลพิไรด์มีกลไกการออกฤทธิ์อย่างไร? ///// 
ยาซัลพิไรด์ มีกลไกการออกฤทธิ์ต่อสมอง โดยเข้าจับกับตัวรับ(Receptor) ชนิด Dopamine (D)2, D3 และ D4 receptor ส่งผลให้มีการปรับสมดุลของสารสื่อประสาทในสมอง จนทำให้ ความรู้สึก  ความคิด และพฤติกรรม ของผู้ป่วยกลับมาใกล้เคียงปกติ 
 
 ///// ซัลพิไรด์มีรูปแบบการจัดจำหน่ายอย่างไร? ///// 
ซัลพิไรด์มีรูปแบบการจัดจำหน่าย เช่น 
- ยาเม็ดชนิดรับประทานที่มีส่วนประกอบของยา Sulpiride  200, และ 400 มิลลิกรัม/เม็ด 
 
 ///// ซัลพิไรด์มีขนาดรับประทานอย่างไร? ///// 
ยาซัลพิไรด์มีขนาดรับประทาน เช่น 
 
- ผู้ใหญ่และเด็กที่มีอายุตั้งแต่ 14 ปีขึ้นไป: เริ่มรับประทานยาครั้งละ 200–400 มิลลิกรัม วันละ 2 ครั้ง เช้า-เย็น ขนาดรับประทานยาสูงสุดไม่เกิน 1,200 มิลลิกรัม วันละ 2 ครั้ง โดยสามารถรับประทานยานี้ก่อนหรือหลังอาหารก็ได้ 
- ผู้อายุต่ำกว่า 14 ปี:  ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในวัยนี้  การใช้ยานี้ในวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ผู้สูงอายุ  ผู้ป่วยโรคไต  แพทย์จะปรับลดขนาดรับประทานลงมา 
- หลีกเลี่ยงการขับขี่ยวดยานพาหนะหรือการทำงานกับเครื่องจักร์หากมีอาการวิงเวียนขณะที่ใช้ยานี้ ด้วยจะเกิดอุบัติเหตุได้ง่าย 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง   ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซัลพิไรด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคตับ  โรคไต  โรคหัวใจ  โรคพาร์กินสันรวมทั้งกำลังกินยา/ใช้ยาอะไรอยู่ เพราะยาซัลพิไรด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากผู้ป่วยลืมรับประทานยาซัลพิไรด์  สามารถรับประทานยาได้ทันทีที่นึกขึ้นได้  หากเวลาใกล้เคียงกับการรับประทานยาในครั้งถัดไป ไม่จำเป็นต้องรับประทานยาเพิ่มขึ้นเป็น 2 เท่า ให้รับประทานยาในขนาดปกติ 
แต่อย่างไรก็ดี การรับประทานยาซัลพิไรด์ ต้องอาศัยความต่อเนื่อง  สม่ำเสมอ  การหยุดรับประทานยานี้ทันที อาจก่อให้เกิดภาวะถอนยาตามมา 
 ///// ซัลพิไรด์มีผลไม่พึงประสงค์อย่างไร? ///// 
ยาซัลพิไรด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น  เกิดความดันโลหิตต่ำ   หัวใจเต้นผิดจังหวะ 
- ผลต่อระบบต่อมไร้ท่อ:  เช่น ฮอร์โมนโปรแลกตินในเลือดเพิ่มขึ้น 
- ต่อตับ:  เช่น  เอนไซม์การทำงานของตับในเลือดสูงขึ้น 
- ผลต่อผิวหนัง:  เช่น  เกิดผื่นคัน 
- ผลต่อระบบเลือด:  เช่น  เกิดภาวะเม็ดเลือดขาวต่ำ  เกิดภาวะลิ่มเลือดอุดตันในหลอดเลือด 
 
 ///// มีข้อควรระวังการใช้ซัลพิไรด์อย่างไร? ///// 
มีข้อควรระวังการใช้ยาซัลพิไรด์ เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยากับสตรีมีครรภ์  สตรีที่อยู่ในภาวะให้นมบุตร และเด็กที่อายุต่ำกว่า 14 ปี 
- ห้ามปรับขนาดรับประทานหรือหยุดรับประทานยานี้โดยไม่ขอคำปรึกษาจากแพทย์ 
- ระวังการใช้ยานี้กับผู้ป่วยด้วย   โรคพาร์กินสัน   โรคลมชัก  โรคหัวใจ  โรคหลอดเลือดสมอง 
- มาพบแพทย์/มาโรงพยาบาลตามแพทย์นัดเสมอ เพื่อแพทย์ตรวจสภาพอาการของผู้ป่วย  และแพทย์อาจปรับขนาดรับประทานยานี้ตามการตอบสนองของผู้ป่วย 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาซัลพิไรด์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ซัลพิไรด์มีปฏิกิริยาระหว่างยากับยาตัวอื่นอย่างไร? ///// 
ซัลพิไรด์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาซัลพิไรด์ร่วมกับยา Amitriptyline  ด้วยจะทำให้ผู้ป่วยได้รับอาการข้างเคียงอย่างรุนแรงจากการใช้ยาซัลพิไรด์ตามมา 
- ห้ามใช้ยาซัลพิไรด์ร่วมกับยา Levodopa  ด้วยจะทำให้ประสิทธิภาพการรักษาของยาซัลพิไรด์ด้อยลง 
- ห้ามใช้ยาซัลพิไรด์ร่วมกับยา Amiodarone  ด้วยจะเสี่ยงต่อภาวะหัวใจเต้นผิดจังหวะ 
- หลีกเลี่ยงการใช้ยาซัลพิไรด์ร่วมกับยาลดความดันโลหิต อย่างเช่นยา  ACE inhibitors  ด้วยจะทำให้เกิดภาวะความดันโลหิตต่ำตามมา 
 ///// ควรเก็บรักษาซัลพิไรด์อย่างไร? ///// 
ควรเก็บยาซัลพิไรด์ ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ซัลพิไรด์มีชื่ออื่นอีกไหม? ผลิตจากบริษัทอะไรบ้าง? ///// 
ยาซัลพิไรด์  มียาชื่อการค้า และบริษัทผู้ผลิต/ผู้จำหน่าย เช่น 
อนึ่งยาชื่อการค้าอื่นของยานี้ เช่น Dogmatil,  Eglonyl, Espiride,    Prometar,  Sulpor 
 ///// บรรณานุกรม ///// 
https://en.wikipedia.org/wiki/Sulpiride[2017,May13] 
http://www.mims.com/thailand/drug/info/sulpiride/?type=brief&amp;mtype=generic[2017,May13] 
file:///C:/Users/apai/Downloads/921596.pdf[2017,May13] 
https://www.medicines.org.uk/emc/PIL.10939.latest.pdf[2017,May13] 
https://www.drugbank.ca/drugs/DB00391[2017,May13] 
https://www.evidence.nhs.uk/document?ci=https%3A%2F%2Fwww.evidence.nhs.uk%2Fformulary%2Fbnf%2Fcurrent%2Fa1-interactions%2Flist-of-drug-interactions%2Fantipsychotics%2Fsulpiride&amp;returnUrl=Search%3Fq%3Dsulpiride%2Blong%2Bterm%2Beffects&amp;q=sulpiride+long+term+effects [2017,May13]
