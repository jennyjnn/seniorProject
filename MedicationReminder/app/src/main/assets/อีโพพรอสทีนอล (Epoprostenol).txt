อีโพพรอสทีนอล (Epoprostenol)
 ///// บทนำ ///// 
ยาอีโพพรอสทีนอล(Epoprostenol หรือ Epoprostenol sodium หรือ Epoprostenol Na) เป็นยาสังเคราะห์เลียนแบบสารโพรสตาแกลนดิน(Prostaglandin)ที่มีฤทธิ์ทำให้หลอดเลือดแดงและหลอดเลือดดำขยายตัว  รวมถึงยับยั้งการรวมตัวของเกล็ดเลือดที่ทำให้เกิดลิ่มเลือด  ประโยชน์ทางการแพทย์ได้ใช้ยาอีโพพรอสทีนอลเป็นยาลดความดันโลหิตสูงภายในปอด โดยตัวยาจะช่วยขยายหลอดเลือดภายในปอดนั่นเอง 
รูปแบบเภสัชภัณฑ์ของยาอีโพพรอสทีนอลถูกออกแบบให้เป็นยาฉีดที่มีฤทธิ์แรง  ซึ่งการให้ยาอีโพพรอสทีนอลกับผู้ป่วย ต้องหยดยาเข้าหลอดเลือดดำ และการเตรียมยาฉีดชนิดนี้ ต้องผสมตัวยากับน้ำกลั่นที่ปราศจากเชื้อหรือสารละลายโซเดียมคลอไรด์ (Sodium chloride) ที่มีความเข้มข้น 0.9%   ขนาดการใช้ยานี้เริ่มต้นอยู่ที่ 2 นาโนกรัม/น้ำหนักตัว 1 กิโลกรัม/นาที  โดยแพทย์สามารถให้ยา 2 นาโนกรัม/น้ำหนักตัว 1 กิโลกรัม/นาทีได้ ทุก 15 นาที  ผู้ป่วยที่ได้รับยาอีโพพรอสทีนอลอย่างถูกต้องเหมาะ สม จะทำให้ความดันโลหิตในปอดลดลง  นอกจากนี้ยังทำให้การสูบฉีดเลือดออกจากหัวใจมีปริมาณมากขึ้นด้วย 
ยาอีโพพรอสทีนอลเป็นสารที่มีความคงตัวต่ำ ด้วยมีความไวกับอุณหภูมิสูงจึงถูกทำลายได้อย่างรวดเร็วภายในกระแสเลือด  ร่างกายใช้เวลาเพียงประมาณ 6 นาที ตัวยานี้ก็โดนกำจัดออกจากกระแสเลือดได้แล้วโดยไต/ทางปัสสาวะ 
ข้อควรระวังและข้อห้ามใช้ยาอีโพพรอสทีนอลที่ควรทราบมีดังนี้ เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้กับผู้ที่มีภาวะหัวใจล้มเหลวซึ่งมีเหตุจากหัวใจห้องซ้ายมีความผิดปกติ	 อย่างรุนแรง 
- ห้ามใช้กับผู้ที่มีประวัติเคยมีน้ำท่วมปอด/ปอดบวมน้ำหลังจากได้รับยาอีโพพรอสทีนอล 
- การใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร ต้องเป็นไปตามคำสั่งแพทย์เท่านั้น ทั้งนี้เพื่อป้องกันมิให้ตัวยานี้ถูกส่งผ่านไปถึงทารก 
- ห้ามใช้ยาอีโพพรอสทีนอลร่วมกับยาDigoxin  ด้วยจะทำให้ผู้ป่วยได้รับพิษ(ผลข้างเคียงรุนแรง)จากยาDigoxin มากขึ้น 
- ห้ามผสมยาอีโพพรอสทีนอลร่วมกับยาชนิดอื่นที่นอกเหนือจากข้อกำหนดในเอกสารกำกับยาในการหยดยานี้เข้าหลอดเลือดดำของผู้ป่วย 
- ห้ามใช้ยาฉีดอีโพพรอสทีนอลที่มีสิ่งเจือปน อย่างเช่น ฝุ่นผง 
- หลังได้รับยานี้แล้ว อาจเกิดอาการวิงเวียนศีรษะ  ห้ามผู้ป่วยดื่มเครื่องดื่มประเภทแอลกอฮอล์ด้วยจะทำให้มีอาการวิงเวียนมากยิ่งขึ้น 
- ยานี้สามารถลดจำนวนและลดการทำงานของเกล็ดเลือดลงได้ จึงทำให้เกิดเลือดออกได้ง่าย  ผู้ป่วยจึงต้องหลีกเลี่ยงกิจกรรมต่างๆที่มีความเสี่ยงทำให้เกิดภาวะเลือดออก 
- ห้ามใช้ยานี้ร่วมกับยาขับปัสสาวะ หรือยาลดความดันโลหิตตัวอื่นๆเพราะจะทำให้ความดันโลหิตต่ำมากตามมา 
- ห้ามใช้ยาอีโพพรอสทีนอลร่วมกับยาต้านการแข็งตัวของเลือดเพราะจะเสี่ยงต่อภาวะเลือดออกง่าย 
- ขณะได้รับยานี้แล้ว เกิดอาการอึดอัด/หายใจไม่ออก/หายใจลำบาก  วิงเวียน  อ่อนเพลียมากขึ้น   นั่นเป็นสัญญาณเตือนว่าอาการความดันโลหิตในปอดยังสูงอยู่ และไม่ตอบสนองต่อการใช้ยานี้   ผู้ป่วยต้องรีบแจ้งแพทย์ พยาบาล โดยเร็ว 
โดยทั่วไป การใช้อีโพพรอสทีนอลมีอยู่แต่ในสถานพยาบาลเท่านั้น และสามารถพบเห็นยานี้ถูกจัดจำหน่ายภายใต้ชื่อการค้าว่า “Veletri” 
 
 ///// อีโพพรอสทีนอลมีสรรพคุณ(คุณสมบัติ)อย่างไร? ///// 
ยาอีโพพรอสทีนอลมีสรรพคุณ/ข้อบ่งใช้ เช่น 
- ลดความดันโลหิตภายในปอด (Pulmonary Hypertension) 
 
 ///// อีโพพรอสทีนอลมีกลไกการออกฤทธิ์อย่างไร? ///// 
ยาอีโพพรอสทีนอลมีกลไกการออกฤทธิ์โดย ตัวยาจะทำให้หลอดเลือดในปอดเกิดการขยายตัว และยังช่วยยับยั้งการจับตัวของเกล็ดเลือด  จึงทำให้เลือดในปอดและหัวใจไหลเวียนได้สะดวก ตลอดจนเพิ่มปริมาตรการไหลของเลือดที่ออกจากหัวใจ  จากกลไกดังกล่าว จึงส่งผลลดความดันโลหิตภายในปอดได้ตามสรรพคุณ 
 
 ///// อีโพพรอสทีนอลมีรูปแบบการจัดจำหน่ายอย่างไร? ///// 
ยาอีโพพรอสทีนอลมีรูปแบบการจัดจำหน่ายเป็น ยาฉีดที่มีส่วนประกอบของ Epoprostenol sodium ขนาด 0.5 มิลลิกรัม(500,000 นาโนกรัม/Nanogram)/ขวด (Vial) และ ขนาด 1.5 มิลลิกรัม(1,500,000 นาโนกรัม)/ขวด (Vial) 
 
 ///// อีโพพรอสทีนอลมีขนาดการบริหารยาอย่างไร? ///// 
ยาอีโพพรอสทีนอล มีขนาดการบริหารยา/ใช้ยา เช่น 
- ผู้ใหญ่: หยดยาเข้าหลอดเลือดดำขนาด 2 นาโนกรัม/น้ำหนักตัว 1 กิโลกรัม/นาที
หากจำเป็น ในทุกๆ 15 นาที แพทย์สามารถปรับเพิ่มขนาดการให้ยากับผู้ป่วยอีก                                      2 นาโนกรัม/น้ำหนักตัว 1 กิโลกรัม/นาที 
- เด็ก:  ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- การเตรียมยาฉีดของอีโนพรอสทีนอล ต้องผสมน้ำกลั่นหรือสารละลาย                  	 โซเดียมคลอไรด์ 0.9% ตามคำแนะนำในเอกสารกำกับยา 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียง                           ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอีโพพรอสทีนอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  เช่น  โรคหัวใจ   โรคความดันโลหิตสูง  โรคไต   โรคหืด  รวมถึงกำลังกินยา/ใช้ยาอะไรอยู่ เพราะยาอีโพพรอสทีนอล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากไม่ได้รับการฉีดยาควรทำอย่างไร? ///// 
เพื่อประสิทธิผลของการรักษา ควรรับการฉีดยาอีโพพรอสทีนอลตรงตามเวลา  การไม่ได้รับการให้ยานี้อาจทำให้อาการของโรคกำเริบมากขึ้น  ดังนั้นหากลืมมารับการฉีดยานี้ผู้ป่วยควรรีบติดต่อแพทย์/ผู้เกี่ยวข้อง เพื่อนัดหมายการฉีดยาโดยเร็ว 
 
 ///// อีโพพรอสทีนอลมีผลไม่พึงประสงค์อย่างไร? ///// 
ยาอีโพพรอสทีนอลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด:  เช่น  ชีพจรเต้นผิดปกติ  ใบหน้าแดง  ความดันโลหิตต่ำ   หัวใจเต้นเร็วหรือไม่ก็ช้า  หัวใจล้มเหลว/ หัวใจวาย 
- ผลต่อระบบเลือด:  เช่น  มีภาวะเลือดออกง่าย 
- ผลต่อระบบประสาท:   เช่น  ปวดศีรษะ  วิงเวียน  ความรู้สึกสัมผัสเพี้ยน 
- ผลต่อระบบทางเดินอาหาร:  เช่น  คลื่นไส้ อาเจียน  กรดไหลย้อน  ท้องเสีย  
ปวดท้อง  เบื่ออาหาร  ปากแห้ง 
- ผลต่อสภาพจิตใจ:   เช่น  กระสับกระส่าย  วิตกกังวล  ซึม  นอนไม่หลับ 
- ผลต่อกล้ามเนื้อ:  เช่น  ปวดกล้ามเนื้อ   ปวดหลัง  ขาเป็นตะคริว 
- ผลต่อระบบต่อมไร้ท่อ:  เช่น  เกิดภาวะไทรอยด์ฮอร์โมนในเลือดสูง(ต่อมไทรอยด์เป็นพิษ) 
- ผลต่อระบบทางเดินหายใจ:   เช่น หายใจขัด  ไอ  คออักเสบ  ไซนัสอักเสบ  เกิดภาวะปอดบวมน้ำ 
 
 ///// มีข้อควรระวังการใช้อีโพพรอสทีนอลอย่างไร? ///// 
มีข้อควรระวังการใช้ยาอีโพพรอสทีนอล เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยโรคหัวใจชนิดต่างๆ อย่างเช่น  หัวใจห้องล่างซ้ายทำงานผิดปกติอย่างรุนแรง  ภาวะหัวใจเต้นผิดจังหวะ   โรคลิ้นหัวใจ  และ/หรือ กล้ามเนื้อหัวใจขาดเลือด  เป็นต้น 
- ห้ามใช้ยานี้กับสตรีมีครรภ์ สตรีที่อยู่ในภาวะให้นมบุตร เด็ก  และผู้สูงอายุ
นอกจากมีคำสั่งแพทย์ 
- ห้ามใช้ยาที่มีสภาพเปลี่ยนแปลงไปจากเดิม เช่น มีผงในตัวยา 
- ระวังการใช้ยานี้กับผู้ป่วย  โรคหืด   โรคความดันโลหิตต่ำ   โรคไตระยะรุนแรง   โรคตับวาย 
- หลีกเลี่ยงการใช้ยานี้ร่วมกับยาต้านการแข็งตัวของเลือด ด้วยจะทำให้มีฤทธิ์	  เสริมกันจนทำให้เกิดภาวะเลือดออกง่ายมากยิ่งขึ้น 
- หลีกเลี่ยงกิจกรรมที่จะก่อให้เกิดบาดแผล และนำมาด้วยอาการเลือดออก 
- การปรับเปลี่ยนโดยลดขนาดการใช้ยานี้ทันทีทันใด  อาจทำให้อาการความดันโลหิตในปอดสูงกลับมาเล่นงานคนไข้ได้ง่าย  การปรับขนาดการใช้ยานี้ แพทย์จึงต้องค่อยๆปรับลดแบบค่อยเป็นค่อยไป 
- หากพบอาการวิงเวียนหลังด้รับยานี้ ให้หลีกเลี่ยงการขับขี่ยวดยานพาหนะต่างๆ รวมถึงการทำงานกับเครื่องจักร ด้วยจะก่อให้เกิดอุบัติเหตุได้ง่าย 
- มาพบแพทย์/มาโรงพยาบาลตามแพทย์นัดหมายทุกครั้ง เพื่อแพทย์ตรวจดูความก้าวหน้าของการรักษา 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอีโพพรอสทีนอลด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อีโพพรอสทีนอลมีปฏิกิริยาระหว่างยากับยาตัวอื่นอย่างไร? ///// 
ยาอีโพพรอสทีนอลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอีโพพรอสทีนอล ร่วมกับ ยาลดความดันโลหิต  ยาขับปัสสาวะ  
ด้วยจะก่อให้เกิดความดันโลหิตต่ำตามมา 
- การใช้ยาอีโพพรอสทีนอลร่วมกับยาต้านการแข็งตัวของเลือด  จะทำให้เกิดภาวะเลือดออกง่าย หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยาอีโพพรอสทีนอลร่วมกับยา Phenylpropanolamine  ด้วยจะ  ทำให้การออกฤทธิ์ของอีโพพรอสทีนอลลดน้อยลงจนเสียประสิทธิภาพของการักษา 
 
 ///// ควรเก็บรักษาอีโพพรอสทีนอลอย่างไร? ///// 
ควรเก็บยาอีโพพรอสทีนอล ในช่วงอุณหภูมิ 15–25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// อีโพพรอสทีนอลมีชื่ออื่นอีกไหม? ผลิตจากบริษัทอะไรบ้าง? ///// 
อีโพพรอสทีนอล มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Flolan 
 ///// บรรณานุกรม ///// 
https://www.veletri.com/pdf/veletri_full_prescribing_information_2nd_gen.pdf[2017,July22] 
https://www.drugs.com/cdi/epoprostenol.html[2017,July22] 
https://www.drugs.com/drug-interactions/epoprostenol-index.html?filter=2&amp;generic_only=[2017,July22] 
http://www.mims.com/philippines/drug/info/epoprostenol?mtype=generic[2017,July22] 
https://www.drugbank.ca/drugs/DB01240[2017,July22]
