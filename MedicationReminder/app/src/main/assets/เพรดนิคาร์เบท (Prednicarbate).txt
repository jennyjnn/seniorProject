เพรดนิคาร์เบท (Prednicarbate)
 ///// บทนำ ///// 
ยาเพรดนิคาร์เบท (Prednicarbate) เป็นยารุ่นใหม่ของกลุ่มยาคอร์ติโคสเตียรอยด์ (Cortico steroid) ขนาดความแรงของยาเพรดนิคาร์เบทนี้ใกล้เคียงกับยา Hydrocortisone และใช้ทาเฉพาะที่นอกร่างกายเหมือนกับยา Betamethasone แต่ยาเพรดนิคาร์เบทจะก่อให้เกิดอาการผิวบางผิดปกติที่เป็นผลข้างเคียงจากยากลุ่มสเตียรอยด์ได้ช้ากว่ายา Betamethasone 
ทางคลินิกนำยาเพรดนิคาร์เบทมาใช้รักษาอาการผื่นผิวหนังอักเสบ ผื่นคันที่เกิดจากการแพ้ รวมถึงโรคสะเก็ดเงิน การใช้ยานี้กับบริเวณที่เกิดการอักเสบของผิวหนังไม่ควรใช้ครั้งละมากๆหรือ    ใช้มากกว่าคำแนะนำของแพทย์และห้ามใช้ผ้าพันแผลหรือพลาสเตอร์ยาใดๆปิดทับในบริเวณผิวหนังที่มีการทายานี้ ด้วยอาจทำให้การดูดซึมของยาเพรดนิคาร์เบทซึมผ่านผิวหนังได้มากขึ้นจนทำให้ร่างกายได้รับอาการข้างเคียง (ผลข้างเคียง) ต่างๆมากมาย 
ยาเพรดนิคาร์เบทไม่เหมาะที่จะใช้กับเด็ก นอกจากจะมีคำสั่งจากแพทย์โดยพิจารณาเป็นกรณีบุคคลไป ด้วยฤทธิ์ของยากลุ่มสเตียรอยด์คือ กดการเจริญเติบโตของเด็กโดยเฉพาะอย่างยิ่งถ้ามีการใช้ยาเป็นเวลานานๆ นอกจากนี้การใช้ยาสเตียรอยด์เป็นเวลานานๆจะกดภูมิคุ้มกันต้านทานโรคของร่างกาย จึงเป็นเหตุผลให้ผู้ป่วยมีโอกาสเกิดการติดเชื้อแบคทีเรีย เชื้อรา และเชื้อไวรัส ในบริเวณผิวหนังที่ใช้ยาได้ง่าย ซึ่งเมื่อมีการใช้ยาสเตียรอยด์ไปแล้วประมาณ 2 สัปดาห์ แต่อาการอักเสบทางผิวหนังกลับไม่ดีขึ้น ผู้ป่วยควรต้องกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
มีเหตุผลอยู่หลายประการที่ทำให้ผู้ป่วยต้องใช้ยานี้ตามคำสั่งแพทย์เท่านั้นจึงจะก่อประโยชน์    ในการรักษาและปลอดภัยกับตัวผู้ป่วยเองเช่น 
- หากผู้ป่วยเป็นโรคเบาหวาน การใช้เพรดนิคาร์เบทชนิดทาผิวหนังอย่างผิดขนาดสามารถทำให้น้ำตาลในเลือดเพิ่มสูงขึ้นได้ 
- หากเป็นสตรีและอยู่ในภาวะตั้งครรภ์หรืออยู่ในภาวะให้นมบุตรก็ตาม การใช้ยากลุ่มสเตียรอยด์ก็สามารถถูกส่งผ่านจากมารดาเข้าสู่ทารกได้ และก่อให้เกิดผลกระทบ (ผลข้างเคียง) ต่อการเจริญเติบโตรวมถึงมีอาการข้างเคียงอื่นๆจากยาสเตียรอยด์เกิดขึ้นกับทารกได้ 
- ผู้ป่วยบางรายเคยแพ้ยาเพรดนิคาร์เบท หากเกิดการหลงลืมมิได้แจ้งให้แพทย์ทราบและได้รับยานี้มาใช้ก็สามารถก่อให้เกิดผลกระทบ/การแพ้ยาที่รุนแรงติดตามมา 
- การใช้ยานี้ในบริเวณผิวหนังที่มีการติดเชื้อโรคอยู่ก่อนแล้ว ไม่ว่าจะเป็นเชื้อแบคทีเรีย เชื้อรา เชื้อไวรัส จะทำให้อาการโรคลุกลามและขยายผลจนเกิดผลเสียต่อร่างกายผู้ป่วยได้มากมาย นอกจากอาการป่วยไม่ทุเลาลงแล้ว ยังจะก่อให้เกิดความรุนแรงของโรคติดตามมาได้มากขึ้น 
ทั้งนี้เราสามารถพบเห็นการใช้ยาเพรดนิคาร์เบทถูกใช้ตามสถานพยาบาลและมีขายตามร้านขายยาทั่วไป ประเทศไทยเรามีจำหน่ายในรูปแบบของยาครีมในขนาดความเข้มข้น 0.25% ภายใต้ยาชื่อการค้าว่า Dermatop 
 ///// เพรดนิคาร์เบทมีสรรพคุณ (คุณสมบัติ) อย่างไร? ///// 
ยาเพรดนิคาร์เบทมีสรรพคุณ/ข้อบ่งใช้เช่น 
- รักษาอาการอักเสบของผิวหนัง (ผื่นผิวหนังอักเสบ) 
- บำบัดอาการผื่นคันของผิวหนังเนื่องจากการแพ้ 
- บำบัดรักษาอาการโรคสะเก็ดเงิน 
 ///// เพรดนิคาร์เบทมีกลไกการออกฤทธิ์อย่างไร? ///// 
กลไกการออกฤทธ์ของยาเพรดนิคาร์เบทคือ ตัวยาจะออกฤทธิ์ทำให้หลอดเลือดหดตัวยับยั้งการรวมตัวของเม็ดเลือดขาวในบริเวณที่มีการอักเสบของเนื้อเยื่อ จึงป้องกันการทำลายเนื้อเยื่อในบริเวณที่อักเสบดังกล่าว 
 ///// เพรดนิคาร์เบทมีรูปแบบการจัดจำหน่ายอย่างไร? ///// 
ยาเพรดนิคาร์เบทมีรูปแบบการจัดจำหน่ายเช่น 
- ยาครีม ขนาดความแรง 0.1 และ 0.25% 
- ยาขี้ผึ้ง ขนาดความแรง 0.1% 
 ///// เพรดนิคาร์เบทมีขนาดการบริหารยาอย่างไร? ///// 
ยาเพรดนิคาร์เบทมีขนาดการบริหารยา/ใช้ยาเช่น 
ก. ผู้ใหญ่: ทายาในบริเวณที่มีการอักเสบเพียงบางๆวันละ 1 - 2 ครั้งโดยการทายาให้ปฏิบัติตามขั้นตอนดังนี้ 
- ล้างมือให้สะอาดก่อนและหลังใช้ยาเสมอ 
- ห้ามทายาในบริเวณกว้างและรุกล้ำเข้าไปในบริเวณผิวหนังที่ไม่เกิดอาการอักเสบ 
- ห้ามใช้ผ้าพันแผลหรือพลาสเตอร์ยาปิดทับในบริเวณที่มีการทายา 
- หลังใช้ยาเสร็จแล้วต้องปิดปากภาชนะบรรจุแล้วเก็บภาชนะบรรจุให้เรียบร้อย (อ่านเพิ่มเติมในหัวข้อ ควรเก็บยาอย่างไร) 
ข. เด็ก:  เนื่องจากยานี้อาจส่งผลกดการเจริญเติบโตของเด็กได้ การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเพรดนิคาร์เบท ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเพรดนิคาร์เบทอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาเพรดนิคาร์เบทสามารถทายาเมื่อนึกขึ้นได้ ถ้าเวลาใกล้เคียงกับการทายาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// เพรดนิคาร์เบทมีผลไม่พึงประสงค์อย่างไร? ///// 
ยาเพรดนิคาร์เบทสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น แสบคันและทำให้ผิวแห้งในบริเวณที่มีการใช้ยานี้ รู้สึกปวด/เจ็บผิวหนังหรือมีจุดจ้ำแดงขึ้นกับผิวหนังส่วนที่ทายานี้ ทำให้ผิวหนังที่สัมผัสกับยานี้บางลงจนเกิดการอักเสบได้ง่าย บางกรณีอาจทำให้เกิดสิว และทำให้เกิดผิวหนังส่วนที่ทายานี้มีสีซีดจางลง 
 ///// มีข้อควรระวังการใช้เพรดนิคาร์เบทอย่างไร? ///// 
มีข้อควรระวังการใช้ยาเพรดนิคาร์เบทเช่น 
- ห้ามใช้กับผู้ที่แพ้ยานี้ 
- ห้ามทายานี้ในบริเวณตา และห้ามรับประทาน 
- ห้ามใช้ยานี้กับผู้ป่วยที่มีการติดเชื้อวัณโรค โรคเอดส์ โรคซิฟิลิส หรือมีการติดเชื้อทางผิวหนังอย่างรุนแรง 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- การใช้ยานี้เป็นเวลานานๆอาจทำให้น้ำตาลในเลือดสูง 
- หากใช้ยานี้ไปแล้วประมาณ 2 สัปดาห์แล้วอาการป่วยไม่ดีขึ้น ต้องกับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- กรณีที่ต้องการใช้ยานี้ในบริเวณผิวหนังที่มีการติดเชื้อแบคทีเรียหรือเชื้อราต้องให้แพทย์เป็น ผู้พิจารณา โดยแพทย์อาจสั่งจ่ายยาปฏิชีวนะในการกำจัดเชื้อแบคทีเรียหรือยาต้านเชื้อรากรณีติดเชื้อราร่วมด้วย 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเพรดนิคาร์เบทด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เพรดนิคาร์เบทมีปฏิกิริยาระหว่างยากับยาตัวอื่นอย่างไร? ///// 
การใช้ยาเพรดนิคาร์เบทอย่างถูกต้องตามคำแนะนำของแพทย์ มักจะไม่ก่อให้เกิดปฏิกิริยาระ หว่างยานี้กับยารับประทานชนิดใดๆ อย่างไรก็ตามหากผู้ป่วยใช้ยาชนิดอื่นร่วมกับยาเพรดนิคาร์เบท แล้วเกิดอาการผิดปกติให้หยุดใช้ยาเพรดนิคาร์เบท แล้วรีบมาพบแพทย์/มาโรงพยาบาลทันที/ฉุกเฉิน 
 ///// ควรเก็บรักษาเพรดนิคาร์เบทอย่างไร? ///// 
ควรเก็บยาเพรดนิคาร์เบทภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เพรดนิคาร์เบทมีชื่ออื่นอีกไหม? ผลิตจากบริษัทอะไรบ้าง? ///// 
ยาเพรดนิคาร์เบทที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Corticosteroid  [2015,Nov28] 
https://en.wikipedia.org/wiki/Prednicarbate  [2015,Nov28] 
http://www.mims.com/Thailand/drug/info/Dermatop/?type=brief  [2015,Nov28] 
http://www.drugs.com/pro/prednicarbate-ointment.html  [2015,Nov28] 
http://www.drugs.com/pro/prednicarbate.html  [2015,Nov28] 
http://www.drugs.com/drug-interactions/prednicarbate-topical-index.html?filter=1&amp;generic_only=  [2015,Nov28] 
http://www.mims.com/THAILAND/Home/GatewaySubscription/?generic=Prednicarbate [2015,Nov28]
