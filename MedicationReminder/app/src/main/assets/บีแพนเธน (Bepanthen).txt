บีแพนเธน (Bepanthen)
 ///// บทนำ ///// 
ยาบีแพนเธน(Bepanthen) เป็นยาชื่อการค้าของยาทาภายนอกเพื่อใช้ป้องกันผิวหนังแห้งกร้าน ตกสะเก็ด ลดอาการระคายเคืองทางผิวหนัง  มีตัวยาสำคัญคือ Dexpanthenol หรือ Panthenol ซึ่งเป็นสารตั้งต้นของ วิตามินบี 5  รูปแบบผลิตภัณฑ์ของยานี้ที่พบเห็นในประเทศไทยจะเป็นยาขี้ผึ้ง  ขนาดความเข้มข้น 5%  บรรจุหลอด 30 กรัม ตัวยานี้สามารถซึมเข้าสู่ผิวหนังได้ ซึ่งเมื่อเข้าสู่ผิวหนัง  ตัวยา Panthenol จะถูกเซลล์ผิวหนังเปลี่ยนให้เป็นกรด Pantothenic acid ซึ่งเป็นสาร/กรดที่สามารถดูดซึมความชื้นได้เป็นอย่างดี  ผลดังกล่าวจึงช่วยบรรเทาอาการของผิวหนังแห้งกร้านได้  พร้อมกับทำให้รอยบาดแผลต่างๆที่ผิวหนังหายได้เร็วขึ้น 
ในทางคลินิก  ยาบีแพนเธนยังถูกนำมารักษาอาการผื่นผ้าอ้อม  ผิวไหม้จากแสงแดด  หรือแผลไหม้ในระดับความรุนแรงต่ำๆ  หรือแม้แต่ผิวหนังได้รับบาดเจ็บเล็กน้อยอย่างแผลถลอก  หรือใช้ยานี้ทาผิวหลังจากการสักผิวหนัง 
อาการข้างเคียง(ผลข้างเคียง)ของยาบีแพนเธนมีน้อย คือ อาจพบเห็นได้บ้างอย่างเช่น เกิดการระคายเคืองผิวหนังส่วนสัมผัสยานี้ 
แต่ถึงแม้ยาบีแพนเธนเป็นยาทาภายนอกก็ตาม ผู้บริโภค/ผู้ป่วยก็ควรต้องปรึกษาแพทย์ก่อนการใช้ยานี้ทุกครั้ง เพื่อประเมินความรุนแรงของรอยโรคที่ผิวหนัง ว่าเหมาะสมที่จะใช้ยานี้หรือไม่ 
ทั้งนี้ ประชาชน สามารถขอคำปรึกษาการใช้ยาบีแพนเธนเพิ่มเติมได้จากเภสัชกรตามร้านขายยาทั่วไป 
 
 ///// บีแพนเธนมีสรรพคุณ(คุณสมบัติ)อย่างไร? ///// 
ยาบีแพนเธนมีสรรพคุณ/ข้อบ่งใช้ เช่น 
- ใช้เพื่อป้องกัน ผิวแห้ง  ตกสะเก็ด 
- ใช้เพื่อบรรเทาอาการคัน หรือระคายเคืองทางผิวหนัง 
 ///// บีแพนเธนมีกลไกการออกฤทธิ์อย่างไร? ///// 
ยาบีแพนเธน มีกลไกการออกฤทธิ์คือ สาระสำคัญของยานี้ที่เป็นตัวยาเด็กซ์แพนทีนอล (Dexpanthenol) จะช่วยดูดซับความชุ่มชื้นให้กับผิวหนัง ทำให้ลดอาการผิวหนังแห้ง กร้าน ซึ่งเป็นต้นเหตุของการระคายเคือง นอกจากนี้ยังทำให้การสมาน/การซ่อมแซมรอยแผลที่ผิวหนังเกิดได้รวดเร็วมากขึ้น 
 ///// บีแพนเธนมีรูปแบบการจัดจำหน่ายอย่างไร? ///// 
ยาบีแพนเธนมีรูปแบบการจัดจำหน่าย เช่น 
- ยาขี้ผึ้งทาผิวหนังที่มีความเข้มข้น 5% 
- ยาครีมทาผิวหนังที่มีส่วนประกอบของยาอื่น เช่น  Dexpanthenol 5%+ Chlorhexidine dihydrochloride  0.5% 
 ///// บีแพนเธนมีขนาดการบริหารยาอย่างไร? ///// 
ยาบีแพนเธนมีขนาดการบริหารยา/ใช้ยา เช่น 
- ผู้ใหญ่: ทายาวันละ 1 ครั้ง หรือตามคำแนะนำของแพทย์ 
- เด็ก: การใช้ยานี้กับเด็ก ต้องเป็นไปตามคำสั่งของแพทย์ผู้รักษาเท่านั้น 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาบีแพนเธน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาบีแพนเธนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภท สามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาบีแพนเธน สามารถใช้ยา/ทายาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มขนาดการใช้เป็น 2 เท่า 
 ///// บีแพนเธนมีผลไม่พึงประสงค์อย่างไร? ///// 
ยาบีแพนเธนเป็นยาใช้ภายนอก และตัวยาเอง ยังก่อให้เกิดผลไม่พึงประสงค์(ผลข้างเคียง/อาการข้างเคียง)ได้น้อย  โดยทั่วไป จึงมักไม่พบอาการข้างเคียงอย่างใดเลย  แต่อาจพบว่าผู้ใช้ยานี้บางรายเกิดอาการระคายเคืองผิวหนังส่วนสัมผัสยานี้ได้บ้างเล็กน้อย 
 ///// มีข้อควรระวังการใช้บีแพนเธนอย่างไร? ///// 
มีข้อควรระวังการใช้ยาบีแพนเธน เช่น 
- ห้ามใช้กับผู้ที่แพ้ยานี้ 
- ห้ามใช้ยาที่เกิดการเปลี่ยนแปลงของตัวผลิตภัณฑ์ที่ต่างไปจากสภาพปกติ เช่น  สี กลิ่น ผิดปกติ 
- การใช้ยานี้ในสตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ ควรต้องเป็นไปตามคำสั่งแพทย์เท่านั้น 
- ล้างมือทุกครั้งก่อนและหลังใช้ยานี้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาบีแพนเธนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// บีแพนเธนมีปฏิกิริยาระหว่างยากับยาตัวอื่นอย่างไร? ///// 
ด้วยยาบีแพนเธนเป็นยาทาภายนอก จึงยังไม่มีรายงานที่พบปฏิกิริยาระหว่างยากับยารับประทานชนิดใดๆ 
 ///// ควรเก็บรักษาบีแพนเธนอย่างไร? ///// 
ควรเก็บยาบีแพนเธนในช่วงอุณหภูมิ 15 – 30 องศาเซลเซียส(Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// บีแพนเธนมีชื่ออื่นอีกไหม? ผลิตจากบริษัทอะไรบ้าง? ///// 
ยาบีแพนเธนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Bepanten, Bepanthene, Bepaderm, Bepanthol, Bepantol, Bethene 
 ///// บรรณานุกรม ///// 
https://en.wikipedia.org/wiki/Panthenol  [2016,July30] 
http://www.ncbi.nlm.nih.gov/pubmed/12113650  [2016,July30] 
http://www.mims.com/thailand/drug/info/dexpanthenol/?type=brief&amp;mtype=generic  [2016,July30] 
http://www.mims.com/thailand/drug/info/bepanthen%20first%20aid/   [2016,July30] 
http://www.webmd.com/drugs/2/drug-75143/dexpanthenol-topical/details   [2016,July30]
