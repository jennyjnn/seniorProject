ดรอเพอริดอล (Droperidol)
 ///// บทนำ ///// 
ยาดรอเพอริดอล (Droperidol) เป็นยาในกลุ่ม Antidopaminergic drug/Dopamine antagonist ถูกค้นพบโดยนักวิทยาศาสตร์ของบริษัทยา Janssen Pharmaceutica เมื่อปี ค.ศ.1961 (พ.ศ. 2504) ทางคลินิกนำมาใช้เป็นยาต้านการอาเจียนรวมถึงอาการอาเจียนที่เกิดหลังการผ่าตัด และด้วยมีฤทธิ์กล่อมประสาท/ยาคลายเครียดจึงนำมาใช้บำบัดอาการทางจิตได้อีกด้วย 
ฤทธิ์ทางเภสัชวิทยาด้านอื่นของยาดรอเพอริดอลคือ ทำให้หลอดเลือดขยายตัว รวมถึงลดความดันของหลอดเลือดแดงในปอดส่งผลให้ความดันโลหิตต่ำลง 
เงื่อนไขของการใช้ยาดรอเพอริดอลจะต้องนำประวัติสุขภาพของผู้ป่วยเข้ามาร่วมพิจารณา เช่น 
- ต้องไม่มีประวัติแพ้ยาดรอเพอริดอล 
- ต้องไม่มีภาวะหัวใจเต้นผิดจังหวะ หรือมีโรคที่เกี่ยวกับภาวะซึมเศร้าขั้นรุนแรง 
- ห้ามใช้ร่วมกับยา Astemizole, Cisapride ยาปฏิชีวนะกลุ่ม Ketolide, Macrolide 
- นอกจากนี้ยังมีกลุ่มยาอื่นที่ควรหลีกเลี่ยงการใช้ร่วมกันกับยาดรอเพอริดอลหรือต้องเพิ่มความระวังในการใช้ โดยอาจต้องปรับขนาดการใช้ยาให้เหมาะสมเป็นกรณีไปเช่น การใช้ยาดรอเพอริดอลร่วมกับยาต้านอาการหัวใจเต้นผิดจังหวะ ยากลุ่ม Phenothiazine ยากลุ่ม Quinolones ยาต้านภาวะซึมเศร้า หรือการใช้ยานี้ร่วมกับการดื่มสุราอาจทำให้ผู้ป่วยได้รับผลข้างเคียงต่างๆ เพิ่มมากขึ้น 
รูปแบบยาแผนปัจจุบันของยาดรอเพอริดอลจะเป็นยาฉีดและมีการใช้แต่ในสถานพยาบาลเท่านั้น 
สำหรับข้อมูลที่ผู้บริโภคควรทราบในระหว่างที่ได้รับยาดรอเพอริดอลเช่น อาจพบอาการวิงเวียนและง่วงนอนจากฤทธิ์ของยาดรอเพอริดอลโดยตรง ดังนั้นระหว่างการใช้ยานี้จึงควรหลีกเลี่ยงการใช้ยาที่มีฤทธิ์กดประสาทเช่น ยาคลายเครียด นอกจากนี้ยาดรอเพอริดอลยังทำให้อุณหภูมิของร่างกายสูงขึ้น มีเหงื่อออกมาก มีภาวะหัวใจเต้นผิดจังหวะซึ่งเป็นอาการข้างเคียง (ผลข้าง เคียง) ที่จัดว่ารุนแรงจนทำให้ผู้ป่วยต้องได้รับการตรวจสอบค่า ECG/การตรวจคลื่นไฟฟ้าหัวใจเป็นระยะๆ ด้วยเหตุผลนี้จึงทำให้แพทย์เลือกใช้ยาดรอเพอริดอลก็ต่อเมื่อใช้ยาอื่นในการรักษาผู้ป่วยแล้วไม่ได้ผล 
ยังมีข้อจำกัดการใช้ยาดรอเพอริดอลกับเด็กที่อายุต่ำกว่า 2 ปี รวมถึงสตรีตั้งครรภ์ สตรีที่อยู่ในภาวะให้นมบุตร ซึ่งยังไม่มีข้อมูลทางคลินิกมาสนับสนุนการใช้ยาดรอเพอริดอลกับผู้ป่วยกลุ่มนี้ 
ทั้งนี้ยาดรอเพอริดอลสามารถใช้ได้ทั้งกับผู้ใหญ่และเด็กแต่ต้องอยู่ภายใต้คำสั่งและการดูแลของแพทย์เท่านั้น 
 ///// ดรอเพอริดอลมีสรรพคุณ (คุณสมบัติ) อย่างไร? ///// 
ยาดรอเพอริดอลมีสรรพคุณ/ข้อบ่งใช้เช่น 
- รักษาอาการคลื่นไส้อาเจียน 
- บำบัดอาการคลื่นไส้อาเจียนหลังจากการผ่าตัด 
 ///// ดรอเพอริดอลมีกลไกการออกฤทธิ์อย่างไร? ///// 
ตัวยาดรอเพอริดอลจะออกฤทธิ์กดการทำงานของสมองส่วนระดับลึก (Subcortical level)รวมถึงสมองส่วนกลางและส่วนที่เป็นก้านสมอง ตัวยาจะยับยั้งการทำงานของตัวรับ (Receptor) สารสื่อประสาทประเภท Cathecolamine receptors และยับยั้งการดูดกลับของสารสื่อประสาทบางตัว นอกจากนี้ยังแสดงฤทธิ์ต่อต้านการทำงานของสารสื่อประสาทประเภท Dopamine และ Acetylcholine ในสมองอีกด้วย จากกลไกเหล่านี้ทำให้เกิดฤทธิ์ของการรักษาตามสรรพคุณ 
 ///// ดรอเพอริดอลมีรูปแบบการจัดจำหน่ายอย่างไร? ///// 
ยาดรอเพอริดอลมีรูปแบบการจัดจำหน่ายเป็นยาฉีด ขนาด 5 มิลลิกรัม/2 มิลลิลิตร 
 ///// ดรอเพอริดอลมีขนาดการบริหารยาอย่างไร? ///// 
ยาดรอเพอริดอลมีขนาดการบริหารยา/ใช้ยาเช่น 
- ผู้ใหญ่: เริ่มต้นฉีดยาเข้ากล้ามเนื้อหรือฉีดเข้าหลอดเลือดดำอย่างช้าๆขนาด 2.5 มิลลิกรัม แพทย์อาจให้ยาซ้ำขนาด 1.25 มิลลิกรัมเพื่อประสิทธิผลของการรักษา 
- เด็ก: ฉีดยาเข้ากล้ามเนื้อหรือฉีดเข้าหลอดเลือดดำขนาด 100 ไมโครกรัม/น้ำหนักตัว 1 กิ โลกรัม 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาดรอเพอริดอล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาหรืออาหารเสริมอะไรอยู่ เพราะยาดรอเพอริดอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// ดรอเพอริดอลมีผลไม่พึงประสงค์อย่างไร? ///// 
ยาดรอเพอริดอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ตาพร่า รู้สึกสับสน วิงเวียน เป็นลม เหงื่อออก อ่อนเพลีย อาจพบอาการหนาวสั่น ไอ เปลือกตา/หนังตาบวม ใบหน้า-ริมฝีปาก-ลิ้น บวม 
ทั้งนี้อาการข้างเคียงหลายอาการไม่จำเป็นต้องใช้ยาในการรักษา ร่างกายจะค่อยๆปรับตัวและทำให้อาการข้างเคียงเหล่านั้นดีขึ้น แต่ถ้าเกิดอาการรุนแรงควรต้องรีบแจ้งแพทย์/พยาบาลผู้ดูแลทันที/ฉุกเฉิน (ยานี้เป็นยาใช้เฉพาะผู้ป่วยในโรงพยาบาล) 
 ///// มีข้อควรระวังการใช้ดรอเพอริดอลอย่างไร? ///// 
มีข้อควรระวังการใช้ยาดรอเพอริดอลเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่อยู่ในภาวะโคม่า ผู้ป่วยที่อยู่ในภาวะสมองถูกกดการทำงาน (เช่น ง่วงซึม) ผู้ป่วยที่ไขกระดูกไม่ทำงาน (เช่น ภาวะซีด) ผู้ที่มีความเสี่ยงของการเกิดภาวะหัวใจเต้นผิดจังหวะ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ระวังการใช้ยากับผู้ป่วยโรคตับโรคไต ผู้ที่มีประวัติเป็นดีซ่าน ผู้ป่วยโรคหัวใจ ผู้ป่วยโรคเบาหวาน ผู้ป่วยไทรอยด์ฮอร์โมนสูง/ต่อมไทรอยด์เป็นพิษ ผู้ป่วยโรคพาร์กินสัน ผู้ป่วยโรคลมชัก ผู้ที่มีภาวะซึมเศร้า กล้ามเนื้ออ่อนแรง ต่อมลูกหมากโต หรือมีโรคเกี่ยวกับทางเดินหายใจ/โรคทางเดินหายใจ โรคของระบบเลือด/โรคเลือด 
- ระหว่างการใช้ยาดรอเพอริดอลควรต้องตรวจสอบค่า ECG/การตรวจคลื่นไฟฟ้าหัวใจ ควบคู่กันไป 
- หากพบอาการแพ้ยาต้องรีบแจ้งแพทย์/พยาบาลที่ดูแลทันที 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาดรอเพอริดอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ดรอเพอริดอลมีปฏิกิริยาระหว่างยากับยาตัวอื่นอย่างไร? ///// 
ยาดรอเพอริดอลมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาดรอเพอริดอลร่วมกับยา Amitriptyline, Azithromycin, Codeine, Hydrocortisone ด้วยจะทำให้เกิดภาวะหัวใจเต้นผิดจังหวะตามมา 
- การใช้ยาดรอเพอริดอลร่วมกับยา Sodium oxybate จะก่อให้เกิดอาการข้างเคียงต่อสมองและส่งผลให้มีอาการง่วงนอน วิงเวียน ซึมเศร้า รู้สึกสับสน และความดันโลหิตต่ำ เพื่อป้อง กันอาการเหล่านี้ควรหลีกเลี่ยงการใช้ยาร่วมกัน 
 ///// ควรเก็บรักษาดรอเพอริดอลอย่างไร ///// 
ควรเก็บยาดรอเพอริดอลในช่วงอุณหภูมิ 15 - 25 องศาเซลเซียส (Celsius) เก็บยาในภาชนะที่มิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ดรอเพอริดอลมีชื่ออื่นอีกไหม? ผลิตจากบริษัทอะไรบ้าง? ///// 
ยาดรอเพอริดอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Droperidol  [2016,Jan2] 
http://www.drugs.com/pro/droperidol.html  [2016,Jan2] 
http://www.drugbank.ca/drugs/DB00450  [2016,Jan2] 
http://www.mims.com/THAILAND/Home/GatewaySubscription/?generic=Droperidol  [2016,Jan2] 
http://www.mims.com/India/drug/info/droperidol/?type=full&amp;mtype=generic#Dosage  [2016,Jan2] 
http://www.drugs.com/drug-interactions/droperidol-index.html?filter=3&amp;generic_only=  [2016,Jan2]
