โซเดียมไฮโปคลอไรท์ (Sodium hypochlorite)
 ///// บทนำ ///// 
โซเดียมไฮโปคลอไรท์(Sodium hypochlorite)เป็นสารประกอบประเภทเกลือ  มีสูตรเคมี คือ “NaClO” ถูกผลิตเพื่อใช้งานครั้งแรกเมื่อปี ค.ศ.1789 (พ.ศ.2332)  โดยเมื่อโซเดียมไฮโปคลอไรท์ละลายน้ำ จะมีคุณสมบัติในการฟอกขาว หรือเป็นสารฟอกขาว(Bleach or Liquid bleach) และจะมีการปลดปล่อยสารคลอรีน(Chlorine,สารฆ่าเชื้อ/สารระงับเชื้อ) ประกอบกับมีค่าความเป็นกรดด่างประมาณ 11 (pH = 11)  จึงส่งผลให้มีฤทธิ์ในการยับยั้งการเจริญเติบโตของแบคทีเรียได้หลายชนิด    โซเดียมไฮโปคลอไรท์เจือจาง 2% ในน้ำอุ่นก็สามารถใช้ทำความสะอาดและฆ่าเชื้อโรคของอุปกรณ์ต่างๆได้แล้ว  นอกจากนี้ กระบวนการผลิตอาหาร ก็มีการใช้โซเดียมไฮโปคลอไรท์เช่นกัน โดยมีข้อควรระวัง คือ ต้องล้างทำความสะอาดมิให้มีสารโซเดียมไฮโปคลอไรท์ตกค้างจนไปปนเปื้อนกับอาหาร   คลินิกทันตกรรมก็ใช้สารละลายโซเดียมไฮโปคลอไรท์ทำความสะอาดและกำจัดเศษเนื้อเยื่อรวมถึงทำลายแบคทีเรียในบริเวณรากฟัน  ในปี ค.ศ.2013 (พ.ศ.2556) นักวิจัยได้ใช้โซเดียมไฮโปคลอไรท์ขนาดความเข้มข้น 0.005% เพื่อบำบัดอาการอักเสบของผิวหนังอันเนื่องมาจากการได้รับรังสี    ทั้งนี้ มีข้อสรุปจากห้องทดลองว่า สัตว์ทดลองที่ได้รับแสงแดดจนผิวหนังเสียหาย เมื่อใช้สารละลายโซเดียมไฮโปคลอไรท์ล้างทำความสะอาดผิวหนัง จะทำให้บาดแผลตามผิวหนังสมานตัว(แผลหาย/แผลติด) ลดความเสียหายของผิวหนังได้ดีกว่าการใช้น้ำเปล่าทำความสะอาดเพียงอย่างเดียว 
การใช้โซเดียมไฮโปคลอไรท์ให้เกิดประโยชน์สูงสุด จะต้องเลือกความเข้มข้นที่เหมาะสมต่องานที่จะนำไปใช้  การที่ใช้สารนี้ในความเข้มข้นสูงเกินไป กลับจะก่อให้เกิดพิษต่อตัวผู้ใช้เอง 
ผลิตภัณฑ์โซเดียมไฮโปคลอไรท์เป็นสารละลายที่ไม่มีความเสถียรเท่าใดนัก  การสัมผัสกับแสงแดดหรือสัมผัสสารที่มีฤทธิ์เป็นกรด จะทำให้โซเดียมไฮโปคลอไรท์ปลดปล่อยแก๊สคลอรีนออกมาจนเกิดอันตรายต่อผู้สูดดมได้  ดังนั้นผู้บริโภคควรต้องระวังเรื่องการจัดเก็บผลิตภํณฑ์นี้ให้เหมาะสม 
กรณีมีข้อผิดพลาด อย่างเช่น ผู้บริโภคกลืนโซเดียมไฮโปคลอไรท์เข้าร่างกาย จะทำให้เกิดอาการ  ปวดท้อง  แสบร้อนในท้อง   ท้องเสีย   อาเจียน   เกิดแผลในคอ  ไอ   หากสารนี้สัมผัสผิวหนังและตา จะก่อให้เกิดอาการปวด
แสบปวดร้อน  ทำให้ตาแดง  หรือการทิ้งโซเดียมไฮโปคลอไรท์เข้มข้นลงในแหล่งน้ำธรรมชาติ สามารถเป็นพิษต่อสัตว์น้ำและกระตุ้นให้สัตว์น้ำเกิดการกลายพันธุ์ได้ 
มนุษย์ยังได้นำโซเดียมไฮโปคลอไรท์มาใช้กับสระว่ายน้ำโดยมีวัตถุประสงค์ฆ่าเชื้อโรคชนิดต่างๆ  ผู้ที่ว่ายน้ำในสระอาจได้กลิ่นคล้ายแก๊สคลอรีน และอาจรู้สึกแสบคันตามผิวหนัง และเป็นเหตุให้ตาแดงได้  ซึ่งหากพบอาการดังกล่าวควรขึ้นจากสระ  ใช้น้ำสะอาดล้าง เช็ดตัวให้แห้ง และผึ่งร่างกายสักครู่  อาการดังกล่าวก็จะทุเลาลง  นอกจากนี้ บางสถานพยาบาล ใช้โซเดียมไฮโปคลอไรท์ทำความสะอาดฆ่าเชื้อผิวหนังก่อนและหลังผ่าตัด หรือใช้ทำความสะอาดบาดแผลตามร่างกาย 
คณะกรรมการอาหารและยาของไทยได้บรรจุโซเดียมไฮโปคลอไรท์อยู่ในบัญชียาหลักแห่งชาติ โดยมีวัตถุประสงค์การใช้งานเพื่อยับยั้งการเจริญเติบโตของเชื้อโรคในบริเวณรากฟันนั่นเอง 
 ///// โซเดียมไฮโปคลอไรท์มีสรรพคุณ(คุณสมบัติ)อย่างไร? ///// 
น้ำยาโซเดียมไฮโปคลอไรท์มีสรรพคุณ/ข้อบ่งใช้ เช่น 
- ใช้ทำความสะอาดและฆ่าเชื้อบริเวณผิวหนังก่อนและหลังผ่าตัด 
- ใช้ทำความสะอาดบาดแผล 
- ใช้ฆ่าเชื้อและทำความสะอาดรากฟันในคลินิกทันตกรรม 
- ใช้ป้องกันและฆ่าเชื้อเครื่องมืออุปกรณ์การผลิตอาหาร 
- ใช้ฆ่าเชื้อในสระว่ายน้ำ 
- ใช้ฆ่าเชื้อกับสุขภัณฑ์ 
 
 ///// โซเดียมไฮโปคลอไรท์มีกลไกการออกฤทธิ์อย่างไร? ///// 
สารโซเดียมไฮโปคลอไรท์ที่ละลายน้ำแล้วจะเกิดการแตกตัวของโมเลกุลและปลดปล่อยกรดไฮโปคลอรัส (HClO) และออกซิเจน (O) ที่เป็นออกซิไดซิ่งเอเจนต์ที่แรงที่มีฤทธิ์ต่อต้านแบคทีเรีย   เชื้อไวรัส  และเชื้อรา  จากกลไกนี้ จึงทำให้เกิดฤทธิ์ฆ่าเชื้อได้ตามสรรพคุณ 
 
 ///// โซเดียมไฮโปคลอไรท์มีรูปแบบการจัดจำหน่ายอย่างไร? ///// 
โซเดียมไฮโปคลอไรท์มีรูปแบบการจัดจำหน่ายเป็น สารละลายที่มีขนาดความเข้มข้นแตกต่างกันออกไปตามวัตถุประสงค์ที่จะนำไปใช้งาน เช่น น้ำยาเข้มข้น 2% ที่ใช้ทำความสะอาดและฆ่าเชื้อโรคของอุปกรณ์ต่างๆ เป็นต้น 
 
 ///// โซเดียมไฮโปคลอไรท์มีขนาดการบริหารยาอย่างไร? ///// 
โซเดียมไฮโปคลอไรท์มีขนาดการบริหาร/การใช้ ดังตัวอย่าง สำหรับทำความสะอาดรากฟัน เช่น 
- ผู้ใหญ่: ใช้โซเดียมไฮโปคลอไรท์เจือน้ำสะอาดจนได้ความเข้มข้น 0.1% บ้วนปากขณะทำหัตถการทางด้านทันตกรรม 
- เด็ก: การใช้สารนี้ในเด็ก ขึ้นกับดุลพินิจของทันตแพทย์ 
อนึ่ง: 
- ปัจจุบันโซเดียมไฮโปคลอไรท์ถูกนำมาใช้ในกิจกรรมต่างๆ ดังนี้ ที่ความเข้มข้น 3 – 6% ใช้ฆ่าเชื้อในครัวเรือน  ฟอกขาวเสื้อผ้า  ในกระบวนการรีดนมวัว  ใช้ในโรงพยาบาล  ใช้กับกระบวนการผลิตอาหาร  ฟาร์มเห็ด ฟาร์มสัตว์ปีก  การประมง,  ที่ความเข้มข้น 12 – 16% ใช้ฆ่าเชื้อในสระว่ายน้ำ  ใช้บำบัดบ่อน้ำเสีย 
- ไม่ควรให้โซเดียมไฮโปคลอไรท์ที่เข้มข้นสัมผัสร่างกาย 
*****หมายเหตุ:	ขนาดยา/ผลิตภัณฑ์ยา และระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยา/ผลิตภัณฑ์ยาของแพทย์ได้  การใช้ยา/ผลิตภัณฑ์ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงโซเดียมไฮโปคลอไรท์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยา แพ้สารเคมีทุกชนิด  เช่น กินยา/ใช้ยา/สารเคมีแล้ว คลื่นไส้มาก หรือ ขึ้นผื่น แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยา/ใช้สารเคมีอะไรอยู่ เพราะยา/สารเคมีเหล่านั้น อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยา/สารเคมีหลายประเภท สามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// โซเดียมไฮโปคลอไรท์มีผลไม่พึงประสงค์อย่างไร? ///// 
โซเดียมไฮโปคลอไรท์อาจก่อให้เกิดผลไม่พึงประสงค์(ผลข้างเคียง/อาการข้างเคียง) เช่น  ผิวหนังที่สัมผัสสารนี้ เกิดระคายเคืองผิวหนัง   ทำให้ผิวหนังมีสีแดง  ปวด  แสบ  บวม   และอาจพบอาการอึดอัด/หายใจไม่ออก/หายใจลำบาก  ซึ่งเมื่อพบอาการนี้หลังสัมผัสหรือสูดดมสารนี้ ให้รีบนำตัวผู้ป่วยส่งโรงพยาบาลทันที/ฉุกเฉิน 
 
 ///// มีข้อควรระวังการใช้โซเดียมไฮโปคลอไรท์อย่างไร? ///// 
มีข้อควรระวังการใช้โซเดียมไฮโปคลอไรท์ เช่น 
- ห้ามใช้กับผู้ที่แพ้ยา/แพ้โซเดียมไฮโปคลอไรท์ 
- ห้ามใช้กับสตรีตั้งครรภ์  สตรีที่อยู่ในภาวะให้นมบุตร  เด็ก โดยไม่มีคำสั่งจากแพทย์ 
- ห้ามรับประทานหรือให้เข้าตาโดยเด็ดขาด 
- ห้ามผสมโซเดียมไฮโปคลอไรท์ร่วมกับแอมโมเนีย  ด้วยจะทำให้สารผสมดังกล่าวมี	  ความเป็นด่าง และก่อให้เกิดพิษต่อผิวหนัง/เนื้อเยื่อที่สัมผัสสารผสมนี้ได้มากยิ่งขึ้น 
- สวม ถุงมือ  แว่นตา  หน้ากาก  ป้องกันการสัมผัสโซเดียมไฮโปคลอไรท์เมื่อต้องใช้	  สารเคมีชนิดนี้ในปริมาณสูง 
- ระวังโซเดียมไฮโปคลอไรท์สัมผัสเสื้อผ้าโดยตรง  ด้วยอาจทำให้เกิดรอยด่างขาว	  เกิดขึ้น 
- เรียนรู้วิธีใช้โซเดียมไฮโปคลอไรท์ โดยศึกษาจากคู่มือการใช้งาน เพื่อการปฏิบัติได้	  อย่างถูกต้อง 
- หากพบอาการแพ้ยา/แพ้สารนี้ เช่น  เกิดภาวะหายใจไม่ออก/หายใจลำบาก  ผื่นคันขึ้นเต็มตัว  ให้รีบนำผู้ป่วยส่งโรงพยาบาลทันที/ฉุกเฉิน 
- เก็บผลิตภัณฑ์โซเดียมไฮโปคลอไรท์ให้พ้นแสงแดด  ปิดภาชนะบรรจุให้มิดชิด	  หลังจากใช้งาน เก็บให้พ้นมือเด็กและสัตว์เลี้ยง 
- ห้ามใช้สารที่หมดอายุ 
- ห้าเก็บสารที่หมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมโซเดียมไฮโปคลอไรท์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร   ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โซเดียมไฮโปคลอไรท์มีปฏิกิริยาระหว่างยากับยาตัวอื่นอย่างไร? ///// 
เนื่องจากสารละลายโซเดียมไฮโปคลอไรท์ ใช้แต่ภายนอก จึงยังไม่มีรายงานปฏิกิริยาระหว่างยากับยารับประทานใดๆ 
 ///// ควรเก็บรักษาโซเดียมไฮโปคลอไรท์อย่างไร? ///// 
ควรเก็บผลิตภัณฑ์โซเดียมไฮโปคลอไรท์ในสถานที่เย็น  ห้ามเก็บผลิตภัณฑ์ในช่องแช่แข็งของตู้เย็น  เก็บผลิตภัณฑ์ในภาชนะที่ปิดมิดชิด พ้นแสงแดด  ความร้อนและความชื้น เก็บผลิตภัณฑ์ให้พ้นมือเด็กและสัตว์เลี้ยง   และไม่เก็บผลิตภัณฑ์ในห้องน้ำหรือในรถยนต์ 
 ///// โซเดียมไฮโปคลอไรท์มีชื่ออื่นอีกไหม? ผลิตจากบริษัทอะไรบ้าง? ///// 
สารโซเดียมไฮโปคลอไรท์ที่จำหน่ายในประเทศไทย มีชื่อการค้า และบริษัทผู้ผลิต/ผู้จำหน่าย เช่น 
อนึ่ง  ชื่อการค้าของน้ำยาฆ่าเชื้อนี้ในต่างประเทศ เช่น  Anasept, Hysept, Di-Dak-Sol 
 ///// บรรณานุกรม ///// 
https://en.wikipedia.org/wiki/Sodium_hypochlorite#Disinfection [2016,Dec3] 
http://www.lenntech.com/processes/disinfection/chemical/disinfectants-sodium-hypochlorite.html [2016,Dec3] 
http://drug.fda.moph.go.th:81/nlem.in.th/search?keyword=sodium+hypochlorite [2016,Dec3] 
http://drug.fda.moph.go.th:81/nlem.in.th/search?keyword=sodium+hypochlorite [2016,Dec3] 
https://scholarlyperio.wordpress.com/2013/08/20/sodium-hypochlorite-as-a-mouthwash/ [2016,Dec3] 
http://msdsdigital.com/system/files/cloroxclean-upcleanerwithbleach-spray.pdf [2016,Dec3] 
http://www.powellfab.com/technical_information/sodium_hypochlorite/what_is.aspx [2016,Dec3]
