ฟีนิลโทลอกซามีน (Phenyltoloxamine)
 ///// บทนำ ///// 
ยาฟีนิลโทลอกซามีน (Phenyltoloxamine) เป็นยาที่ใช้ต้านสารฮีสตามีน (Antihistamine) ซึ่งมีฤทธิ์สงบระบบประสาทและบรรเทาอาการปวดได้ด้วย ปกติมักจะพบเห็นการใช้ยานี้ในสูตรตำรับที่ผสมร่วมกับยาอื่นๆอย่าง Acetaminophen, Dihydrocodeine, Codeine และ Hydrocodone สูตรตำรับยานี้ที่มีการใช้อย่างกว้างขวางทั่วโลกได้แก่ สูตรที่ผสมร่วมกับ Codeine โดยระบุสรรพคุณเป็นยาแก้ไอ ยาฟีนิลโทลอกซามีนเป็นยาที่ไม่ก่อให้เกิดฤทธิ์ของการเสพติด แต่การบริโภคยานี้เป็นปริมาณมากๆก็อาจทำให้ผู้ป่วยได้รับผลกระทบ (ผลข้างเคียง) คล้ายกับได้รับยา Atropine 
สำหรับอาการข้างเคียง (ผลข้างเคียง) ที่สามารถพบได้หลังการใช้ยาฟีนิลโทลอกซามีนได้แก่ เกิดอาการง่วงนอน ปากและจมูกแห้ง แสบร้อนกลางอก คลื่นไส้ และรู้สึกไม่สบายในท้อง 
รูปแบบยาแผนปัจจุบันของยาฟีนิลโทลอกซามีนจะเป็นยาชนิดรับประทาน โดยมีสัดส่วนผสมของตัวยาอื่นๆที่แตกต่างกันออกไปทั้งนี้ขึ้นอยู่กับแต่ละสูตรตำรับยานั้นๆ สำหรับประเทศไทยจะพบเห็นการใช้ยานี้ผสมร่วมอยู่กับยา Codeine ทำให้สูตรตำรับยาดังกล่าวต้องถูกขึ้นทะเบียนเป็นยาเสพติดให้โทษประเภท 3 ซึ่งการใช้ยาตำรับนี้จะต้องได้รับใบสั่งจากแพทย์และมีใช้แต่ในสถานพยาบาลเท่านั้น 
 ///// ฟีนิลโทลอกซามีนมีสรรพคุณ (คุณสมบัติ) อย่างไร? ///// 
ยาฟีนิลโทลอกซามีนมีสรรพคุณ/ข้อบ่งใช้เช่น 
- ช่วยลดอาการแพ้ต่างๆ และ 
- มักใช้ร่วมกับยาแก้ไอและยาแก้ปวด เป็นต้น 
 ///// ฟีนิลโทลอกซามีนมีกลไกการออกฤทธิ์อย่างไร? ///// 
ยาฟีนิลโทลอกซามีนมีกลไกการออกฤทธิ์เป็นยาต้านสารฮีสตามีน (Antihistamine) ซึ่งสาร Histamine เป็นตัวกระตุ้นให้ร่างกายเกิดอาการแพ้ต่างๆ หลังการใช้ยาร่างกายจะรู้สึกบรรเทาและทุเลาจากอาการแพ้เช่น อาการไอ นอกจากนี้ยาฟีนิลโทลอกซามีนยังมีฤทธิ์ในการระงับอาการปวดจึงเหมาะที่จะใช้เป็นยาร่วมกับยาอื่นเพื่อบรรเทาอาการไอและอาการปวดโดยไม่ก่อให้เกิดอาการติดยา 
 ///// ฟีนิลโทลอกซามีนมีรูปแบบการจัดจำหน่ายอย่างไร? ///// 
ยาฟีนิลโทลอกซามีนมีรูปแบบการจัดจำหน่ายเช่น 
- ยาแคปซูลชนิดรับประทานที่ผสมร่วมกับยาอื่นเช่น  Codeine 30 มิลลิกรัม + Phenyltoloxamine 10 มิลลิกรัม/แคปซูล 
- ยาน้ำชนิดรับประทานที่ผสมร่วมกับยาอื่นเช่น Codeine 11.11 มิลลิกรัม + Phenyltoloxamine 3.67 มิลลิกรัม/5 มิลลิลิตร 
 ///// ฟีนิลโทลอกซามีนมีขนาดรับประทานอย่างไร? ///// 
เนื่องจากยาฟีนิลโทลอกซามีนที่จำหน่ายในประเทศไทยเป็นสูตรตำรับที่ผสมร่วมกับยา Codeine ที่จัดอยู่ในหมวดยาเสพติดให้โทษ จึงขอยกตัวอย่างขนาดรับประทานจากสูตรตำรับดังกล่าวเฉพาะในผู้ใหญ่เช่น รับประทานครั้งละ 1 แคปซูลวันละ 2 ครั้งเช้า - เย็นหลังอาหาร และ*ห้ามรับประทานสูตรตำรับยานี้ติดต่อกันนานเกิน 7 วัน ส่วนการใช้ยานี้ในเด็กอยู่ในดุลพินิจิของแพทย์ผู้รัก ษาเป็นกรณีไป 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฟีนิลโทลอกซามีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาฟีนิลโทลอกซามีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภท สามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟีนิลโทลอกซามีนสามารถรับประทานยาเมื่อนึกขึ้นได้ ถ้าเวลาใกล้เคียงกับการรับประทานยาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิภาพของการรักษาควรรับประทานยาฟีนิลโทลอกซามีนตรงเวลา 
 ///// ฟีนิลโทลอกซามีนมีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง/อาการข้างเคียง) ที่สามารถพบได้จากการยาใช้ยาฟีนิลโทลอกซามีนสูตรตำรับผสมร่วมกับยา Codeine เช่น คลื่นไส้ อาเจียน ท้องผูก ปวดศีรษะเล็กน้อย เหนื่อยง่าย หายใจขัด/หายใจลำบาก และตัวยานี้อาจกระตุ้นการเกิดต้อหินได้ 
 ///// มีข้อควรระวังการใช้ยาฟีนิลเอฟรีนอย่างไร? ///// 
มีข้อควรระวังการใช้ยาฟีนิลเอฟรีนเช่น 
- ห้ามใช้กับผู้ที่แพ้ยาฟีนิลโทลอกซามีน 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามปรับขนาดรับประทานยานี้ด้วยตนเอง 
- ในสูตรตำรับยานี้ที่มียา Codeine ร่วมด้วยจะถูกห้ามใช้กับผู้ป่วยที่มีภาวะหอบหืด ผู้ป่วยที่อยู่ในภาวะโคม่า ผู้ที่มีภาวะต่อมลูกหมากโต ผู้ที่เป็นโรคต้อหิน และต้องระวังการติดยา Codeine ดังนั้น จึงห้ามใช้ยานี้ติดต่อกันเกิน 7 วัน 
- ระหว่างใช้ยานี้ระวังการเกิดความดันในกะโหลกศีรษะสูงรวมถึงอาการท้องผูก 
- การใช้ยานี้เกินคำสั่งแพทย์อาจก่อให้เกิดภาวะทางจิตตามมา 
- ระวังการขับขี่ยวดยานพาหนะหรือการทำงานกับเครื่องจักรขณะมีการใช้ยานี้ด้วยจะเกิดอุบัติเหตุได้ง่ายจากตัวยานี้อาจทำให้เกิดอาการง่วงนอนและวิงเวียน 
- หากพบอาการแพ้ยานี้เช่น ตัวบวม ผื่นคันขึ้นเต็มตัว หายใจไม่ออก/หายใจลำบาก ให้หยุดการใช้ยานี้ทันทีและรีบพาผู้ป่วยมาพบแพทย์/มาโรงพยาบาลทันที/ฉุกเฉิน 
- ปฏิบัติตัวตามคำสั่งแพทย์และเภสัชกรขณะที่มีการใช้ยาฟีนิลโทลอกซามีนที่ผสมร่วมกับา Codeine 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟีนิลโทลอกซามีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ฟีนิลโทลอกซามีนมีปฏิกิริยาระหว่างยากับยาตัวอื่นอย่างไร? ///// 
ยาฟีนิลโทลอกซามีนมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาฟีนิลโทลอกซามีนร่วมกับยาที่ออกฤทธิ์กดการทำงานของสมอง/ระบบประสาท (CNS depressants หรือ Central nervous system depressant) ด้วยจะทำให้เกิดอาการง่วงนอนและวิงเวียนมากขึ้นเช่นยา Diazepam, Alprazolam 
- ห้ามรับประทานยาฟีนิลโทลอกซามีนร่วมกับสุราหรือเครื่องดื่มที่มีแอลกอฮอล์เป็นส่วนประกอบด้วยจะทำให้ผู้ป่วยได้รับอาการข้างเคียงจากยานี้เพิ่มมากขึ้น 
 ///// ควรเก็บรักษาฟีนิลโทลอกซามีนอย่างไร? ///// 
ควรเก็บยาฟีนิลโทลอกซามีนภายใต้อุณหภูมิห้องที่เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ฟีนิลโทลอกซามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟีนิลโทลอกซามีนที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
อนึ่งยาชื่อการค้าของยาฟีนิลโทลอกซามีนที่จำหน่ายในต่างประเทศเช่น Aceta-Gesic, Ed-Flex, Dologesic, Duraxin, Flextra-650, Novagesic, Pain-gesic, Phenylgesic 
 ///// บรรณานุกรม ///// 
https://en.wikipedia.org/wiki/Phenyltoloxamine  [2016,July9] 
http://www.mims.com/thailand/drug/info/codipront/?type=brief  [2016,July9] 
http://www.mims.com/thailand/drug/info/codipront%20olic/  [2016,July9] 
http://psychologytoday.webmd.com/drugs/2/drug-15252/aceta-gesic-with-phenyltoloxamine-oral/details/list-contraindications  [2016,July9] 
http://www.webmd.com/drugs/2/drug-64797/phenyltoloxamine-pe-cpm-oral/details#side-effects  [2016,July9]
