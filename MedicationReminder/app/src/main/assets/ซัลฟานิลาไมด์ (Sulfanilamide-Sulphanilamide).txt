ซัลฟานิลาไมด์ (Sulfanilamide/Sulphanilamide)
 ///// บทนำ ///// 
ยาซัลฟานิลาไมด์(Sulfanilamide หรือ Sulphanilamide) เป็นอินทรีย์สาร(Organic compound)ที่มีสารเคมีหมู่ NH2 เป็นองค์ประกอบ และอยู่ในอนุพันธ์ของยาซัลโฟนาไมด์(Sulfonamide) มีคุณสมบัติต่อต้านเชื้อแบคทีเรีย และเชื้อราจำพวกยีสต์  ทางคลินิกใช้ยาซัลฟานิลาไมด์เพื่อรักษาการอักเสบของช่องคลอดที่มีสาเหตุจากเชื้อราแคนดิดา อัลบิแคนส์ (Candida albicans)/เชื้อราในช่องคลอด  รูปแบบเภสัชภัณฑ์ของยานี้ เป็นยาครีมที่ใช้ทาในช่องคลอด และจัดเป็นยาอันตรายชนิดหนึ่ง 
ก่อนการใช้ยาซัลฟานิลาไมด์ แพทย์จะทำการซักถาม  หากพบว่าผู้ป่วยมีอาการต่างๆดังต่อไปนี้ แพทย์อาจระงับการสั่งจ่ายนี้ เช่น 
- เคยมีประวัติแพ้ยากลุ่มซัลฟา 
- ผู้ป่วยมีอาการไข้ หรือปวดท้องรุนแรง 
- มีตกขาว/ฤดูขาวที่มีกลิ่นเหม็น 
- เป็นผู้ป่วยโรคเบาหวาน 
- เป็นสตรีมีครรภ์หรือสตรีที่อยู่ในภาวะให้นมบุตร 
- ผู้ที่มีอายุต่ำกว่า 18 ปี 
- มีการใช้ยาอื่นในบริเวณช่องคลอด 
ทั่วไป การใช้ยาซัลฟานิลาไมด์ ต้องกระทำต่อเนื่องติดต่อกัน 30 วัน หรือจนครบเทอมการรักษาตามแพทย์สั่ง  การใช้ยานี้ไปแล้วไม่กี่วัน แล้วอาการดีขึ้นนั้น ไม่ได้หมายความว่า เชื้อราจะไม่กลับมาเป็นใหม่  ระหว่างที่ใช้ยานี้แล้วมีอาการผื่นคันตามร่างกาย  อึดอัด/หายใจไม่ออก/หายใจลำบาก  ใบหน้า-ปาก-ลิ้น-คอเกิดอาการบวม  นั่นเป็นสัญญาณที่บอกให้ทราบว่า “แพ้ยาซัลฟานิลาไมด์” ซึ่งจะต้องหยุดการใช้ยานี้ และรีบพาผู้ป่วยมาโรงพยาบาลทันที  ทั้งนี้ เพื่อความปลอดภัยต่อตัวผู้ป่วยเอง การใช้ยาชนิดนี้/ยานี้ต้องอยู่ภายใต้การดูแลของแพทย์เท่านั้น 
 
 ///// ซัลฟานิลาไมด์มีสรรพคุณ(คุณสมบัติ)อย่างไร? ///// 
ยาซัลฟานิลาไมด์มีสรรพคุณ/ข้อบ่งใช้ เช่น 
- รักษาการติดเชื้อรา จำพวกแคนดิดาในช่องคลอด (Vulvovaginal candidiasis)/เชื้อราในช่องคลอด 
 
 ///// ซัลฟานิลาไมด์กลไกการออกฤทธิ์อย่างไร? ///// 
ยาซัลฟานิลาไมด์มีกลไกการออกฤทธิ์โดย ตัวยาจะยับยั้งการทำงานของเอนไซม์ในตัวเชื้อราที่เรียกกันว่า Dihydropteroate synthetase ส่งผลให้เชื้อราไม่สามารถสังเคราะห์สารประกอบที่จำเป็นในการเจริญเติบโตและขยายพันธุ์ อย่างเช่น Folic acid  จากกลไกนี้ จึงทำให้เชื้อรา(Candida albicans) ในช่องคลอดตายลง จึงเกิดผลของการรักษาตามสรรพคุณ 
 
 ///// ซัลฟานิลาไมด์มีรูปแบบการจัดจำหน่ายอย่างไร? ///// 
ยาซัลฟานิลาไมด์มีรูปแบบการจัดจำหน่าย เช่น 
- ยาครีม ที่บรรจุตัวยา Sulfanilamide 15% (15 กรัม/ครีมเบส* 100 กรัม) 
อนึ่ง *ครีมเบส(Cream base คือ ครีมที่ยังไม่มีส่วนผสมของสารอื่นๆ) 
 
 ///// ซัลฟานิลาไมด์มีขนาดการบริหารยาอย่างไร? ///// 
ยาซัลฟานิลาไมด์ มีขนาดการบริหารยา/ใช้ยา เช่น 
- ผู้ใหญ่: ใส่ยานี้เข้าอุปกรณ์ส่งยาหรือApplicator (คิดเป็นครีมเบสปริมาณ 6 กรัม)  จากนั้นวางตำแหน่งอุปกรณ์ส่งยาตรงช่องคลอดโดยทำตามคำแนะนำในเอกสารกำกับยาและ/หรือตามแพทย์/พยาบาลแนะนำ และปล่อยตัวยาเข้าในช่องคลอด  ควรใช้ยาวันละ 1–2 ครั้ง เป็นเวลา 30 วันต่อเนื่อง  หรือเป็นไปตามคำสั่งแพทย์ 
- เด็ก: ทางคลินิก ยังไม่มีข้อมูลด้านความปลอดภัยและขนาดยานี้กับเด็ก 
อนึ่ง: 
- ควรใช้ยานี้จนกระทั่งครบเทอมการรักษาตามแพทย์สั่ง 
- ห้ามใช้ยาอื่นใดใส่ช่องคลอดร่วมกับยาชนิดนี้นอกจากจะมีคำสั่งแพทย์ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาซัลฟานิลาไมด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาซัลฟานิลาไมด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ  ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมใช้ยาควรทำอย่างไร? ///// 
ผู้ป่วยต้องได้รับยาซัลฟานิลาไมด์ต่อเนื่องตามแพทย์สั่งจึงจะเกิดประสิทธิผลของการรักษา  กรณีลืมใช้ยานี้สามารถใช้ยาทันทีที่นึกขึ้นได้  ถ้าเวลาใกล้เคียงกับการใช้ยานี้ในครั้งถัดไป ห้ามเพิ่มขนาดการใช้ยาเป็น 2 เท่า ให้ใช้ยานี้ที่ขนาดปกติ 
 
 ///// ซัลฟานิลาไมด์มีผลไม่พึงประสงค์อย่างไร? ///// 
ยาซัลฟานิลาไมด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น เบื่ออาหาร   ปวดท้อง 
- ผลต่อระบบประสาท: เช่น มีไข้  หนาวสั่น  รู้สึกอ่อนเพลีย 
- ผลต่อผิวหนัง: เช่น ผิวมีสีหลือง 
- ผลต่อตา: เช่น ตาเหลือง 
- ผลต่อตับ: เช่น  ตับทำงานผิดปกติ/ตับอักเสบ สังเกตจากปัสสาวะมีสีคล้ำ  อุจจาระมีสีซีด 
- ผลต่อช่องคลอด: เช่น รู้สึกระคายเคืองภายในช่องคลอด 
 
 ///// มีข้อควรระวังการใช้ซัลฟานิลาไมด์อย่างไร? ///// 
มีข้อควรระวังการใช้ซัลฟานิลาไมด์ เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์  สตรีในภาวะให้นมบุตร 
- ห้ามรับประทาน หรือใช้กับตา 
- ห้ามปรับขนาดการใช้ยานี้ด้วยตนเอง 
- ห้ามหยุดการใช้ยานี้ถึงแม้อาการจะดีขึ้น ผู้ป่วยจะต้องใช้ยานี้จนครบระยะเวลาตามที่แพทย์กำหนด  กรณีเกิดผลข้างเคียงที่รบกวนการดำรงชีวิตประจำวัน และอยากหยุดการใช้ยานี้ ควรกลับมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
- หลีกเลี่ยงการมีเพศสัมพันธ์ขณะใช้ยานี้ หรือต้องใช้ถุงยางอนามัยชายป้องกันทุกครั้งเมื่อต้องมีเพศสัมพันธ์เพื่อป้องกันการติดเชื้อไปสู่คู่นอน 
- ระวังการใช้ยานี้กับผู้ป่วยภาวะขาดเอนไซม์จีซิกพีดี/G6PD 
- กรณีพบอาการแพ้ยา เช่น หายใจไม่ออก/หายใจลำบาก   ใบหน้าบวม  เกิดผิวหนังลอก  เป็นผื่นแดง 	  ให้หยุดใช้ยานี้ แล้วรีบนำผู้ป่วยส่งโรงพยาบาลทันที 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาซัลฟานิลาไมด์ด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ซัลฟานิลาไมด์มีปฏิกิริยาระหว่างยากับยาตัวอื่นอย่างไร? ///// 
ยาซัลฟานิลาไมด์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาซัลฟานิลาไมด์ร่วมกับ ยาAtorvastatin  ด้วยจะทำให้ผู้ป่วย
ได้รับผลข้างเคียงจากการใช้ยาทั้ง 2 ชนิดร่วมกันอย่างรุนแรง 
- ห้ามใช้ยาซัลฟานิลาไมด์ร่วมกับ วัคซีนBCG  เพราะอาจทำให้การกระตุ้นภูมิคุ้มกันของBCG ไร้ประสิทธิผล 
- หลีกเลี่ยงการใช้ยาซัลฟานิลาไมด์ร่วมกับ ยาMetoprolol  เพราะจะทำให้ระดับ
ยาMetoprololในกระแสเลือดสูงขึ้นจนส่งผลให้ผู้ป่วยได้รับผลข้างเคียงของยาMetoprolol มากขึ้น 
 
 ///// ควรเก็บรักษาซัลฟานิลาไมด์อย่างไร? ///// 
ควรเก็บยาซัลฟานิลาไมด์ ภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยา ในห้องน้ำหรือในรถยนต์  และเก็บยาให้พ้นมือเด็กและสัตว์เลี้ย 
 
 ///// ซัลฟานิลาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาซัลฟานิลาไมด์ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.drugbank.ca/drugs/DB00259 [2018,April28] 
https://www.drugs.com/mtm/sulfanilamide-vaginal.html [2018,April28] 
https://www.drugs.com/sfx/sulfanilamide-topical-side-effects.html [2018,April28] 
https://www.drugs.com/dosage/sulfanilamide-topical.html [2018,April28] 
https://en.wikipedia.org/wiki/Sulfanilamide [2018,April28] 
http://www.mims.com/philippines/drug/info/sulfanilamide?mtype=generic [2018,April28]
