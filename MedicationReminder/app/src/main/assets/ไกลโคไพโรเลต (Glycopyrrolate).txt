ไกลโคไพโรเลต (Glycopyrrolate)
 ///// บทนำ ///// 
ยาไกลโคไพโรเลต(Glycopyrrolate หรือ Glycopyrronium หรือ  Glycopyrronium bromide หรือ Glycopyrronium Br)เป็นยาประเภทแอนตี้มัสคารินิก (Antimuscarinic drugs) มีฤทธิ์ลดสารคัดหลั่งของร่างกาย เช่น น้ำลาย   เมือก/ เสมหะในช่องคอ  การหลั่งกรดของกระเพาะอาหาร รวมถึงการหลั่งเหงื่อของร่างกาย  ยานี้มีรูปแบบเภสัชภัณฑ์ที่แตกต่างกันออกไปตามวัตถุประสงค์ทางคลินิก อาทิ ยาไกลโคไพโรเลตในรูปแบบยาฉีดจะใช้กับผู้ป่วยก่อนเข้ารับการผ่าตัดเพื่อช่วยลดสารคัดหลั่งใน ช่องปาก  ช่องคอ  กระเพาะอาหาร และมีส่วนช่วยให้ทางเดินหายใจเปิดโล่งขณะที่ผู้ป่วยได้รับยาสลบ  นอกจากนี้ผู้ป่วยด้วยแผลในกระเพาะอาหารยังใช้ฉีดหรือใช้แบบยารับประทานเพื่อลดการหลั่งกรดที่มากเกินไป  หรือใช้เป็นยาสูดพ่นเพื่อบรรเทาอาการโรคปอดอุดกั้นเรื้อรัง   ยานี้สามารถใช้ได้ทั้งกับผู้ใหญ่และกับเด็ก แต่ขนาดการใช้ยาต้องอยู่ภายใต้คำสั่งแพทย์  ทั้งนี้ ตัวยาไกลโคไพโรเลตสามารถอยู่ในร่างกายได้นาน 0.6–1.2 ชั่วโมง ก็จะถูกกำจัดออกโดยผ่านทิ้งไปกับน้ำปัสสาวะเสียเป็นส่วนมาก 
มีผู้ป่วยบางกลุ่มที่ไม่เหมาะกับการใช้ยาไกลโคไพโรเลต เช่น 
- ผู้ที่มีประวัติแพ้ยาชนิดนี้ 
- ห้ามใช้กับผู้ป่วยด้วย โรคต้อหิน  ผู้ป่วยทางเดินปัสสาวะปิดกั้น/ทางเดินปัสสาวะอุดตัน   ผู้ป่วยที่มีภาวะทางเดินอาหารอุดตัน/ลำไส้อุดตัน    ผู้ป่วยภาวะลำไส้อักเสบอย่างรุนแรง  ผู้ป่วยด้วยกล้ามเนื้ออ่อนแรง 
- ห้ามใช้ยาไกลโคไพโรเลตกับผู้ที่ใช้ยาโปแตสเซียมชนิดรับประทาน เช่น Potassium chloride ด้วยจะก่อให้เกิดอาการระคายเคืองต่อระบบทางเดินอาหาร 
- ห้ามใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร  นอกจากจะมีคำสั่งจากแพทย์ 
ทั้งนี้ ยังมีข้อแนะนำเพิ่มเติมสำหรับผู้ที่ได้รับยาชนิดนี้ที่ควรปฏิบัติเพื่อลดผลข้างเคียง และเป็นการหลีกเลี่ยงอันตรายที่อาจเกิดจากการใช้ยาไกลโคไพโรเลต อาทิ 
- หากมีอาการวิงเวียนเกิดขึ้นหลังใช้ยาผู้ป่วย ต้องหลีกเลี่ยงการขับขี่พาหนะต่างๆ รวมถึงการทำงานกับเครื่องจักร ด้วยจะเกิดอุบัติเหตุได้ง่าย 
- ห้ามรับประทานยาไกลโคไพโรเลตร่วมกับเครื่องดื่มประเภทแอลกอฮอล์เพราะจะ
ทำให้มีอาการวิงเวียนอย่างรุนแรงตามมา 
- หลีกเลี่ยงการอยู่ในสภาวะแวดล้อมที่มีอากาศร้อนจัด  ด้วยยาไกลโคไพโรเลตจะทำให้การหลั่งเหงื่อน้อยลงจนก่อให้เกิดอาการไข้ หรือทำให้เกิดภาวะลมแดด 
- กรณีที่รู้สึกปากแห้งหลังได้รับยานี้ สามารถดื่มน้ำตามเพื่อบรรเทาอาการดังกล่าว 
- กรณีใช้ยาไกลโคไพโรเลตกับผู้สูงอายุ ต้องเพิ่มความระมัดระวังเป็นพิเศษด้วยเป็นกลุ่มเสี่ยงต่อการเกิดอาการข้างเคียง(ผลข้างเคียง)ได้มากกว่าผู้ป่วยกลุ่มอื่น 
- ห้ามใช้ยาไกลโคไพโรเลตชนิดฉีดกับทารกแรกเกิด  ด้วยในสูตรตำรับมีส่วนผสของเบนซิล แอลกอฮอล์(Benzyl alcohol) ซึ่งอาจเป็นอันตรายต่อระบบประสาทของทารกอย่างรุนแรง 
- ห้ามใช้ยานี้รักษาอาการแผลในกระเพาะอาหารกับผู้ป่วยเด็ก  เพราะถึงแม้ยาไกลโคไพโรเลตช่วยยับยั้งการหลั่งกรดได้ก็จริง แต่ขนาดยาที่ใช้กับเด็กเพื่อลดการหลั่งกรดใน
กระเพาะอาหารยังไม่ได้รับการยืนยันความปลอดภัย 
- *กรณีผู้ป่วยได้รับยาไกลโคไพโรเลตเกินขนาดจะเกิดอาการตาพร่า  มีลมชัก  หายใจขัด/หายใจลำบาก   ปากแห้ง   รูม่านตาขยาย  กระหายน้ำมาก  ใบหน้าแดง  ตัวร้อน  ผิวแห้ง   กล้ามเนื้ออ่อนแรง  คลื่นไส้   กระสับกระส่าย  วิงเวียนมาก  ง่วงนอนและอาเจียน  ซึ่งหากพบเหตุการณ์ดังกล่าว ต้องรีบนำผู้ป่วยส่งโรงพยาบาลทันที/ฉุกเฉิน 
ในประเทศไทยเราจะพบเห็นยาไกลโคไพโรเลต เป็นลักษณะยาฉีด ซึ่ง คณะกรรมการอาหารและยา ได้ระบุให้ยาไกลโคไพโรเลตอยู่ในหมวดยาควบคุมพิเศษ  โดยการใช้ยานี้ต้องเป็นไปตามคำสั่งแพทย์แต่เพียงผู้เดียว 
 
 ///// ไกลโคไพโรเลตมีสรรพคุณ(คุณสมบัติ)อย่างไร? ///// 
ยาไกลโคไพโรเลตมีสรรพคุณ/ข้อบ่งใช้ เช่น 
- ใช้ลดสารคัดหลั่งของผู้ป่วยก่อนเข้ารับการผ่าตัด 
- ใช้รักษาแผลในกระเพาะอาหาร ด้วยมีฤทธิ์ลดการหลั่งกรดของกระเพราะอาหาร 
- ลดการหลั่งน้ำลายมากเกินไปของต่อมน้ำลาย 
 
 ///// ไกลโคไพโรเลตมีกลไกการออกฤทธิ์อย่างไร? ///// 
ตัวยาไกลโคไพโรเลตมีกลไกการออกฤทธิ์ยับยั้งสารสื่อประสาทที่มีชื่อว่า Acetylcholine  มีผลลดสารคัดหลั่งต่างๆของร่างกาย อาทิ น้ำลาย  น้ำเมือกในช่องคอรวมถึงเสมหะในช่องทางเดินหายใจ  นอกจากนี้ยังส่งผลลดการหลั่งกรดในกระเพาะอาหาร  ลดการขับเหงื่อของต่อมเหงื่อที่ผิวหนัง  จากกลไกนี้เองจึงก่อให้เกิดฤทธิ์ของการรักษาได้ตามสรรพคุณ 
 
 ///// ไกลโคไพโรเลตมีรูปแบบการจัดจำหน่ายอย่างไร? ///// 
ยาไกลโคไพโรเลตมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Glycopyrrolate ขนาด 1 มิลลิกรัม/เม็ด 
- ยาฉีดที่ประกอบด้วย Glycopyrrolate ขนาด 0.2 มิลลิกรัม/มิลลิลิตร 
 
 ///// ไกลโคไพโรเลตมีขนาดการบริหารยาอย่างไร? ///// 
ในบทความนี้ ขอยกตัวอย่างขนาดการใช้ยา/การบริหารยาไกลโคไพโรเลต เฉพาะชนิดที่มีจำหน่ายในประเทศไทย คือ ยาฉีด ดังนี้ เช่น 
ก.	สำหรับฉีดให้ผู้ป่วยก่อนเข้ารับการผ่าตัด: 
- ผู้ใหญ่: ฉีดยา 0.004 มิลลิกรัม/น้ำหนักตัว 1 กิโลกรัม เข้ากล้ามเนื้อก่อนวางยาสลบประมาณ 30–60 นาที	และในระหว่างการผ่าตัด อาจฉีดยานี้เข้าหลอดเลือดดำ
ขนาด  0.1 มิลลิกรัม  โดยฉีดให้ผู้ป่วยทุกๆ 2–3 นาที เท่าที่จำเป็นตามดุลพินิจของแพทย์ 
- เด็กอายุตั้งแต่ 2 ปีขึ้นไป: ฉีดยา 0.004 มิลลิกรัม/น้ำหนักตัว 1 กิโลกรัม เข้ากล้ามเนื้อก่อนวางยาสลบประมาณ 30–60 นาที และในระหว่างการผ่าตัดอาจฉีดยานี้เข้าหลอดเลือดดำขนาด  0.004 มิลลิกรัม/น้ำหนักตัว 1 กิโลกรัมแต่ห้ามใช้ยาเกิน 0.1 มิลลิกรัม โดยฉีดให้ทุกๆ 2–3 นาที เท่าที่จำเป็นตามดุลพินิจของแพทย์ 
- เด็กอายุต่ำกว่า 2 ปี:   ฉีดยา 0.009 มิลลิกรัม/น้ำหนักตัว 1 กิโลกรัม เข้ากล้ามเนื้อประมาณ 30–60 นาที ก่อนเข้ารับการผ่าตัด 
ข.สำหรับรักษาโรคแผลในกระเพาะอาหาร: 
- ผู้ใหญ่: ฉีดยา 0.1 มิลลิกรัม เข้าหลอดเลือดดำ หรือเข้ากล้ามเนื้อทุกๆ 4 ชั่วโมง           วันละ 3 – 4 ครั้ง 
- เด็ก: ขนาดยาขึ้นกับดุลพินิจของแพทย์ เป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไกลโคไพโรเลต  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคต้อหิน  โรคระบบทางเดินปัสสาวะ  
โรคทางเดินอาหาร/ลำไส้อุดตัน   ลำไส้อักเสบอย่างรุนแรง  โรคกล้ามเนื้ออ่อนแรง
รวมทั้งกำลังกินยา/ใช้ยาอะไรอยู่ เพราะยาไกลโคไพโรเลตอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// ไกลโคไพโรเลตมีผลไม่พึงประสงค์อย่างไร? ///// 
ยาไกลโคไพโรเลตสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  ปากแห้ง  คลื่นไส้ อาเจียน  มีอาการท้องผูก  ท้องอืด 
- ผลต่อระบบประสาท:  เช่น   ปวดศีรษะ   กระสับกระส่าย  วิงเวียน  นอนไม่หลับ  รู้สึกสับสน 
- ผลต่อระบบทางเดินปัสสาวะ:    เช่น  ปัสสาวะช้า   ปัสสาวะขัด 
- ผลต่อระบบทางเดินหายใจ:   เช่น  จมูกแห้ง  ไซนัสอักเสบ 
- ผลต่อผิวหนัง:   เช่น  ลดการหลั่งเหงื่อ   ผิวแห้ง 
- ผลต่อระบบหัวใจและหลอดเลือด:  เช่น  หัวใจเต้นเร็ว   ชีพจรเต้นผิดปกติ                                          หัวใจเต้นผิดจังหวะ   หัวใจหยุดเต้น  ความดันโลหิตสูงหรือไม่ก็ต่ำ 
- ผลต่อตา:  เช่น  ตาพร่า    รูม่านตาขยาย 
- ผลต่อระบบต่อมไร้ท่อ:  เช่น  สำหรับสตรีในภาวะให้นมบุตรที่ได้รับยานี้จะทำให้การหลั่งน้ำนมลดลง 
 
 ///// มีข้อควรระวังการใช้ไกลโคไพโรเลตอย่างไร? ///// 
มีข้อควรระวังการใช้ยาไกลโคไพโรเลต เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น มีผงในน้ำยา 
- ห้ามใช้ยานี้ต่อเนื่องนานเกินคำสั่งแพทย์ 
- ห้ามใช้ยานี้กับสตรีมีครรภ์  สตรีในภาวะให้นมบุตร และเด็กแรกเกิด 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไกลโคไพโรเลตด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไกลโคไพโรเลตมีปฏิกิริยาระหว่างยากับยาตัวอื่นอย่างไร? ///// 
ยาไกลโคไพโรเลตมีปฏิกิริยาระหว่างยากับยาตัวอื่น เช่น 
- ห้ามใช้ยาไกลโคไพโรเลตร่วมกับยา Topiramate , Zonisamide,  ด้วยจะทำให้การขับเหงื่อของร่างกายลดลงจนเป็นเหตุให้อุณหภูมิของร่างกายสูงขึ้นจนอาจเกิดอาการไข้ 
- หลีกเลี่ยงการใช้ยาไกลโคไพโรเลตร่วมกับยา Clemastine , Diphenhydramine,  Hyoscyamine,  ด้วยจะทำให้มีอาการ  ง่วงนอน  ตาพร่า  ปากแห้ง  ใบหน้าแดง  เกิดอาการไข้  ปัสสาวะขัด  และเป็นตะคริวบริเวณช่องท้องตามมา 
- ห้ามใช้ยาไกลโคไพโรเลตร่วมกับยา Fentanyl  ด้วยจะทำให้มีอาการวิงเวียน      ง่วงนอน  ขาดสมาธิ  และสูญเสียการครองสติตามมา 
- หลีกเลี่ยงการใช้ยาไกลโคไพโรเลตร่วมกับยา Phenylephrine  ด้วยจะทำให้    ความดันโลหิต และอัตราการเต้นของหัวใจ ผิดปกติ 
 
 ///// ควรเก็บรักษาไกลโคไพโรเลตอย่างไร? ///// 
ควรเก็บยาไกลโคไพโรเลตภายใต้คำแนะนำของเอกสารกำกับยา  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ไกลโคไพโรเลตมีชื่ออื่นอีกไหม? ผลิตจากบริษัทอะไรบ้าง? ///// 
ยาไกลโคไพโรเลต  มียาชื่อการค้า และบริษัทผู้ผลิต/ผู้จำหน่าย เช่น  
ชื่อการค้า 
อนึ่ง ยาชื่อการค้าอื่นของยานี้ เช่น Robinul forte, Cuvposa, Glycate,  Glyprolate 
 ///// บรรณานุกรม ///// 
https://www.drugs.com/cdi/glycopyrrolate.html[2017,Sept23] 
https://www.drugs.com/pro/glycopyrrolate-injection.html[2017,Sept23] 
https://www.drugs.com/drug-interactions/glycopyrrolate-index.html?filter=3&amp;generic_only=[2017,Sept23] 
http://www.mims.com/thailand/drug/info/glyco-p/?type=brief[2017,Sept23] 
https://en.wikipedia.org/wiki/Glycopyrronium_bromide[2017,Sept23]
