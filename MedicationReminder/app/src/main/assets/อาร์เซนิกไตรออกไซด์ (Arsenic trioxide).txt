อาร์เซนิกไตรออกไซด์ (Arsenic trioxide)
 ///// บทนำ ///// 
ยาอาร์เซนิกไตรออกไซด์ (Arsenic trioxide)เป็นสารประกอบประเภทเกลืออนินทรีย์ สูตรทางเคมีคือ As2O3    ชื่อทางการค้าอาจเรียกว่า “ออกไซด์ของสารหนู” ซึ่งมีพิษร้ายแรง   อาร์เซนิกไตรออกไซด์เป็นสารที่มีลักษณะเป็นผลึกแข็ง สีขาว ละลายน้ำได้  ประโยชน์ที่มนุษย์นำมาใช้ ได้แก่  เป็นองค์ประกอบในอุตสาหกรรมผลิตแก้ว  อุตสาหกรรมอิเล็กทรอนิกส์อย่างเป็นสารกึ่งตัวนำ(Semiconductors)  ในอดีตสารประกอบอาร์เซนิกถูกนำมาใช้ผลิตเป็นยาที่มีชื่อว่า “นีโอซาลวาร์ซาน (Neosalvarsan)” โดยเริ่มใช้ตั้งแต่ปี ค.ศ.1912 (พ.ศ.2455) โดยนำมาใช้รักษาโรคซิฟิลิส  ต่อมาเมื่อมนุษย์ค้นพบยาเพนิซิลลิน (Penicillin)  ยานีโอซาลวาร์ซานจึงถูกยกเลิกการใช้ไป  ทั้งนี้มีปัจจัยจากผลข้างเคียง/พิษของสารอาร์เซนิก/สารหนูเป็นเหตุผลสำคัญ 
แม้จะทราบว่า สารอาร์เซนิกไตรออกไซด์มีความเป็นพิษร้ายแรง  มนุษย์ก็ยังนำสารประกอบชนิดนี้มาผลิตเป็นยาแผนโบราณของจีนที่รู้จักกันในชื่อว่า “ผี-ชูว(Pi-shuang)” โดยระบุสรรพคุณดังนี้  ใช้ละลายเสมหะ  ป้องกันโรคมาลาเรีย  ใช้ฆ่าปรสิตต่างๆ  ชำระแผลตามผิวหนัง  รักษาโรคซิฟิลิส  บำบัดอาการหอบหืดที่มีเสมหะร่วมด้วย 
นอกจากนี้ สารประกอบอาร์เซนิกอินทรีย์ยังถูกนำไปใช้ผสในอาหารสัตว์ (Feed additives) สารดังกล่าวมีชื่อว่า “โรซาร์โซน (Roxarsone สูตรเคมีคือ C6AsNH6O6)” ซึ่งนักวิทยาศาสตร์ยังมีข้อถกเถียงด้านความปลอดภัยของสารนี้ 
ประเทศในซีกโลกตะวันตกอย่างสหรัฐอเมริกายังอนุมัติการใช้สารอาร์เซนิกไตรออกไซด์นี้และยังเป็นที่ยอมรับประมาณ 14 ประเทศสำหรับเป็นยาแผนปัจจุบัน 
ปัจจุบัน ยาอาร์เซนิกไตรออกไซด์ ถูกจัดอยู่ในหมวดหมู่ยาเคมีบำบัดที่ใช้รักษาผู้ป่วยด้วยโรคมะเร็งเม็ดเลือดขาว (Acute promyelocytic leukaemia) โดยมีรูปแบบเภสัชภัณฑ์เป็นยาฉีด  ซึ่งต้องฉีดให้ผู้ป่วยวันละ1ครั้ง และขนาดการใช้ยาสูงสุดไม่เกิน 50 ครั้ง 
กลไกการออกฤทธิ์ของยาอาร์เซนิกไตรออกไซด์จะโดย ตัวยาจะทำให้สารพันธุกรรมชนิดดีเอ็นเอ (DNA) ของเซลล์มะเร็งมีการเปลี่ยนแปลงรูปสัณฐานและตายลง 
ยาอาร์เซนิกไตรออกไซด์ สามารถก่อให้เกิดอาการข้างเคียง(ผลข้างเคียง)ต่อผู้ป่วยได้ อาทิเช่น  เกิดการคลื่นไส้   อาเจียน  ไอ  อ่อนแรง  มีไข้  ปวดศีรษะ  ชีพจรเต้นเร็ว  ปวดท้อง  ท้องเสีย  หายใจขัด/หายใจลำบาก  ฯลฯ   ผู้ป่วยที่ได้รับยานี้ส่วนมากจะมีอาการข้างเคียงเพียงไม่กี่อาการ   แต่กรณีที่พบอาการข้างเคียงอย่างรุนแรงและอาจเป็นอันตรายต่อตัวผู้ป่วย เช่น  มีไข้ตั้งแต่ 38 องศาเซลเซียส/Celsiusขึ้นไป หรือหายใจไม่ออก/หายใจลำบาก หรือเกิดภาวะน้ำหนักตัวเพิ่มขึ้นอย่างรวดเร็ว  ลักษณะเหล่านี้จะต้องรีบแจ้งแพทย์/หรือมาโรงพยาบาลโดยทันที ห้ามปล่อยทิ้งไว้นาน 
ผู้ป่วยที่ใช้ยาอาร์เซนิกไตรออกไซด์ในการบำบัดรักษานั้น ควรต้องปฏิบัติดูแลตนเองตามคำแนะนำของ แพทย์ พยาบาล เภสัชกร ซึ่งจะส่งผลดีต่ออาการป่วย  ทั้งการกำจัดพิษของสารอาร์เซนิก และช่วยรักษาสมดุลของร่างกายให้ฟื้นคืนสภาพได้อย่างรวดเร็ว  ข้อปฏิบัติดังกล่าว  เช่น 
- ดื่มน้ำอย่างน้อย 2-3 ลิตร/วัน(เมื่อไม่ได้เป็นโรคที่แพทย์ให้จำกัดน้ำดื่ม)  เพื่อกำจัดยาอาร์เซนิกไตรออกไซด์ในร่างกาย ไปกับปัสสาวะ 
- ผู้ป่วยอาจมีความเสี่ยงของการติดเชื้อได้ง่าย ควรหลีกเลี่ยงการอยู่ในฝูงชนหรืออยู่ในที่ที่มีคนมาก  หากพบอาการป่วย เช่น เป็นโรคหวัด จะต้องรายงานให้แพทย์ พยาบาล ทราบทันที 
- ล้างมือบ่อยๆด้วยสบู่ เพื่อป้องกันการติดเชื้อ 
- กรณีต้องพบทันตแพทย์หรือเข้ารับการผ่าตัด ควรต้องแจ้งแพทย์ด้วยว่าตนเองอยู่ในระหว่างการบำบัดด้วยยาอาร์เซนิกไตรออกไซด์ 
- เพื่อป้องกันการเกิดแผลในปาก ควรใช้แปรงสีฟันนุ่มๆในการแปรงฟัน พร้อมกับบ้วนปากด้วยน้ำเกลือ โดยใช้เกลือแกง 1 ช้อนชาผสมกับน้ำ 250 ซีซี วันละ 3 ครั้ง 
- หลีกเลี่ยงการเล่นกีฬาหรือกิจกรรมที่อาจทำให้เกิดการบาดเจ็บได้ง่าย 
- เพื่อลดอาการคลื่นไส้จากการใช้ยานี้ ให้รับประทานอาหารครั้งละน้อยๆ แต่บ่อยครั้งขึ้น 
- หลีกเลี่ยงการสัมผัสแสงแดดจัด  หากต้องออกแดดควรใช้โลชั่นกันแดดที่มีค่า SPF ตั้งแต่ 30 ขึ้นไป และสวมเสื้อผ้าที่ปกปิดผิวหนังมิดชิด 
- หลีกเลี่ยงการดื่มเครื่องดื่มที่มีแอลกอฮอล์เป็นส่วนประกอบ 
- มีภาวะโภชนาการที่ดี โดยรับประทานอาหารมีประโยชน์5หมู่ ให้ครบถ้วนในทุกวัน 
- หากพบอาการข้างเคียงต่างๆจากการบำบัดด้วยยาอาร์เซนิกไตรออกไซด์ ให้แจ้ง แพทย์ พยาบาล เพื่อแพทย์พิจารณาปรับแนวทางการรักษา 
- กรณีผู้ป่วยเป็นสตรี ควรมีการคุมกำเนิดตลอดการรักษาจนถึงประมาณ 1 ปีหลังครบการรักษา เพื่อหลีกเลี่ยงผลข้างเคียง/พิษของยาอาร์เซนิกไตรออกไซด์ต่อทารกในครรภ์ 
- สามีที่มีภรรยาที่ต้องใช้ยาอาร์เซนิกไตรออกไซด์หรือฝ่ายชายที่ต้องใช้ยานี้ ควรใช้ถุงยางอนามัยช่ายทุกครั้งเมื่อมีเพศสัมพันธ์กับภรรยา เพื่อป้องกันการตั้งครรภ์ 
- หากผู้ป่วยมีอาการคล้ายเป็นไข้หวัดใหญ่หลังการใช้ยานี้  ให้ทำให้ร่างกายอบอุ่นเสมอ และดื่มน้ำมากๆ   หากมีไข้ให้ใช้ยา Acetaminophen หรือ Ibuprofen บรรเทาอาการ และรีบไปโรงพยาบาลโดยเร็ว ไม่ต้องรอถึงวันนัด 
ปัจจุบัน เราจะพบเห็นการใช้ยาอาร์เซนิกไตรออกไซด์แต่ในสถานพยาบาล โดยผู้ป่วยต้องเข้ามารับการให้ยาที่สถานพยาบาลตามที่แพทย์นัดหมายทุกครั้ง  เพื่อผู้ป่วยจะได้รับการตรวจร่างกายจากแพทย์ เพื่อตรวจสอบสภาพการทำงานของระบบอวัยวะต่างๆในร่างกายอย่างใกล้ชิด และดูความก้าวหน้าของการรักษาหลังจากการบำบัดด้วยยาอาร์เซนิกไตรออกไซด์นั่นเอง 
 
 ///// อาร์เซนิกไตรออกไซด์มีสรรพคุณ(คุณสมบัติ)อย่างไร? ///// 
ยาอาร์เซนิกไตรออกไซด์ในรูปแบบเภสัชภัณฑ์/ยาแผนปัจจุบัน  มีสรรพคุณ/ข้อบ่งใช้ใช้เป็นลักษณะของยาเคมีบำบัด เพื่อรักษาอาการของโรคมะเร็งเม็ดเลือดขาว (Acute promyelocytic leukaemia) 
 
 ///// อาร์เซนิกไตรออกไซด์มีกลไกการออกฤทธิ์อย่างไร? ///// 
ยาอาร์เซนิกไตรออกไซด์ มีกลไกการออกฤทธิ์โดย ตัวยาจะทำให้สารพันธุกรรม (DNA)ของเซลล์มะเร็งเกิดการเปลี่ยนแปลงโดยหยุดการเจิญเติบโต/การแบ่งตัวของเซลล์มะเร็ง และหยุดการแพร่กระจาย  จึงทำให้เซลล์มะเร็งเม็ดเลือดขาวตายลงในที่สุด 
 
 ///// อาร์เซนิกไตรออกไซด์มีรูปแบบการจัดจำหน่ายอย่างไร? ///// 
ยาอาร์เซนิกไตรออกไซด์มีรูปแบบการจัดจำหน่ายเป็น ยาฉีดที่ประกอบด้วยสาร Arsenic trioxide ขนาด  10 มิลลิกรัม/10 มิลลิลิตร 
 
 ///// อาร์เซนิกไตรออกไซด์มีขนาดการบริหารยาอย่างไร? ///// 
ยาอาร์เซนิกไตรออกไซด์ มีขนาดการบริหารยา/ใช้ยา เช่น 
 
- ผู้ใหญ่: หยดยาเข้าหลอดเลือดดำขนาด 0.15 มิลลิกรัม/น้ำหนักตัว 1 กิโลกรัม                     วันละ1 ครั้ง จนกระทั่งอาการป่วยของโรคมะเร็งเม็ดเลือดขาวทุเลาลง โดยขนาดการใช้ยาสูงสุดต้องไม่เกิน 50 ครั้ง 
- เด็ก: การใช้ยานี้ในเด็ก ขนาดยาจะขึ้นกับ อายุ น้ำหนักตัวของเด็ก และดุลพิจของแพทย์ผู้รักษาเป็นกรณีๆไป 
อนึ่ง: 
- การเตรียมยาฉีดอาร์เซนิกไตรออกไซด์ ทำโดยเจือจางตัวยาขนาด                            10 มิลลิกรัม ในสารละลาย 5% Dextrose หรือ 0.9% Sodium chloride ปริมาณ 100–250 มิลลิลิตร แล้วหยดเข้าหลอดเลือดดำของผู้ป่วย โดยใช้ระยะเวลาในการให้ยานานมากกว่า 1 – 2 ชั่วโมงขึ้นไป 
- การให้ยาอาร์เซนิกไตรออกไซด์ จะให้ต่อเนื่อง 5 วัน ให้พักการให้ยา 2 วัน และให้ยาต่อในลักษณะนี้ โดยระยะเวลาการใช้ยาให้เป็นไปตามดุลยพินิจของแพทย์ผู้รักษา 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาอาร์เซนิกไตรออกไซด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคไต  โรคตับ  โรคหัวใจ รวมทั้งกำลังกินยา/ใช้ยาอะไรอยู่ เพราะยาอาร์เซนิกไตรออกไซด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับการให้ยาควรทำอย่างไร? ///// 
หากผู้ป่วยลืมมารับการฉีดยาอาร์เซนิกไตรออกไซด์ ควรรีบแจ้งให้ แพทย์ พยาบาลทราบ เพื่อนัดหมายการฉีดยาครั้งใหม่โดยเร็ว 
 
 ///// อาร์เซนิกไตรออกไซด์มีผลไม่พึงประสงค์อย่างไร? ///// 
ยาอาร์เซนิกไตรออกไซด์ สามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น เกิดภาวะเม็ดเลือดขาวสูง  ภาวะเม็ดเลือดแดงและเกล็ดเลือดต่ำ 
- ผลต่อระบบทางเดินอาหาร:  เช่น  ท้องเสีย  คลื่นไส้  ไอ  ปวดท้อง  อาเจียน  เกิดแผลในลำคอ  เบื่ออาหาร 
- ผลต่อระบบประสาท:  เช่น  มีไข้  ปวดศีรษะ  อาการชามือ-เท้า  ตัวสั่น วิงเวียน 
- ผลต่อระบบหัวใจและหลอดเลือด:  ผลตรวจค่า EKG ผิดปกติ  เจ็บหน้าอก  ชีพจรเต้นผิดปกติ เช่น  ชีพจรเต้นเบา   ความดันโลหิตสูงหรือไม่ก็ต่ำ  หัวใจเต้นเร็ว 
- ผลต่อตับ:  เช่น  ค่าเอนไซม์การทำงานของตับในเลือดผิดปกติ 
- ผลต่อผิวหนัง:  เช่น  เกิดผื่นคัน  ผิวแห้ง 
- ผลต่อระบบทางเดินปัสสาวะ: เช่น  ปัสสาวะเป็นเลือด 
- ผลต่อระบบเผาผลาญพลังงานของร่างกาย:  เช่น  น้ำหนักตัวเพิ่มขึ้น  โพแทสเซียมในเลือดสูง   แคลเซียมในเลือดต่ำ 
- ผลต่อระบบกล้ามเนื้อและกระดูก:  เช่น  ปวดข้อ  ปวดกล้ามเนื้อ  ปวดกระดูก 
- ผลต่อตา:  เช่น  ตาพร่า 
- ผลต่อสภาพจิตใจ:  เช่น  วิตกกังวล  นอนไม่หลับ 
- ผลต่อระบบทางเดินหายใจ:  เช่น  หายใจขัด/หายใจลำบาก   ไซนัสอักเสบ  มีเลือดกำเดา 
- อื่นๆ: เช่น  ในผู้หญิง อาจมีเลือดประจำเดือนมากผิดปกติ 
 
 ///// มีข้อควรระวังการใช้อาร์เซนิกไตรออกไซด์อย่างไร? ///// 
มีข้อควรระวังการใช้ยาอาร์เซนิกไตรออกไซด์ เช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีมีครรภ์/ตั้งครรภ์  ด้วยยาอาร์เซนิกไตรออกไซด์เป็นพิษกับทารกในครรภ์โดยอาจก่อให้เกิดความพิการแต่กำเนิด 
- กรณีต้องใช้ยานี้กับสตรีที่อยู่ในภาวะให้นมบุตร ต้องให้ทารกดื่มนมผงดัดแปลงแทนนมมารดา 
- การใช้ยานี้กับ เด็ก และ ผู้สูงอายุ ให้เป็นไปตามดุลยพินิจของแพทย์ผู่รักษา 
- ขณะใช้ยาอาร์เซนิกไตรออกไซด์บำบัดอาการป่วย ควรหลีกเลี่ยงอาหารทะเลหรืออาหารที่มีสารอาเซนิก(Arsenic)เจือปน 
- หลังใช้ยานี้ หากพบอาการ  คลื่นไส้  อาเจียน  หัวใจเต้นเร็ว  ท้องเสีย  เลือดออกง่าย  อุจจาระมีสีคล้ำ/ดำ/อุจจาระเป็นเลือด   อ่อนเพลียมาก  ให้รีบแจ้งแพทย์/พยาบาล มาโรงพยาบาลด่วน โดยไม่ต้องรอถึงวันนัด เพื่อพิจารณาปรับแนวทางการรักษา 
- ป้องกันการตั้งครรภ์/การคุมกำเนิด ระหว่างที่มีการใช้ยาอาร์เซนิกไตรออกไซด์ 
- ระหว่างการบำบัดด้วยยานี้ หากพบอาการชานิ้วมือ-นิ้วเท้ามากขึ้นตามระยะเวลาการใช้ยานี้ ให้รีบแจ้งแพทย์/พยาบาล เพื่อการรักษาอาการนี้ และปรับการรักษา 
- ระวังการใช้ยาอาร์เซนิกไตรออกไซด์กับ  ผู้ป่วยที่หัวใจล้มเหลว  ผู้ที่มีภาวะเกลือโพแทสเซียมในเลือดต่ำ  และ/หรือมีเกลือแมกนีเซียมในเลือดต่ำ  ผู้ที่มีภาวะตับ-ไตทำงานผิดปกติ 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอาร์เซนิกไตรออกไซด์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร   และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// อาร์เซนิกไตรออกไซด์มีปฏิกิริยาระหว่างยากับยาตัวอื่นอย่างไร? ///// 
ยาอาร์เซนิกไตรออกไซด์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอาร์เซนิกไตรออกไซด์ร่วมกับยา Amphotericin B,    Alfuzosin,  Chlorothiazide,   Chlorpromazine,  Sotalol,  ด้วยจะก่อให้เกิดอาการหัวใจเต้นผิดจังหวะตามมา 
- การใช้อาร์เซนิกไตรออกไซด์ร่วมกับวิตามิน บี12 ในรูปยา Cyanocobalamine  จะเป็นเหตุให้หัวใจเต้นผิดจังหวะ หากจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาอาร์เซนิกไตรออกไซด์ร่วมกับยา Elbasvir,  ด้วยยา Elbasvir จะทำให้ระดับของยาอาร์เซนิกไตรออกไซด์ในกระแสเลือดเพิ่มขึ้นจนทำให้เสี่ยงต่อการได้รับผลข้างเคียงต่างๆจากยาElbasvirสูงขึ้นตามมา    หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาอาร์เซนิกไตรออกไซด์อย่างไร? ///// 
ควรเก็บรักษายาอาร์เซนิกไตรออกไซด์ตามข้อแนะนำในเอกสารกำกับยา  ห้ามเก็บยาในช่องแช่แข็งของตู้เย็น	เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อาร์เซนิกไตรออกไซด์มีชื่ออื่นอีกไหม? ผลิตจากบริษัทอะไรบ้าง? ///// 
ยาอาร์เซนิกไตรออกไซด์ ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Arsikem 
 ///// บรรณานุกรม ///// 
https://en.wikipedia.org/wiki/Arsenic_trioxide [2017,Jan28] 
https://tcmwiki.com/wiki/pi-shuang [2017,Jan28] 
https://en.wikipedia.org/wiki/Roxarsone [2017,Jan28] 
http://www.mims.com/thailand/drug/info/arsenic%20trioxide/?type=brief&amp;mtype=generic [2017,Jan28] 
http://www.tsh.or.th/file_upload/files/vol15-4%2003%20Acute%20promyelocytic%20leukemia(1).pdf [2017,Jan28] 
http://chemocare.com/chemotherapy/drug-info/arsenic-trioxide.aspx [2017,Jan28] 
https://www.drugs.com/drug-interactions/arsenic-trioxide-index.html?filter=3&amp;generic_only=#C [2017,Jan28]
