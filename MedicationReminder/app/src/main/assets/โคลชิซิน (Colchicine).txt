โคลชิซิน (Colchicine)
 ///// บทนำ ///// 
ยาโคลชิซิน (Colchicine) ที่นำมารักษาโรคเกาต์ นักวิทยาศาสตร์ค้นพบและสกัดได้จากพืชตระกูล Colchicum (ไม้ดอกตระกูลหนึ่ง) ตั้งแต่ปี ค.ศ. 1820 (พ.ศ. 2363) โดยหลังรับประ ทาน ยาโคลชิซินจะถูกดูดซึมจากระบบทางเดินอาหารภายในเวลา 2 ชั่วโมง ยาส่วนหนึ่งจะถูกเปลี่ยนโครงสร้างที่อวัยวะตับ ระดับยาในกระแสเลือดประมาณ 50% จะถูกกำจัดออกภายใน เวลา 12 - 30 นาทีโดยผ่านทางอุจจาระและปัสสาวะ 
โคลชิซินจัดเป็นยาอันตรายที่มีข้อควรระวังข้อห้ามใช้หลายประการ ก่อนที่จะถูกสั่งจ่าย ผู้ป่วยต้องได้รับการตรวจเลือดเพื่อหาระดับกรดยูริค ว่าเกินกว่ามาตรฐานเท่าใด ดังนั้นขนาดรับประทานที่ถูกต้องจึงควรขึ้นอยู่กับคำสั่งแพทย์ผู้ทำการรักษาเท่านั้น 
 ///// ยาโคลชิซินมีสรรพคุณ(คุณสมบัติ)อย่างไร? ///// 
สรรพคุณของยาโคลชิซิน คือใช้รักษาและป้องกันโรคเกาต์ชนิดเฉียบพลัน 
 ///// ยาโคลชิซินมีกลไกการออกฤทธิ์อย่างไร? ///// 
กลไกการออกฤทธิ์ของยาโคลชิซิน คือ ยาจะลดการอักเสบที่เกิดจากผลึกของกรดยูริคที่เกาะตัวกับเนื้อเยื่อต่างๆของร่างกาย อีกทั้งยังลดการทำลายข้อกระดูกจากเม็ดเลือดขาว (Leu cocytes) ที่เกิดจากการอักเสบจากผลึกกรดยูริค นอกจากนี้ โคลชิซินยังยับยั้งการผลิตกรด  แลคติก (Lactic acid) ของเม็ดเลือดขาวที่มีผลรบกวนการเกาะตัวของผลึกยูริคกับเนื้อเยื่อของ ร่างกาย ด้วยกลไกดังกล่าวเหล่านี้จึงลดอาการปวดที่เกิดขึ้น 
 ///// ยาโคลชิซินมีรูปแบบการจัดจำหน่ายอย่างไร? ///// 
ยาโคลชิซินจัดจำหน่ายในรูปแบบยาเม็ดขนาดความแรง 0.6 มิลลิกรัม/เม็ด 
 ///// ยาโคลชิซินมีขนาดรับประทานอย่างไร? ///// 
ยาโคลชิซินมีขนาดรับประทาน ดังนี้ 
ก. เมื่อมีอาการปวดจากโรคเกาต์: 
ผู้ใหญ่รับประทานครั้งแรก 2 เม็ด จากนั้นลดขนาดรับประทานเป็น 1 เม็ดทุกๆ 1 - 2 ชั่วโมง จน กระทั่งอาการปวดจากเกาต์บรรเทาลง และห้ามรับประทานยาเกิน 6 กรัม/วัน 
ข. ขนาดรับประทานที่ใช้ป้องกันโรคเกาต์กำเริบ: 
ผู้ใหญ่ให้รับประทานครั้งละ 1 เม็ด วันละ 3 ครั้ง 
ค. หมายเหตุ: 
- ควรรับประทานยาโคลชิซินหลังอาหาร เพื่อลดอาการระคายเคืองไม่สบายในช่องทางเดินอาหาร 
- ในทางปฏิบัติ แพทย์อาจปรับเปลี่ยนขนาดการรับประทานของยานี้เพื่อความเหมาะสมกับร่างกายของผู้ป่วยแต่ละราย อาจจะด้วยเหตุผลของผลข้างเคียงที่เกิดขึ้นมากกับผู้ป่วย และ/หรือ รวมไปถึงการตอบสนองของการรักษาต่อยาตัวนี้ 
- การใช้ยาตัวนี้ในเด็ก ต้องเป็นคำสั่งการใช้จากแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโคลชิซิน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยาอะไรอยู่ เพราะยาโคลชิซินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโคลชิซิน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาโคลชิซินมีผลไม่พึงประสงค์อย่างไร? ///// 
ระหว่างการใช้ยาโคลชิซินอาจพบผลไม่พึงประสงค์ (ผลข้างเคียง/อาการข้างเคียง) ต่างๆ ดังนี้ เช่น คลื่นไส้ อาเจียน ปวดท้อง ในบางคนอาจมีอาการท้องเสีย เลือดออกในกระเพาะอา      หารหรือในลำไส้ (เลือดออกในทางเดินอาหาร) มีผื่นคันตามผิวหนัง ตับและไตมีอาการผิดปกติ    หรือทำงานบกพร่อง หรือพบความผิดปกติในระบบเลือด/ระบบโลหิตวิทยา อาการข้างเคียงที่พบ   ได้น้อย ได้แก่ ผมร่วง มีอาการกล้ามเนื้ออ่อนแรง 
 ///// มีข้อควรระวังการใช้ยาโคลชิซินอย่างไร? ///// 
ข้อควรระวังการใช้ยาโคลชิซิน ได้แก่ 
- ห้ามใช้ยานี้กับผู้ที่แพ้ยาโคลชิซิน 
- ห้ามใช้ยานี้กับผู้ป่วยด้วยโรคแผลในกระเพาะอาหาร - ลำไส้ ผู้ป่วยด้วยโรคตับหรือโรคไต 
- ห้ามใช้ยานี้กับผู้ที่เป็นโรคหัวใจ หรือมีการทำงานของหัวใจผิดปกติ และผู้ที่มีความผิดปกติในระบบเลือด/ระบบโลหิตวิทยาของร่างกาย 
- ห้ามใช้ยากับหญิงตั้งครรภ์ เพราะอาจทำให้ทารกพิการแต่กำเนิด และ/หรือแท้งบุตรได้ 
- ห้ามใช้ยาโคลชิซินระงับอาการปวดที่มิได้มีสาเหตุมาจากโรคเกาต์ 
- ระวังการใช้ยานี้ในหญิงที่กำลังให้นมบุตร ด้วยยานี้สามารถผ่านออกมากับน้ำนมมารดาได้ 
- ระวังการใช้ยานี้ในผู้สูงอายุ เพราะผลข้างเคียงจากยาอาจสูงขึ้น 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโคลชิซินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิด ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด ) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาโคลชิซินมีปฏิกิริยาระหว่างยากับยาตัวอื่นอย่างไร? ///// 
ยาโคลชิซินมีปฏิกิริยาระหว่างยากับยาตัวอื่น ดังนี้ 
- การใช้ยาโคลชิซินร่วมกับยาลดไขมันในเลือด อาจก่อให้เกิดอาการกล้ามเนื้ออ่อนแรง    หรือก่อให้เกิดโรคไต ถึงแม้อาการทั้ง 2 อย่างจะพบได้น้อยก็ตาม แต่ควรต้องเฝ้าระวัง หากมี    ความผิดปกติดังกล่าวเกิดขึ้น ต้องหยุดการใช้ยานี้ทันที ยาลดไขมันที่กล่าวถึง เช่น Atovastatin Lovastatin และ Simvastatin 
- การใช้ยาโคลชิซินร่วมกับยาปฏิชีวนะบางตัว อาจพบอาการกล้ามเนื้ออ่อนแรง ความผิด  ปกติของเม็ดเลือด, ของระบบประสาท, รวมไปถึงตับและไต ยาปฏิชีวนะดังกล่าว เช่น Claritho mycin และ Erythromycin เป็นต้น หากมีความจำเป็นต้องใช้ยาทั้ง 2 กลุ่มร่วมกัน อาจต้องปรับ    ลดขนาดรับประทานของยาโคลชิซิน 
- การใช้ยาโคลชิซินร่วมกับยารักษาอาการหัวใจเต้นผิดจังหวะ อาจทำให้ระดับยาโคลชิซิน  ในกระแสเลือดเพิ่มสูงขึ้นจนก่อให้เกิดผลข้างเคียงต่างๆตามมา ยารักษาอาการหัวใจเต้นผิดจังหวะ เช่น Verapamil 
 ///// ควรเก็บรักษายาโคลชิซินอย่างไร? ///// 
สามารถเก็บยาโคลชิซินในอุณหภูมิห้อง บรรจุในภาชนะที่ปิดมิดชิด พ้นแสงแดดและความชื้น และเก็บยาให้พ้นมือเด็กและสัตว์เลี้ยง 
 ///// ยาโคลชิซินมีชื่ออื่นอีกไหม? ผลิตจากบริษัทอะไรบ้าง? ///// 
ยาโคลชิซินในประเทศไทย มียาชื่อการค้าและบริษัทผู้ผลิต เช่น 
 ///// บรรณานุกรม ///// 
1. http://en.wikipedia.org/wiki/Colchicine [2014,June6]
	2. http://en.wikipedia.org/wiki/Colchicine [2014,June6]
	3. https://www.mims.com/THAILAND/Home/GatewaySubscription/?generic=colchicine [2014,June6]
	4. https://www.mims.com/Thailand/drug/info/Prochic/?q=colchicine&amp;type=brief [2014,June6]
	5. https://www.mims.com/Thailand/drug/info/Colcine/?q=colchicine&amp;type=brief [2014,June6]
	6. http://reference.medscape.com/drug/colcrys-colchicine-342812#5 [2014,June6]
	7. http://www.medicinenet.com/colchicine-oral/page3.htm#Precautions [2014,June6]
	8. http://www.drugs.com/drug-interactions/colchicine-index.html?filter=3&amp;generic_only= [2014,June6]
