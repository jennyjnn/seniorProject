อีฟลอร์นิทีน (Eflornithine)
 ///// บทนำ ///// 
ยาอีฟลอร์นิทีน (Eflornithine หรือ Eflornithine hydrochloride หรือ Eflornithine HCl)เป็นยาที่นำมาใช้กำจัดขนบนใบหน้าของสตรี  มีรูปแบบผลิตภัณฑ์เป็นยาครีม(Cream)ทาผิวหนัง ก่อนการใช้ยานี้ผู้ป่วยควรขอคำปรึกษาและรับการตรวจจากแพทย์เพื่อให้ทราบสาเหตุที่ก่อให้เกิดภาวะขนดกบนใบหน้า ไม่ว่าจะเป็นด้วยจากฮอร์โมนเพศ, เนื้องอก, หรือผลข้างเคียงจากการใช้ยาบางชนิด ทั้งนี้เพื่อจะได้วางแผนการรักษาภาวะขนดกที่ต้นเหตุ 
จากการศึกษาทางคลินิกพบว่า ยาอีฟลอร์นิทีนเป็นตัวยาที่สามารถยับยั้งการทำงานของเอนไซม์ชนิดหนึ่งที่มีชื่อว่า Ornithine decarboxylase  เอนไซม์ชนิดนี้เป็นปัจจัยสำคัญต่อการเจริญเติบโตของขนตามผิวหนัง  ทั้งนี้ แพทย์จะแนะนำให้ทายานี้เฉพาะบริเวณใบหน้าที่มีขนเท่านั้น  จะไม่แนะนำให้นำไปใช้กำจัดขนในบริเวณอื่นของร่างกาย   โดยทั่วไป สามารถใช้ยานี้ได้ทั้งกับผู้ใหญ่และเด็กที่มีอายุตั้งแต่ 12 ปีขึ้นไป 
อนึ่งด้วยยาอีฟลอร์นิทีนเป็นยาชนิดทาภายนอก จึงมีข้อจำกัดการใช้ยานี้อยู่ไม่กี่ประการ ที่น่าเรียนรู้ เช่น 
- ห้ามใช้กับผู้ที่แพ้ยานี้ หรือแพ้ส่วนประกอบในสูตรตำรับยาอีฟลอร์นิทีน 
- ถึงแม้จะเป็นยาทาภายนอกก็จริง แต่การใช้กับสตรีมีครรภ์/ตั้งครรภ์ หรือสตรีในภาวะให้นมบุตร ควรต้องอยู่ในความดูแลของแพทย์เท่านั้น 
การใช้งานยาอีฟลอร์นิทีนไม่ยุ่งยาก เพียงทายานี้บางๆบริเวณใบหน้าที่มีขนขึ้น วันละ 2 ครั้ง เว้นเวลาของการทายาห่างกันประมาณ 8 ชั่วโมงเป็นอย่างต่ำ  ควรทิ้งให้ยานี้สัมผัสผิวหน้าเป็นเวลานานประมาณ 4 ชั่วโมงขึ้นไป เพื่อให้ตัวยามีเวลาในการออกฤทธิ์แล้วจึงค่อยล้างหน้า/ล้างยาออก 
กรณีที่พบว่า มีใบหน้าแห้งหลังการใช้ยาอีฟลอร์นิทีน  แพทย์อาจแนะนำให้ใช้โลชั่นชนิดทาใบหน้าเพื่อป้องกันผิวแห้งดังกล่าว  ผู้ป่วยไม่ควรไปซื้อหาเครื่องสำอางใดๆมาใช้ร่วมกับยานี้โดยมิได้ขอคำปรึกษาจากแพทย์ก่อน และต้องหลีกเลี่ยงการทายาในบริเวณอวัยวะเพศ   ตา  จมูก  และปาก   ทั้งนี้ ยานี้ถูกออกแบบมาเพื่อใช้กับผิวหน้ามากกว่าที่จะนำไปใช้กำจัดขนในส่วนอื่นๆของร่างกาย 
ยาอีฟลอร์นิทีน ไม่ใช่ยาทาสำหรับถอนขน แต่เป็นยาที่ใช้หยุดยั้งการเจริญหรือการงอกของขน  ผู้บริโภค/ผู้ป่วยต้องใช้วิธีกำจัดขนไม่ว่าจะเป็นการถอน หรือการโกนขนร่วมด้วย  และการใช้ยานี้ต้องทายาต่อเนื่องเป็นเวลาประมาณ 4–8 สัปดาห์จึงจะเห็นประสิทธิผลในการรักษา 
กรณีที่ใช้ยาอีฟลอร์นิทีนแล้วอาการขนดกไม่ดีขึ้นเลย หรือกลับมาเป็นมากกว่าเดิม  ผู้ป่วย/ผู้บริโภคต้องรีบแจ้งแพทย์/กลับมาโรงพยาบาลโดยเร็ว ไม่ต้องรอถึงวันแพทย์นัด  เพื่อให้แพทย์พิจารณาปรับแนวทางการรักษา 
ตัวยาอีฟลอร์นิทีน อาจก่อให้เกิดอาการข้างเคียง(ผลข้างเคียง)บางประการได้ เช่น  ทำให้ผิวหนังที่สัมผัสยาเป็นรอยแดงคล้ายกับผิวหนังอักเสบ และรวมถึงเกิดอาการแสบคัน   ทั้งนี้ โดยทั่วไป อาการเหล่านี้จะหายได้หลังจากหยุดใช้ยานี้ สิ่งสำคัญคือ ห้ามเผลอรับประทานยาอีฟลอร์นิทีน ด้วยตัวยาสามารถก่อให้เกิดอันตราย และแสดงออกมาด้วยอาการ  วิงเวียน  ใบหน้าบวม   ผมร่วง  ปวดศีรษะ  หูดับ  เบื่ออาหาร  มีอาการชัก  ปั่นป่วนในท้อง  และไม่มีแรง   กรณีนี้ต้องรีบนำตัวผู้ป่วยส่งโรงพยาบาลโดยเร็ว 
อนึ่ง หากผู้ป่วยมีคำถามเพิ่มเติมต่อการใช้ยาอีฟลอร์นิทีน   สามารถสอบถามเพิ่มเติมได้จากแพทย์ผู้ที่ทำการรักษา หรือสอบถามข้อมูลการใช้ยานี้จากเภสัชกรได้ทั่วไป 
 
 ///// อีฟลอร์นิทีนมีสรรพคุณ(คุณสมบัติ)อย่างไร? ///// 
ยาอีฟลอร์นิทีนมีสรรพคุณ/ข้อบ่งใช้ เพื่อรักษาภาวะขนดกในบริเวณใบหน้าของสตรี 
 ///// อีฟลอร์นิทีนมีกลไกการออกฤทธิ์อย่างไร? ///// 
ยาอีฟลอร์นิทีน มีกลไกการออกฤทธิ์โดย ตัวยาจะยับยั้งการทำงานของเอนไซม์ในระดับเซลล์ที่มีชื่อว่า Ornithine decarboxylase ทำให้เกิดการชะลอตัวการงอกของขนที่บริเวณใบหน้า   ซึ่งผู้บริโภคต้องใช้วิธีกำจัดขนแบบต่างๆร่วมในการรักษาด้วย เช่น การถอนหรือการโกนขน ด้วยกลไกดังกล่าว จึงทำให้ขนที่ขึ้นบริเวณใบหน้าลดน้อยลงและเป็นที่มาของสรรพคุณ 
 
 ///// อีฟลอร์นิทีนมีรูปแบบการจัดจำหน่ายอย่างไร? ///// 
อีฟลอร์นิทีนมีรูปแบบการจัดจำหน่าย เช่น 
- ยาครีมใช้ทาใบหน้า  ที่ประกอบด้วย Eflornithine เข้มข้น 13.9% 
 
 ///// อีฟลอร์นิทีนมีขนาดการบริหารยาอย่างไร? ///// 
ยาอีฟลอร์นิทีน มีขนาดการบริหารยา/ใช้ยา เช่น 
- ผู้ใหญ่และเด็กที่มีอายุ 12 ปีขึ้นไป: ทายาบริเวณใบหน้าที่มีขนเพียงบางๆ วันละ 2 ครั้ง เว้นเวลาการทายาห่างกันประมาณ 8 ชั่วโมงเป็นอย่างต่ำ  ระยะเวลาของการใช้ยาอยู่ในช่วง 4–8 สัปดาห์ หรือเป็นตามคำสั่งจากแพทย์ 
- เด็กอายุต่ำกว่า 12 ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็กวัยนี้  การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ผู้บริโภคควรทายานี้หลังจากถอน/โกนขนบริเวณใบหน้าแล้วประมาณ 5 นาที 
- ห้ามรับประทาน ห้ามมิให้ทายาบริเวณ อวัยวะเพศ  ตา จมูก  และปาก 
- หลังทายานี้ควรทิ้งเวลาประมาณ 4 ชั่วโมงขึ้นไป แล้วจึงค่อยล้างหน้า ทั้งนี้เพื่อให้ยาแทรกซึมเข้าผิวหนังและสามารถออกฤทธิ์ได้อย่างมีประสิทธิผล 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                           ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้   การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอีฟลอร์นิทีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาอีฟลอร์นิทีน  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาอีฟลอร์นิทีน   สามารถทายาทันทีเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดถัดไป ไม่จำเป็นต้องเพิ่มขนาดการใช้ยาเป็นสองเท่า ให้ทายาในขนาดปกติ 
 
 ///// อีฟลอร์นิทีนมีผลไม่พึงประสงค์อย่างไร? ///// 
ยาอีฟลอร์นิทีนสามารถก่อให้เกิดผลไม่พึงประสงค์จากยา (ผลข้างเคียง/ อาการข้างเคียง)ต่อผิวหนังเสียเป็นส่วนมาก เช่น  เกิดสิว  เกิดผื่น  แสบคันบริเวณที่ทายา  ผิวแห้ง  ผมร่วง   ผิวเป็นรอยแดง  ระคายเคืองผิวหนัง  มีภาวะขนคุด   รากขนอักเสบ  ใบหน้าบวม  นอกจากนี้ยังอาจได้รับผลข้างเคียงอื่นๆทั่วๆไปได้อีก เช่น เบื่ออาหาร  อาหารไม่ย่อย  วิงเวียนศีรษะ  คลื่นไส้  มีอาการหมดแรง/อ่อนแรง 
 
 ///// มีข้อควรระวังการใช้อีฟลอร์นิทีนอย่างไร? ///// 
มีข้อควรระวังการใช้ยาอีฟลอร์นิทีน เช่น 
- ห้ามใช้กับผู้ที่มีประวัติแพ้ยาอีฟลอร์นิทีน 
- ห้ามใช้ยากับสตรีมีครรภ์  สตรีที่อยู่ในภาวะให้นมบุตร และเด็ก  โดยไม่มีคำสั่ง จากแพทย์ 
- ห้ามปรับขนาดการทายาด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป  ยาละลายเป็นน้ำ 
- ห้ามรับประทานยานี้ 
- ห้ามทายานี้ในบริเวณอื่นๆนอกจากใบหน้า 
- ทายานี้ต่อเนื่องตรงตามขนาดและเวลาในแต่ละวันตามคำสั่งแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอีฟลอร์นิทีนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// อีฟลอร์นิทีนมีปฏิกิริยาระหว่างยากับยาตัวอื่นอย่างไร? ///// 
ด้วยยาอีฟลอร์นิทีน เป็นยาทาภายนอก จึงยังไม่มีรายงานพบปฏิกิริยาระหว่าง ยาอีฟลอร์นิทีนกับยารับประทานชนิดใดๆ 
 
 ///// ควรเก็บรักษาอีฟลอร์นิทีนอย่างไร? ///// 
ควรเก็บยาอีฟลอร์นิทีนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// อีฟลอร์นิทีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอีฟลอร์นิทีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Eflora, Elyn 
 ///// บรรณานุกรม ///// 
https://www.accessdata.fda.gov/drugsatfda_docs/label/2000/21145lbl.pdf[2017,April22] 
https://www.drugs.com/cdi/eflornithine-cream.html[2017,April22] 
https://www.drugs.com/monograph/eflornithine.html[2017,April22] 
https://www.drugs.com/dosage/eflornithine-topical.html[2017,April22] 
https://en.wikipedia.org/wiki/Eflornithine#Chemo_preventative_therapy[2017,April22]
