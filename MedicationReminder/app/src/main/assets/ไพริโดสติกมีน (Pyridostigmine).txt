ไพริโดสติกมีน (Pyridostigmine)
 ///// บทนำ ///// 
ยาไพริโดสติกมีน (Pyridostigmine หรือ Pyridostigmine bromide) เป็นยาที่ใช้บำบัดรักษาอาการกล้ามเนื้ออ่อนแรงชนิดที่เรียกกันว่า โรคไมแอสทีเนีย เกรวิส/โรคกล้ามเนื้ออ่อนแรงเอมจี (Myasthenia gravis/ย่อว่า MG) ยานี้จัดเป็นสารประเภทโคลีนเอสเทอเรส อินฮิบิเตอร์ (Cholines terase inhibitor/Acetylcholinesterase inhibitor) รูปแบบยาแผนปัจจุบันของยานี้จะมีทั้งยาชนิดรับประทานและยาฉีด 
สำหรับยาไพริโดสติกมีนชนิดรับประทาน จะมีการดูดซึมจากระบบทางเดินอาหารได้ต่ำเพียง 10 - 20% เท่านั้น ตัวยาในกระแสเลือดสามารถซึมเข้าน้ำนมของมารดาและผ่านรกได้ แต่ซึมผ่านเข้าสมองได้ค่อนข้างน้อย ตับจะเป็นอวัยวะที่คอยทำลายยานี้ และยานี้บางส่วนก็จะถูกทำลายโครง สร้างโดยเอนไซม์โคลีนเอสเทอเรส (Cholinesterases, เอนไซม์ทำลายสาร Acetylcholine) ร่างกายต้องใช้เวลาประมาณ 3 ชั่วโมงเพื่อกำจัดยาไพริโดสติกมีนชนิดรับประทานออกจากกระแสเลือด และประมาณ 1.5 ชั่วโมงสำหรับกำจัดยาไพริโดสติกมีนชนิดฉีด 
ยาไพริโดสติกมีนไม่เหมาะที่จะนำไปใช้กับผู้ป่วยที่มีอาการลำไส้อุดตันหรือท่อปัสสาวะอุดตัน รวมถึงผู้ที่มีภาวะหอบหืด การใช้ยานี้กับกลุ่มผู้ป่วยที่เป็นสตรีตั้งครรภ์ สตรีที่อยู่ในภาวะให้นมบุตร และผู้ป่วยเด็ก ก็ยังไม่มีการศึกษาถึงผลดีผลเสียแต่อย่างใด ดังนั้นการจะใช้ยาไพริโดสติกมีนกับผู้ป่วยกลุ่มนี้จึงต้องอาศัยดุลยพินิจของแพทย์ผู้รักษาเป็นสำคัญ 
อาการข้างเคียง (ผลข้างเคียง) ที่พบได้บ่อยหลังจากได้รับยาไพริโดสติกมีนได้แก่ มีอาการท้องเสีย ปวดท้อง หรือเป็นตะคริวที่หน้าท้อง คลื่นไส้ และประจำเดือน (ในผู้ป่วยสตรี) มาผิดปกติ เป็นต้น 
องค์การอนามัยโลกได้ระบุให้ยาไพริโดสติกมีนเป็นยาจำเป็นขั้นพื้นฐานที่สถานพยาบาลควรมีประจำสำหรับให้บริการต่อผู้ป่วย สำหรับประเทศไทยโดยคณะกรรมการอาหารและยาได้บรรจุไพริโดสติกมีนชนิดรับประทานอยู่ในบัญชียาหลักแห่งชาติและจัดอยู่ในประเภทยาอันตรายที่ต้องสั่งจ่ายโดยแพทย์ผู้รักษาแต่เพียงผู้เดียว 
 ///// ไพริโดสติกมีนมีสรรพคุณ (คุณสมบัติ) อย่างไร? ///// 
ยาไพริโดสติกมีนมีสรรพคุณ/ข้อบ่งใช้เช่น 
- รักษาอาการโรคกล้ามเนื้ออ่อนแรงเอมจี (Myasthenia gravis) 
- บำบัดอาการจากการได้รับยาหย่อนกล้ามเนื้อ (Reversal of nondepolarizing muscle relaxants) เกินขนาด 
 ///// ไพริโดสติกมีนมีกลไกการออกฤทธิ์อย่างไร? ///// 
ยาไพริโดสติกมีนมีกลไกการออกฤทธิ์โดยตัวยาจะยับยั้งการทำลายสารสื่อประสาทที่มีชื่อว่า อะเซทิลโคลีน (Acetylcholine) โดยตัวยาจะปิดกั้นการทำงานของเอนไซม์อะเซทิลโคลีนเอสเทอเรส (Acetylcholinesterase) ส่งผลให้คำสั่งของกระแสประสาทผ่านไปถึงกล้ามเนื้อได้เพิ่มขึ้นและกระตุ้นให้กล้ามเนื้อเกิดการทำงานได้เป็นปกติมากขึ้น 
 ///// ไพริโดสติกมีนมีรูปแบบการจัดจำหน่ายอย่างไร? ///// 
ยาไพริโดสติกมีนมีรูปแบบการจัดจำหน่ายเช่น 
- ยาเม็ดชนิดรับประทานขนาด 60 มิลลิกรัม/เม็ด 
- ยาฉีดขนาด 5 มิลลิกรัม/มิลลิลิตร และ 60 มิลลิกรัม/มิลลิลิตร 
 ///// ไพริโดสติกมีนมีขนาดการบริหารยาอย่างไร? ///// 
ยาไพริโดสติกมีนมีขนาดการบริหารยา/ใช้ยาเช่น 
ก. สำหรับรักษากล้ามเนื้ออ่อนแรงเอมจี: 
 
- ผู้ใหญ่: เริ่มต้นรับประทานครั้งละ 60 มิลลิกรัมวันละ 3 ครั้งหลังอาหาร ซึ่งขนาดรับประทานนี้ แพทย์อาจปรับขึ้นเป็น 60 - 1,500 มิลลิกรัมโดยประเมินจากอาการและการตอบสนองต่อยานี้ของผู้ป่วย และแบ่งรับประทาน 3 - 6 ครั้ง/วัน 
- เด็กทารก (อายุตั้งแต่ 1 ปีลงมา): รับประทาน 5 มิลลิกรัมทุก 4 - 6 ชั่วโมง 
- เด็กอายุมากกว่า 1 ปี: รับประทาน 7 มิลลิกรัม/น้ำหนักตัว 1 กิโลกรัม/วันโดยแบ่งรับประทานเป็น 5 - 6 ครั้ง 
อนึ่งควรรับประทานยานี้ก่อนอาหาร 
ข. สำหรับบำบัดอาการกล้ามเนื้ออ่อนแรงจากยาหย่อนกล้ามเนื้อ: 
 
- ผู้ใหญ่: ฉีดยาเข้าหลอดเลือดดำอย่างช้าๆขนาด 10 - 20 มิลลิกรัม ก่อนให้ยาไพริโดสติกมีน แนะนำให้ฉีดยา Atropine sulfate ก่อนและควรใช้เครื่องช่วยหายใจกับผู้ป่วยขณะฉีดยานี้ 
- เด็ก:	ฉีดยาเข้าหลอดเลือดดำ 0.1 - 0.25 มิลลิกรัม/น้ำหนักตัว 1 กิโลกรัม/ครั้ง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไพริโดสติกมีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาไพริโดสติกมีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไพริโดสติกมีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาไพริโดสติกมีนตรงเวลา 
 ///// ไพริโดสติกมีนมีผลไม่พึงประสงค์อย่างไร? ///// 
การใช้ยาไพริโดสติกมีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: เช่น คลื่นไส้ อาเจียน ท้องเสีย ท้องอืด เป็นตะคริวที่ท้อง น้ำลายมาก 
- ผลต่อระบบทางเดินหายใจ: เช่น หลอดลมอักเสบ หอบหืด 
- ผลต่อกล้ามเนื้อ: เช่น กล้ามเนื้ออ่อนแรง กล้ามเนื้อกระตุก เป็นตะคริว ปวดในกระดูก 
- ผลต่อตา: เช่น ตาพร่า น้ำตาไหลมาก 
- ผลต่อผิวหนัง: เช่น มีอาการผื่นคัน ลมพิษ อาจพบภาวะศีรษะล้าน 
- ผลต่อระบบหัวใจและหลอดเลือด: เช่น ความดันโลหิตสูงขึ้น 
- ผลต่อระบบประสาท: เช่น ปวดศีรษะ รู้สึกสับสน ประสาทหลอน กระสับกระส่าย ความจำเสื่อมลง 
- ผลต่อระบบทางเดินปัสสาวะ: เช่น ปัสสาวะบ่อย 
 ///// มีข้อควรระวังการใช้ไพริโดสติกมีนอย่างไร? ///// 
มีข้อควรระวังการใช้ยาไพริโดสติกมีนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีภาวะทางเดินอาหาร/ลำไส้อุดตันหรือระบบทางเดินปัสสาวะอุดตัน 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ระวังการใช้ยานี้กับผู้ป่วยโรคหืด ผู้มีภาวะหัวใจเต้นช้า หัวใจเต้นผิดจังหวะ ผู้ป่วยโรคลมชัก ผู้ป่วยโรคพาร์กินสัน ผู้ป่วยต่อมไทรอยด์เป็นพิษ และผู้ป่วยโรคไต 
- ปฏิบัติตัวตามคำสั่งแพทย์อย่างเคร่งครัดและมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไพริโดสติกมีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไพริโดสติกมีนมีปฏิกิริยาระหว่างยากับยาตัวอื่นอย่างไร? ///// 
ยาไพริโดสติกมีนมีปฏิกิริยาระหว่างยากับยาตัวอื่นเช่น 
- การใช้ยาไพริโดสติกมีนร่วมกับกลุ่มยาที่ใช้รักษาโรคต้อหินเช่นยา Carbonic anhydrase inhibitors อาจทำให้การมองเห็นภาพในช่วงเวลากลางคืนผิดปกติ จึงควรหลีกเลี่ยงการใช้ยาร่วมกัน 
- การใช้ยาไพริโดสติกมีนร่วมกับยาคลายกล้ามเนื้ออย่าง Pancuronium, Vecuronium จะเกิดการต้านฤทธิ์ซึ่งกันและกันและทำให้ประสิทธิภาพของยาคลายกล้ามเนื้อด้อยลงไป หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาไพริโดสติกมีนร่วมกับยา Hydrocortisone อาจทำให้ประสิทธิภาพของยาไพริโดสติกมีนด้อยลงไป หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาไพริโดสติกมีนร่วมกับยา Methscopolamine (ยาลดกรด) จะทำให้เกิดกล้ามเนื้ออ่อนแรง หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาไพริโดสติกมีนอย่างไร? ///// 
ควรเก็บยาไพริโดสติกมีนภายใต้อุณหภูมิ 25 องศาเซลเซียส (Celsius) ไม่เก็บยาในช่องแช่แข็งตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไพริโดสติกมีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไพริโดสติกมีนที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
อนึ่งยาชื่อการค้าอื่นของยานี้ในต่างประเทศเช่น Distinon, Nestin, Pyrido, Myestin, Gravi tor, Trostigmin 
 ///// บรรณานุกรม ///// 
https://en.wikipedia.org/wiki/Pyridostigmine  [2016,July2] 
https://www.drugs.com/dosage/pyridostigmine.html#Usual_Adult_Dose_for_Myasthenia_Gravis  [2016,July2] 
http://www.mims.com/thailand/drug/info/pyridostigmine%20bromide/?type=brief&amp;mtype=generic  [2016,July2] 
http://www.med.cmu.ac.th/dept/anes/2012/images/Lecture2015/MuscleRelaxant.pdf  [2016,July2] 
https://www.drugs.com/sfx/pyridostigmine-side-effects.html  [2016,July2] 
https://www.drugs.com/drug-interactions/pyridostigmine-index.html?filter=2&amp;generic_only=  [2016,July2]
