อะมิซัลไพรด์ (Amisulpride)
 ///// บทนำ ///// 
ยาอะมิซัลไพรด์(Amisulpride) เป็นยาในกลุ่มโดพามีน แอนตาโกนิสต์(Dopamine antagonist)  ทางคลินิก นำมาบำบัดอาการจิตเภท ปกติผู้ป่วยกลุ่มนี้อาจมีอาการคุ้มคลั่ง  ประสาทหลอน  เกิดความผิดปกติทางอารมณ์  เบื่อหน่าย สังคม  ซึมเศร้า  รวมถึงมีอาการไบโพลาร์/อารมณ์สองขั้ว (Bipolar)  ตัวยาจะออก ฤทธิ์ที่สมองในบริเวณตัวรับ(Receptor) ที่มีชื่อว่า D2(Dopamine 2) และ D3 receptor ซึ่งจะมีผลต่อการหลั่งสารสื่อประสาท โดพามีน(Dopamine) 
ยาอะมิซัลไพรด์มีรูปแบบเภสัชภัณฑ์เป็นยารับประทาน  ตัวยาประมาณ 48% สามารถถูกดูดซึมจากระบบทางเดินอาหาร และเข้าสู่กระแสเลือด  ตับเป็นอวัยวะ                ที่คอยทำลายโครงสร้างของยานี้อย่างต่อเนื่อง  ยาอะมิซัลไพรด์สามารถอยู่ในร่างกายมนุษย์ได้ประมาณ 12 ชั่วโมงก่อนจะถูกขับทิ้งไปกับปัสสาวะและอุจจาระ 
มีผู้ป่วยบางกลุ่มที่ ไม่เหมาะต่อการใช้ยาอะมิซัลไพรด์  อย่างเช่น 
- ผู้ที่เคยมีประวัติแพ้ยานี้ หรือแพ้ส่วนประกอบในสูตรตำรับยาอะมิซัลไพรด์ 
- ผู้ป่วยด้วย   โรคมะเร็งเต้านม  โรคมะเร็งที่ต่อมหมวกไต  ผู้ป่วยPheochromocytoma 
- เด็ก  สตรีตั้งครรภ์และสตรีที่อยู่ในภาวะให้นมบุตรด้วยยานี้สามารถส่งผลข้างเคียงต่อทารกได้ 
- ผู้ที่ได้รับยา Levodopa อย่างเช่น  ผู้ป่วยพาร์กินสัน 
อนึ่ง ด้วยยานี้มีกลไกการออกฤทธิ์ในสมอง จึงต้องระวังอาการข้างเคียง(ผลข้างเคียง)อย่างเช่น  มีไข้  เกิดอาการชัก  มีอาการหายใจถี่หายใจเร็ว  เหงื่อออกมาก  การครองสติไม่เหมือนปกติ  กล้ามเนื้อแข็งเกร็ง/เป็นตะคริว  นอกจากนี้ ยานี้ยังอาจส่งผลกระทบต่อระบบเผาผลาญพลังงานของร่างกาย เช่น  ทำให้ระดับน้ำตาลในเลือดสูงขึ้น หรืออาจทำให้ไตทำงานผิดปกติ 
การใช้ยาอะมิซัลไพรด์กับผู้ที่มีอายุมากกว่า 65 ปีขึ้นไป ก็อาจทำให้เกิดความดันโลหิตต่ำ ซึ่งแพทย์จะแจ้งให้ผู้ป่วยกลุ่มนี้ให้ตรวจสอบความดันโลหิตอย่างสม่ำเสมอตามคำแนะนำของ แพทย์ พยาบาล เภสัชกร  รวมถึงต้องระวังภาวะหลอดเลือดในสมองตีบซึ่งสามารถสังเกตได้จากผู้ป่วยจะเริ่มมีอาการความจำเสื่อม 
นอกจากนี้ ยังมีผลกระทบ(ผลข้างเคียง)ของยาอะมิซัลไพรด์ต่อระบบอวัยวะอื่นๆของร่างกายได้อีก ไม่ว่าจะเป็น  หัวใจ  ตับ  ระบบทางเดินอาหาร   ตา  ผิวหนัง และสภาพจิตใจ 
เพื่อเป็นการป้องกันผลกระทบจากอาการข้างเคียงดังกล่าว  ผู้ป่วยจึงควรต้องใช้ยาอะมิซัลไพรด์ตามคำสั่งแพทย์อย่างเคร่งครัด  *การปรับเพิ่มขนาดรับประทานขึ้นเองโดยไม่ขอคำปรึกษาจากแพทย์ สามารถส่งผลให้ผู้ป่วยเกิด อาการชัก  มีอาการหัวใจเต้นเร็ว  ง่วงนอน  ความดันโลหิตต่ำ  จนกระทั่งเกิดภาวะโคม่าตามมา  กรณีนี้แพทย์อาจต้องใช้วิธีล้างท้องและบำบัดอาการตามสัญญาณชีพที่ตรวจพบในขณะนั้นๆ 
แพทย์ยังต้องระวังมิให้ผู้ป่วยใช้ยาบางประเภทร่วมกับยาอะมิซัลไพรด์  ด้วยยาเหล่านั้นสามารถก่อให้เกิดภาวะยาตีกัน(ปฏิกิริยาระหว่างยา)โดยเฉพาะกลุ่มยา TCAs, Beta blockers, Calcium channel blockers, Clonidine, และ Guanfacine 
คณะกรรมการอาหารและยาของไทย จัดให้ยาอะมิซัลไพรด์เป็นยาอันตราย และการใช้ยานี้จะต้องอยู่ภายใต้คำสั่งของแพทย์แต่ผู้เดียว 
 
 ///// อะมิซัลไพรด์มีสรรพคุณ(คุณสมบัติ)อย่างไร? ///// 
ยาอะมิซัลไพรด์มีสรรพคุณ/ข้อบ่งใช้ เช่น 
- บำบัดอาการจิตเภททั้งประเภทเฉียบพลันและเรื้อรัง 
 
 ///// อะมิซัลไพรด์มีกลไกการออกฤทธิ์อย่างไร? ///// 
ยาอะมิซัลไพรด์ มีกลไกการออกฤทธิ์ต่อตัวรับ(Receptor)ชื่อ D2 receptor และ D3 receptor ในสมอง ส่งผลต่อการปลดปล่อยและการออกฤทธิ์ของสารสื่อประสาทอย่าง Dopamine ได้อย่างเหมาะสม  ด้วยกลไกดังกล่าว ทำให้ผู้ป่วยจิตเภทมีอาการดีขึ้น 
 
 ///// อะมิซัลไพรด์มีรูปแบบการจัดจำหน่ายอย่างไร? ///// 
ยาอะมิซัลไพรด์มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Amisulpride ขนาด 50, 100, 200, และ 400 มิลลิกรัม/เม็ด 
 
 ///// อะมิซัลไพรด์มีขนาดรับประทานอย่างไร? ///// 
ยาอะมิซัลไพรด์ มีขนาดรับประทาน เช่น 
 
- ผู้ใหญ่: รับประทานยา 400–800 มิลลิกรัม วันละ 2 ครั้ง เช้า-เย็น ขนาดรับประทานสูงสุดไม่เกิน 1,200 มิลลิกรัม/วัน และควรรับประทานก่อนอาหารหรือในช่วงท้องว่าง 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ห้ามรับประทานยานี้ร่วมกับเครื่องดื่มแอลกอฮอล์ ด้วยจะส่งผลให้เกิดผลข้างเคียงจากยานี้ที่รุนแรง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                               ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะมิซัลไพรด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคมะเร็ง  โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่  เพราะยาอะมิซัลไพรด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
การรับประทานยาอะมิซัลไพรด์ของผู้ป่วยด้วยโรคทางจิตเภท  ต้องพึ่งพาอาศัยญาติเข้ามามีส่วนร่วมในการจัดยารับประทานให้ผู้ป่วย เพื่อไม่ให้ผู้ป่วยลืมรับประทานยา  ซึ่งกรณีที่ผู้ป่วยลืมรับประทานยาอะมิซัลไพรด์ สามารถรับประทานทันทีเมื่อนึกขึ้นได้   ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาขนาดปกติ 
 
 ///// อะมิซัลไพรด์มีผลไม่พึงประสงค์อย่างไร? ///// 
ยาอะมิซัลไพรด์สามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  ง่วงนอน  อาจเกิดภาวะลมชัก   ตัวสั่น 
- ผลต่อสภาพจิตใจ:  เช่น  นอนไม่หลับ   วิตกกังวล 
- ผลต่อระบบหัวใจและหลอดเลือด:  เช่น  ความดันโลหิตต่ำ  คลื่นไฟฟ้าหัวใจผิดปกติ  หัวใจเต้นช้า 
- ผลต่อระบบทางเดินอาหาร:  เช่น  ท้องผูก  คลื่นไส้ อาเจียน  ปากแห้ง 
- ผลต่อการเผาผลาญพลังงานของร่างกาย:  เช่น  น้ำตาลในเลือดสูง 
- ผลต่อระบบสืบพันธุ์:  เช่น  สมรรถภาพทางเพศถดถอย  ประจำเดือนขาด(ในสตรี) 
- ผลต่อระบบต่อมไร้ท่อ:  เช่น มีน้ำนมไหลผิดปกติ(เกิดได้ทั้งในบุรุษ และในสตรีที่ไม่ตั้งครรภ์หรือให้นมบุตร)    มีหน้าอก/เต้านมโต 
- ผลต่อผิวหนัง:  เช่น  อาจเกิดอาการผื่นคัน 
 
 ///// มีข้อควรระวังการใช้อะมิซัลไพรด์อย่างไร? ///// 
มีข้อควรระวังการใช้ยาอะมิซัลไพรด์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร  เด็ก และผู้สูงอายุ โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง  ควรรับประทานยานี้ตรงตามคำสั่งแพทย์ 
- ห้ามหยุดรับประทานยานี้โดยมิได้ปรึกษาแพทย์ ด้วยอาจมีอาการถอนยา หรือทำให้อาการป่วยรุนแรงขึ้น 
- หากใช้ยานี้ไปตามระยะเวลาที่เหมาะสมตามแพทย์แนะนำ แล้วอาการยังไม่ดีขึ้น  ควรรีบพาผู้ป่วยกลับมาพบแพทย์/มาโรงพยาบาลโดยไม่ต้องรอถึงวันนัด เพื่อแพทย์พิจารณาปรับแนวทางการรักษา 
- ระวังการใช้ยานี้กับผู้ป่วยบางกลุ่ม เช่น  ผู้ป่วย  โรคตับ  โรคไต  ผู้ป่วยโรคมะเร็ง                            ผู้ป่วยโรคลมชัก  ผู้ป่วยโรคหัวใจ 
- หยุดการใช้ยานี้ทันที หากพบอาการแพ้ยานี้หลังการรับประทาน เช่น  ตัวบวม  มีผื่นคันขึ้นเต็มตัว  อึดอัด/หายใจไม่ออ/หายใจลำบาก แล้วรีบนำผู้ป่วยมาโรงพยาบาลทันที/ฉุกเฉิน 
- ระหว่างการใช้ยานี้หากมี อาการวิงเวียน ควรหลีกเลี่ยงการขับขี่ยวดยานพาหนะ หรือการทำงานที่ต้องควบคุมเครื่องจักร เพราะจะเกิดอุบัติเหตุได้ง่าย 
- มาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอะมิซัลไพรด์ด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com  บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยา ก่อนซื้อยาใช้เองเสมอ 
 
 ///// อะมิซัลไพรด์มีปฏิกิริยาระหว่างยากับยาตัวอื่นอย่างไร? ///// 
ยาอะมิซัลไพรด์มีปฏิกิริยาระหว่างยากับยาตัวอื่น เช่น 
- ห้ามใช้ยาอะมิซัลไพรด์ร่วมกับยา Cisapride, Thioridazine, Halofantrine, และ Erythromycin,  ด้วยจะทำให้เกิดอาการหัวใจเต้นผิดจังหวะตามมา 
- ห้ามรับประทานยาอะมิซัลไพรด์ร่วมกับสุราหรือเครื่องดื่มประเภทแอลกอฮอล์  
ด้วยจะทำให้เกิดภาวะกดการทำงานของระบบประสาทส่วนกลาง/กดสมองเพิ่มมากขึ้น 
- หลีกเลี่ยงการใช้ยาอะมิซัลไพรด์ร่วมกับยาลดความดันโลหิตสูง  เพราะอาจก่อให้                         เกิดภาวะความดันโลหิตต่ำตามมา 
- การใช้ยาอะมิซัลไพรด์ร่วมกับ  ยาขับปัสสาวะ  ยาระบาย/ยาแก้ท้องผูก  อาจก่อให้เกิดภาวะเกลือโปแตสเซียมในเลือดต่ำ  หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาอะมิซัลไพรด์อย่างไร? ///// 
ควรเก็บยาอะมิซัลไพรด์ ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ เก็บในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// อะมิซัลไพรด์มีชื่ออื่นอีกไหม? ผลิตจากบริษัทอะไรบ้าง? ///// 
ยาอะมิซัลไพรด์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยา อะมิซัลไพรด์ในต่างประเทศ เช่น Amazeo, Amipride,  Amival, Solian, Soltus, Sulpitac , Sulprix , Socian 
 ///// บรรณานุกรม ///// 
https://en.wikipedia.org/wiki/Amisulpride#Pharmacology[2017,May27] 
https://www.drugs.com/uk/amisulpride-100mg-tablets-spc-9995.html[2017,May27] 
http://www.arrowpharma.com.au/wp-content/uploads/1970/01/Amipride_PI.pdf[2017,May27] 
http://www.mims.com/thailand/drug/info/amisulpride/?type=brief&amp;mtype=generic[2017,May27]
