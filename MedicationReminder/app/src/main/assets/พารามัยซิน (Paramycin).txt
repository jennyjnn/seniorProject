พารามัยซิน (Paramycin)
 ///// บทนำ ///// 
ยาพารามัยซิน(Paramycin) หรือ Sodium aminosalicylate  ปัจจุบัน นักวิทยา ศาสตร์ได้กำหนดให้เปลี่ยนการเรียกชื่อใหม่ว่า 4-aminosalicylic acid(ย่อว่า 4ASA) หรือ P-aminosalicylic acid หรือ Para-aminosalicylic acid (ย่อว่า PAS)  อดีตที่ผ่านมา ยาพารามัยซินได้ถูกใช้เป็นยาต่อต้านเชื้อวัณโรค(Tubercle bacilli) โดยทางคลินิกจะใช้ยานี้ก็ต่อเมื่อการใช้ยา Streptomycin และ Isoniazid ใช้ไม่ได้ผล   บางประเทศได้นำยาพารามัยซินมาบำบัดรักษาโรคลิชมาเนีย(Leishmaniasis) ที่มีสาเหตุจากเชื้อโปรโตซัว ที่ชื่อลิชมาเนีย และมีเชื้อโรคอื่นบางชนิดที่ยังตอบสนองต่อยาพารามัยซิน 
ยาพารามัยซิน มีกลไกการออกฤทธิ์ยับยั้งการสร้างผนังเซลล์ของเชื้อโรค ทำให้ตัวเชื้อหมดสภาพการแพร่พันธุ์ และตายลง  ยาพารามัยซินมีลักษณะของเภสัชภัณฑ์เป็นยาชนิดรับประทานแบบแกรนูล/Granule/เม็ดยาเล็กๆที่ถูกเคลือบด้วยสารบางชนิดเพื่อป้องกันการทำลายยาโดยกรดในกระเพาะอาหาร  ผู้ป่วยสามารถรับประทานยานี้โดยผสมยานี้กับน้ำผลไม้ จากนั้นคนให้เข้ากันดี แล้วจึงรับประทาน  แต่ในบางประเทศได้ผลิตยาพารามัยซินแบบยาเม็ดเพื่อใช้เป็นอีกหนึ่งทางเลือกสำหรับผู้บริโภค/ผู้ป่วย 
มีการศึกษาเรื่องการกระจายตัวยาพารามัยซินในร่างกายมนุษย์พบว่า ตัวยาพารามัยซินในสูตรตำรับบางส่วน(ประมาณ 10%) ไม่ได้รับการเคลือบสารที่ป้องกันกรด และจะถูกกรดในกระเพาะอาหารเปลี่ยนไปเป็นสารประกอบที่เรียกว่า meta-aminophenol ซึ่งเป็นพิษ(ผลข้างเคียงรุนแรง)ต่อตับ  ตัวยานี้ที่เหลือจะถูกดูดซึมเข้ากระแสเลือดที่ลำไส้เล็ก  มียานี้บางส่วนถูกขับทิ้งไปกับอุจจาระ ขณะที่ยานี้ในกระแสเลือดที่เป็นสารออกฤทธิ์จะมีเวลาอยู่ในร่างกายเพียงประมาณ 26.4 นาทีก่อนที่จะถูกขับทิ้งไปกับปัสสาวะ  จากข้อมูลดังกล่าวทำให้เกิดเงื่อนไขทางคลินิก ห้ามใช้ยานี้กับผู้ที่ป่วยด้วยโรคไต และจำเป็นต้องรับประทานยานี้วันละ 2-3 ครั้ง 
หลังจากได้รับยาพารามัยซิน ผู้ป่วยยังต้องมารับการตรวจสภาพการทำงานของตับ รวมถึงความเป็นปกติของเม็ดเลือด และอาการของวัณโรค ฯลฯว่า ดีขึ้นเพียงใดผู้ป่วยต้องมารับการตรวจร่างกายตามที่แพทย์นัดหมายทุกครั้ง 
การใช้ยาพารามัยซินกับสตรีมีครรภ์/ตั้งครรภ์ และสตรีในช่วงให้นมบุตร ซึ่งถือเป็นกลุ่มเสี่ยงต่อยาต่างๆหลายชนิด ต้องอยู่ในดุลยพินิจของแพทย์เท่านั้นถึงแม้จะมีงานศึกษษวิจัยในห้องทดลอง และพบว่ายาพารามัยซินไม่ก่อให้เกิดอันตรายกับตัวอ่อนในครรภ์ของสัตว์ทดลองก็จริง  แต่ไม่ได้เป็นข้อยืนยันความปลอดภัยการใช้ยานี้กับสตรีมีครรภ์ หรือกับสตรีในช่วงให้นมบุตรดังกล่าว  ทั้งนี้แพทย์ที่จะใช้ยานี้ ต้องพิจารณาครอบคลุมไปถึงผลข้างเคียงที่สามารถส่งผลกระทบจากยานี้ได้ทั้งทางตรงและทางอ้อมมาประกอบกัน 
ยาพารามัยซิน หรือในชื่อ 4-Aminosalicylic acid  มีการผลิตจากบริษัทยาน้อยราย ทั้งนี้อาจเป็นเพราะสูตรตำรับยาแผนปัจจุบันที่ใช้เป็นทางเลือกเพื่อรักษาวัณโรค และโรคลิชมาเนีย มีอยู่มากมาย  อย่างไรก็ตามผู้บริโภคยังสามารถพบเห็นการใช้ยาชนิดนี้ในประเทศเพื่อนบ้าน อย่างเช่น อินเดีย โดยจัดจำหน่ายภายใต้ชื่อการค้าว่า “Monopas” 
 
 ///// พารามัยซินมีสรรพคุณ(คุณสมบัติ)อย่างไร? ///// 
ยาพารามัยซินมีสรรพคุณ/ข้อบ่งใช้ เช่น 
- ใช้รักษาวัณโรคที่ดื้อต่อยา Streptomycin และ Isoniazid  ที่เรียกวัณโรคกลุ่มนี้ว่า Multi-drug Resistant TB 
- ใช้รักษาโรคลิชมาเนีย (Leishmaniasis) 
 
 ///// พารามัยซินมีกลไกการออกฤทธิ์อย่างไร? ///// 
ยาพารามัยซิน มีกลไกการออกฤทธิ์ ยับยั้งการสังเคราะห์กรดโฟลิก(Folic acid)ซึ่งเป็นสาระสำคัญในการสร้างผนังเซลล์(Cell wall)ของเชื้อวัณโรค/เชื้อโรค ทำให้เชื้อวัณโรค ฯลฯ หมดสภาพที่จะกระจายพันธุ์  หยุดการเจริญเติบโต และตายลงในที่สุด 
 
 ///// พารามัยซินมีรูปแบบการจัดจำหน่ายอย่างไร? ///// 
ยาพารามัยซินมีรูปแบบการจัดจำหน่าย เช่น 
- ยาแกรนูลชนิดรับประทาน ที่มีตัวยา Paramycin หรือ 4-aminosalicylic acid 
  เป็นตัวยาสำคัญ โดยมีขนาดบรรจุ 4 กรัม/แพ็ค 
- ยาแกรนูลชนิดรับประทานที่มีตัวยา Sodium aminosalicylate 
   ขนาด 600 มิลลิกรัม/แพ็ค 
- ยาเม็ดชนิดรับประทาน ที่มีตัวยา Sodium aminosalicylate ขนาด 1 กรัม/เม็ด 
 
 ///// พารามัยซินมีขนาดรับประทานอย่างไร? ///// 
ในบทความนี้ ขอยกตัวอย่างขนาดรับประทานของยาพารามัยซิน เฉพาะ  
สำหรับรักษาวัณโรค เช่น 
- ผู้ใหญ่: รับประทานยาแบบแกรนูล(4 กรัม/แพ็ค) ครั้งละ 4 กรัม วันละ 2–3 ครั้ง 
- เด็ก: เด็กที่มีน้ำหนักตัวน้อยกว่า 40 กิโลกรัม และเด็กที่มีอายุต่ำกว่า 15 ปีลงมา รับประทานยา 0.2–0.3 กรัม/น้ำหนักตัว 1 กิโลกรัม/วัน หรือ
รับประทานยาครั้งละ 0.1 กรัม/น้ำหนักตัว 1 กิโลกรัม วันละ 2–3 ครั้ง 
- เด็ก:  เด็กที่มีน้ำหนักตัวมากกว่า 40 กิโลกรัม และเด็กที่มีอายุ 15 ปีขึ้นไปให้ใช้ขนาดรับประทานเท่ากับผู้ใหญ่ 
อนึ่ง: 
- ควรรับประทานยานี้พร้อมอาหาร 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาพารามัยซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาพารามัยซินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาพารามัยซิน สามารถรับประทานทันทีเมื่อนึกขึ้นได้ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า  ให้รับประทานยาที่ขนาดปกติ 
 
 ///// พารามัยซินมีผลไม่พึงประสงค์อย่างไร? ///// 
ยาพารามัยซินสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น  คลื่นไส้ อาเจียน  ปวดท้อง  ท้องเสีย 
- ผลต่อระบบประสาท: เช่น  มีไข้ 
- ผลต่อระบบต่อมไร้ท่อ: เช่น ไทรอยด์ฮอร์โมนต่ำซึ่งแพทย์จะช่วยเหลือโดยให้ยาThyroxine มารับประทาน 
- ผลต่อระบบการเผาผลาญพลังงานของร่างกาย: เช่น  เบื่ออาหาร 
- ผลต่อผิวหนัง: เช่น อาจมีอาการผื่นคัน 
- ผลต่อตับ:  เช่น  ตัวเหลืองตาเหลือง  ตับอักเสบ 
- ผลต่อระบบเลือด:  เช่น มีภาวะเม็ดเลือดขาวต่ำ/เม็ดเลือดขาวน้อย   ไขกระดูกไม่สร้างเม็ดเลือด(กดไขกระดูก)   เกล็ดเลือดต่ำ   โลหิตจาง 
 
 ///// มีข้อควรระวังการใช้พารามัยซินอย่างไร? ///// 
มีข้อควรระวังการใช้ยาพารามัยซิน เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามรับประทานยาอื่นใดร่วมกับยาพารามัยซินโดยไม่มีคำสั่งจากแพทย์ทั้งนี้เพื่อป้องกันภาวะยาตีกัน(ปฏิกิริยาระหว่างยา) 
- ต้องมาโรงพยาบาลเพื่อรับการตรวจร่างกายจากแพทย์ โดยเฉพาะตรวจการทำงานของตับ  ความผิดปกติของเม็ดเลือด ตามที่แพทย์นัดหมายทุกครั้ง 
- การใช้ยานี้กับสตรีมีครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- รับประทานยานี้ต่อเนื่องตามคำสั่งแพทย์  ห้ามหยุดการใช้ยานี้ด้วยตนเอง 
- กรณีพบอาการแพ้ยานี้ เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันที แล้วรีบนำผู้ป่วยส่งโรงพยาบาลทันที/ฉุกเฉิน 
- หากพบอาการปัสสาวะมีสีคล้ำเข้ม/ปัสสาวะเป็นเลือด  รู้สึกเหนื่อยง่ายอ่อนเพลีย  ไม่หิวอาหาร/เบื่ออาหาร   ปวดท้อง  สีอุจจาระซีดจาง  ตัวเหลืองตาเหลือง  ซึ่งเป็นอาการที่บ่งบอกว่าตับของผู้ป่วยเกิดปัญหาขึ้นแล้ว  ให้รีบนำตัวผู้ป่วยมาพบแพทย์/มาโรงพยาบาลทันทีโดยไม่ต้องรอถึงวันแพทย์นัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาพารามัยซินด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// พารามัยซินมีปฏิกิริยาระหว่างยากับยาตัวอื่นอย่างไร? ///// 
ยาพารามัยซินมีปฏิกิริยาระหว่างยากับยาตัวอื่น เช่น 
- ห้ามใช้ยาพารามัยซินร่วมกับ ยา Sodium nitrate  ด้วยจะทำให้ความสามารถ
ในการนำออกซิเจนของเม็ดเลือดแดงไปเลี้ยงอวัยวะต่างๆของร่างกายลดลงหรือที่
เรียกว่าเกิดภาวะ Methemoglobinemia 
- ห้ามใช้ยาพารามัยซินร่วมกับ วัคซีน BCG  เพราะจะทำให้การกระตุ้นภูมิคุ้มกัน/ภูมิคุ้มกันต้านทานโรคของเชื้อวัณโรค ของ BCG ด้อยประสิทธิภาพ 
- ห้ามใช้ยาพารามัยซินร่วมกับยา  Leflunomide , Lomitapide, Teriflunomide เพราะการใช้ยาร่วมกันจะทำให้เกิดพิษรุนแรงกับตับของผู้ป่วย 
- หลีกเลี่ยงการใช้ยาพารามัยซินร่วมกับยา Deferasirox  ด้วยจะทำให้มีแผลเกิดขึ้นในทางเดินอาหาร(เช่น แผลในกระเพาะอาหาร) และเกิดภาวะเลือดออก(เลือดออกในระบบทางเดินอาหาร)ตามมา 
 
 ///// ควรเก็บรักษาพารามัยซินอย่างไร? ///// 
ควรเก็บยาพารามัยซินภายใต้อุณหภูมิ 15 องศาเซลเซียส(Celsius) สามารถเก็บยานี้ในตู้เย็นหรือเก็บในช่องแช่แข็งตู้เย็นก็ได้  เก็บยาให้พ้นมือเด็กและสัตว์เลี้ยง                                                                                         
เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และไม่เก็บยาในห้องน้ำหรือในรถยนต์ 
 
 ///// พารามัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาพารามัยซิน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่ออื่นของยานี้ เช่น Parasal sodium, Sodium PSA, Aminosalicylic sodium, Sodium aminosalicylate dehydrate, Granupas, Pas sodium 
 ///// บรรณานุกรม ///// 
https://www.sdrugs.com/?c=drug&amp;s=paramycin#indications and usage[2017,Dec16] 
https://en.wikipedia.org/wiki/Aminosalicylic_acid[2017,Dec16] 
https://en.wikipedia.org/wiki/4-Aminosalicylic_acid[2017,Dec16] 
https://reference.medscape.com/drug/paser-aminosalicylic-acid-999678#0[2017,Dec16] 
https://en.wikipedia.org/wiki/Sodium_stibogluconate[2017,Dec16] 
https://www.mims.com/india/drug/info/monopas/[2017,Dec16] 
https://edudrugs.com/P/Paramycin.html[2017,Dec16] 
https://www.drugs.com/ppa/aminosalicylic-acid.html[2017,Dec16] 
https://www.drugs.com/sfx/aminosalicylic-acid-side-effects.html[2017,Dec16] 
https://www.drugs.com/cdi/aminosalicylic-acid.html[2017,Dec16] 
https://www.drugs.com/drug-interactions/aminosalicylic-acid-index.html?filter=3&amp;generic_only=[2017,Dec16]
