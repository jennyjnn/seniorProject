เมสนา (Mesna)
 ///// บทนำ ///// 
ยาเมสนา(Mesna) เป็นยาที่ใช้ลดอาการพิษหรือผลข้างเคียงจากการใช้ยาเคมีบำบัด อย่างเช่น Ifosfamide หรือ Cyclophosphamide ในผู้ป่วยมะเร็งชนิดต่างๆ  โดยยาเมสนาจะช่วยป้องกันภาวะอักเสบของกระเพาะปัสสาวะ(กระเพาะปัสสาวะอักเสบ)ชนิดซึ่งทำให้มีเลือดออกปนมากับปัสสาวะ/ปัสสาวะเป็นเลือด(Hemorrhagic cystitis)  ยาเมสนามีรูปแบบเภสัชภัณฑ์เป็นทั้งยาฉีดและยารับประทาน  ร่างกายต้องใช้เวลาประมาณ 24-72 นาทีเพื่อขับยานี้ทิ้งไปกับปัสสาวะ 
ทั่วไป แพทย์จะให้ยาเมสนากับผู้ป่วยหลังจากได้รับยาเคมีบำบัด  การคำนวณปริมาณ/ขนาดยาเมสนาจะขึ้นกับขนาดยาเคมีบำบัดที่ผู้ป่วยได้รับ ร่วมกับปัจจัยอื่นๆ เช่น พื้นที่ผิวของร่างกาย  อายุ  ตลอดจนกระทั่งประวัติการแพ้ยาของตัวผู้ป่วยเอง  สำหรับยาเมสนาแบบรับประทานอาจทำให้ผู้ป่วยอาเจียนได้ทั้งนี้เป็นที่รสชาติของตัวยาที่ไม่ค่อยดีเท่าใดนัก  ทางคลินิกจึงแนะนำให้รับประทานยานี้พร้อมกับ น้ำผลไม้ นม หรือ น้ำอัดลม เพื่อกลบเกลื่อนรสชาติของตัวยานี้ 
ระหว่างที่ได้รับยาเมสนา หากพบเห็นอาการเหล่านี้ต้องรีบแจ้ง แพทย์ พยาบาล ทันทีเพื่อได้รับการรักษาโดยเร็ว 
- หายใจไม่ออก/ หายใจลำบาก  มีเสียงวี๊ดขณะหายใจ  ใบหน้าบวม หรือเกิดผื่นคัน
ขึ้นเต็มตัว 
- คลื่นไส้ทุกครั้งที่รับประทานอาหาร และการใช้ยาลดอาการคลื่นไส้ที่แพทย์สั่งจ่ายมาให้ใช้ไม่ได้ผล 
- อาเจียนมากกว่า 4–5 ครั้ง/วัน 
- ท้องเสีย 4–6 ครั้งภายใน 24 ชั่วโมง 
- มีเลือดปนมากับปัสสาวะ หรือปวดขณะขับปัสสาวะ 
อนึ่ง องค์การอนามัยโลกได้กำหนดให้ยาเมสนาเป็นยาจำเป็นขั้นพื้นฐานสำหรับสถานพยาบาลควรมีสำรองไว้รักษาผู้ป่วยที่ได้รับผลข้างเคียงจากยารักษามะเร็งในกลุ่ม Alkylating agent   ซึ่งคณะกรรมการอาหารและยาของไทยก็ได้บรรจุให้ยาเมสนาอยู่ในบัญชียาหลักแห่งชาติ โดยอยู่ในหมวดของยาอันตราย และมีเงื่อนไขการใช้เฉพาะกับผู้ป่วยที่ได้รับยา Ifosfamide หรือ Cyclophosphamide ขนาดสูง(มากกว่า 1.5 g/m2) เพื่อป้องกันภาวะเลือดออกในกระเพาะปัสสาวะ 
ทั้งนี้ การรักษาด้วยยาเมสนาให้เป็นไปอย่างมีประสิทธิผล  ผู้ป่วยควรให้ความร่วมมือกับ แพทย์ พยาบาล เภสัชกร โดยรับการให้ยาเมสนาตามที่แพทย์กำหนด และปฏิบัติตัวตามคำแนะนำของ แพทย์ พยาบาล เภสัชกร อย่างเคร่งครัด 
 
 ///// เมสนามีสรรพคุณ(คุณสมบัติ)อย่างไร? ///// 
ยาเมสนามีสรรพคุณที่ไม่ใช่ยารักษาโรคมะเร็ง  แต่เป็นยาป้องกัน-บำบัดอาการปัสสาวะมีเลือดปน/กระเพาะปัสสาวะอักเสบชนิดปัสสาวะเป็นเลือดที่เป็นผลข้างเคียงจากการใช้ยา Ifosfamide หรือ Cyclophosphamide 
 
 ///// เมสนากลไกการออกฤทธิ์อย่างไร? ///// 
ยาเมสนามีกลไกการออกฤทธิ์โดย ตัวยานี้ที่อยู่ในกระแสเลือดจะเปลี่ยนเป็นสารที่ไม่สามารถออกฤทธิ์  เมื่อการลำเลียงยาเมสนาไปถึงไต  ตัวยานี้จะถูกเปลี่ยนโครงสร้างกลับมาเป็นสารออกฤทธิ์อีกครั้งหนึ่ง (Reactived)  จากนั้นตัวยาเมสนาจะเข้ารบกวนสารเมตาบอไลท์(Metabolite)ของยา Ifosfamide และ Cyclophosphamide ที่มีชื่อเรียกว่า Acrolein  สารชนิดนี้เป็นอันตรายต่อผนังภายในกระเพาะปัสสาวะโดยก่อให้เกิดการอักเสบและเกิดเลือดออกตามมา   การเข้ารวมตัวของยาเมสนากับ Acrolein ส่งผลให้ Acrolein หมดสภาพของความเป็นพิษต่อกระเพาะปัสสาวะ  ด้วยกลไกดังกล่าวจึงก่อให้เกิดผลการรักษาได้ตามสรรพคุณ 
 
 ///// เมสนามีรูปแบบการจัดจำหน่ายอย่างไร? ///// 
ยาเมสนามีรูปแบบการจัดจำหน่าย เช่น 
- ยาฉีด ที่ประกอบด้วยตัวยา Mesna ขนาด 400 มิลลิกรัม/4 มิลลิลิตร 
- ยาเม็ดชนิดรับประทาน ที่ประกอบด้วยตัวยา Mesna ขนาด 400 มิลลิกรัม/เม็ด 
 
 ///// เมสนามีขนาดการบริหารยาอย่างไร? ///// 
ยาเมสนามีขนาดการบริหารยา/ใช้ยา เช่น 
- ผู้ใหญ่: ขนาดการใช้ยาเมสนา แพทย์จะคำนวณเทียบกับขนาดยารักษามะเร็งที่ผู้ป่วยได้รับ   โดยทั่วไป การให้ยาเมสนาจะให้แบบฉีด โดยจะฉีดเข้าหลอดเลือดดำ 3 ครั้งที่ 0,2,6 ชั่วโมงหลังเริ่มยาเคมีบำบัด หรือให้ยาฉีด 1 ครั้ง แล้วตามด้วยแบบรับประทาน 2 ครั้ง 
- เด็ก: ทางคลินิก ยังไม่มีข้อมูลด้านความปลอดภัยของยานี้ที่เพียงพอที่รวมถึงขนาดยานี้ในเด็กด้วย 
*****หมายเหตุ: 
- การให้ยาเมสนาแบบฉีดจะต้องเจือจางตัวยาด้วยสารละลาย 0.9% Sodium chloride หรือ 5% Dextrose หรือ Lactated ringer’s solution 
- การใช้ยาเมสนาแบบรับประทาน มักจะรับประทานร่วมกับ น้ำหวาน  นม  น้ำอัดลม หรือน้ำผลไม้ เพื่อกลบรสชาติที่ไม่ดีของตัวยา และสามารถรับประทานยานี้ ก่อนหรือพร้อมอาหาร ก็ได้ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเมสนา  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาเมสนาอาจส่งผล ให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้ อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// เมสนามีผลไม่พึงประสงค์อย่างไร? ///// 
ยาเมสนาสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้ด้วยรสชาติของยาไม่ดี  อาเจียน  มีอาการท้องเสียหรือไม่ก็ท้องผูก  เบื่ออาหาร 
- ผลต่อระบบประสาท:  เช่น ปวดศีรษะ  ง่วงนอน  ความรู้สึกสัมผัสเพี้ยน  มีไข้ 
- ผลต่อสภาพจิตใจ:  เช่น ซึม  รู้สึกสับสน 
- ผลต่อผิวหนัง: เช่น มีภาวะผมร่วง  ผด  ผื่นคัน  ลมพิษ  เจ็บบริเวณที่ฉีดยา 
- ผลต่อระบบเลือด: เช่น มีภาวะโลหิตจาง   ระดับเกล็ดเลือดต่ำ 
- ผลต่อตับ: เช่น เอนไซม์การทำงานของตับในเลือดเพิ่มขึ้น 
- ผลต่อระบบหัวใจและหลอดเลือด: เช่น  เจ็บหน้าอก/แน่นหน้าอก  มือ-เท้าบวม  หัวใจเต้นเร็ว  ความดันโลหิตต่ำหรืออาจมีความดันโลหิตสูง 
- ผลต่อกล้ามเนื้อ: เช่น  ปวดหลัง   ปวดข้อ 
- ผลต่อตา:  เช่น เยื่อตาอักเสบ 
- ผลต่อระบบทางเดินหายใจ: เช่น หายใจขัด  ไอ  มีอาการปอดบวม  เยื่อจมูกอักเสบ 
- ผลต่อระบบการเผาผลาญพลังงานของร่างกาย: เช่น แคลเซียมในเลือดต่ำ 
 
 ///// มีข้อควรระวังการใช้เมสนาอย่างไร? ///// 
มีข้อควรระวังการใช้ยาเมสนา เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร 
- หลังการได้รับยานี้ หากมีอาการข้างเคียงอย่างเช่น คลื่นไส้ อาเจียน ให้รับประทานอาหารในปริมาณน้อยๆต่อมื้อแต่เพิ่มการรับประทานบ่อยครั้งขึ้น 
- ห้ามดื่มเครื่องดื่มประเภทแอลกอฮอล์ขณะได้รับยานี้ 
- พักผ่อนอย่างเต็มที่เพื่อให้ร่างกายฟื้นสภาพอย่างรวดเร็ว 
- ดื่มน้ำวันละ 2–3 ลิตรต่อวัน เพื่อป้องกันภาวะขาดน้ำของร่างกาย 
- มาโรงพยาบาล/มาพบแพทย์ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเมสนาด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เมสนามีปฏิกิริยาระหว่างยากับยาตัวอื่นอย่างไร? ///// 
ยาเมสนามีปฏิกิริยาระหว่างยากับยาตัวอื่น เช่น 
- การใช้ยาเมสนาร่วมกับยาต้านการแข็งตัวของเลือด อย่าง Anisindione , Warfarin,  Dicumarol  จะทำให้ประสิทธิภาพของยาต้านการแข็งตัวของเลือดด้อยลงไป  ส่งผลให้เกิดการจับตัวของเกล็ดเลือดเป็นลิ่มเลือดในหลอดเลือดจนก่อให้เกิดการอุดตันของหลอดเลือดส่งผลให้เกิดอาการ  แน่นหน้าอก  สูญเสียการมองเห็น  ปวดตามแขน-ขา  หากจำเป็นต้องใช้ยา   แพทย์จะปรับขนาดการใช้ยาให้เหมาะสมเป็นกรณีไป 
 
 ///// ควรเก็บรักษาเมสนาอย่างไร? ///// 
ควรเก็บยาเมสนารูปแบบรับประทานในช่วงอุณหภูมิ 20–25 องศาเซลเซียส (Celsius)
เก็บยาเมสนาแบบฉีดในช่วงอุณหภูมิ 15–30 องศาเซลเซียส  และห้ามเก็บยาทั้ง2รูปแบบในช่องแช่แข็งตู้เย็น   เก็บยาทั้ง2ชนิดในภาชนะที่ปิดมิดชิด พ้นแสง/แสงแดด  ความร้อนและความชื้น 
 
 ///// เมสนามีชื่ออื่นอีกไหม? ผลิตจากบริษัทอะไรบ้าง? ///// 
ยาเมสนา มียาชื่อการค้า และบริษัทผู้ผลิต/ผู้จำหน่าย เช่น 
 
อนึ่ง ยาชื่อการค้าอื่นของยานี้ เช่น Mistabron, Uromes 
 ///// บรรณานุกรม ///// 
http://chemocare.com/chemotherapy/drug-info/Mesna.aspx [2018,April28] 
https://www.accessdata.fda.gov/drugsatfda_docs/nda/2002/20-855_Mesnex_Prntlbl.pdf [2018,April28] 
http://www.mims.com/thailand/drug/info/mesna/?type=brief&amp;mtype=generic [2018,April28] 
http://www.mims.com/thailand/drug/search?q=mesna [2018,April28] 
http://drug.fda.moph.go.th:81/nlem.in.th/medicine/essential/list/16#item-9125 [2018,April28] 
https://www.drugs.com/mtm/mesna-oral-injection.html [2018,April28]
