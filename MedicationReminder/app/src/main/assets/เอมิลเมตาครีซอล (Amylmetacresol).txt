เอมิลเมตาครีซอล (Amylmetacresol)
 ///// บทนำ ///// 
ยาเอมิลเมตาครีซอล (Amylmetacresol ย่อว่า AMC) จัดเป็นอนุพันธุ์ของ M-cresol(สารประกอบเคมีในกลุ่ม Phenol  กลุ่มที่นำมาใช้เป็นยาฆ่าแมลง และน้ำยาฆ่าเชื้อ) มีฤทธิ์ต่อต้านเชื้อโรค นักวิทยาศาสตร์ได้นำสารประกอบชนิดนี้ไปผสมเป็นสูตรตำรับยาอมแก้เจ็บคอ  บรรเทาอาการแผลในช่องปาก  โดยมียาฆ่าเชื้อชนิดอื่นผสมอยู่ด้วย อย่างเช่น Dichlorobenzyl alcohol รวมถึงยาชาอย่าง Lignocaine HCl/hydrochloride (Lidocaine) และ Vitamin C 
อย่างไรก็ตามยาเอมิลเมตาครีซอลในรูปแบบยาอมมีข้อบ่งใช้เพื่อบรรเทาอาการเจ็บคอที่อาการไม่รุนแรง และใช้ยานี้ในระยะสั้นๆเท่านั้น ไม่แนะนำให้ใช้เป็นยารักษาอาการเจ็บคอแบบรุนแรงหรือใช้เป็นระยะเวลานานๆ 
ยาอมเอมิลเมตาครีซอลสามารถใช้กับ ผู้ใหญ่  ผู้สูงวัย และเด็กตั้งแต่อายุ6-12 ปีขึ้นไป    โดยทั่วไป การใช้ยาอมประเภทนี้ให้อมยา 1 เม็ด ทุก 2 ชั่วโมง และวันหนึ่งห้ามอมยาอมชนิดนี้เกิน 8 เม็ด/วัน 
*กรณีที่ได้รับยาเอมิลเมตาครีซอลเกินขนาด ต้องรีบพาผู้ป่วยมาพบแพทย์/มาโรงพยาบาลทันที  ซึ่งแพทย์จะให้การรักษาตามอาการผู้ป่วย โดยอาจใช้วิธีล้างท้องหรือใช้ยาระบาย และยาถ่านกัมมันต์ เพื่อกำจัดและลดพิษของตัวยาเอมิลเมตาครีซอลที่อยู่ในกระเพาะอาหารและในลำไส้ 
ข้อจำกัดและข้อห้ามที่ผู้บริโภค/ผู้ป่วยควรทราบก่อนการใช้ยาเอมิลเมตาครีซอล เช่น 
- มีประวัติแพ้ยานี้มาก่อน 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร เป็นกลุ่มที่มีความเสี่ยงต่อการใช้ยาทุกประเภทซึ่งรวมยาเอมิลเมตาครีซอลด้วย ที่จะเกิดผลข้างเคียงรุนแรงจากยาได้ 
คณะกรรมการอาหารและยาได้ระบุให้ยาอมเอมิลเมตาครีซอลอยู่ในหมวดยาอันตราย  เราสามารถพบเห็นการใช้ยาชนิดนี้ในรูปแบบยาอมแก้เจ็บคอ โดยถูกจัดจำหน่ายภายใต้ชื่อการค้าว่า  “Strepsils และ Throatsil” 
 
 ///// เอมิลเมตาครีซอลมีสรรพคุณ(คุณสมบัติ)อย่างไร? ///// 
ยาเอมิลเมตาครีซอลมีสรรพคุณ/ข้อบ่งใช้ เช่น 
- ใช้เป็นยาบรรเทาอาการเจ็บคอ  มีแผลในช่องปาก โดยต้องมีระยะเวลาการใช้ยาเพียงช่วงสั้นๆ 
 ///// เอมิลเมตาครีซอลมีกลไกการออกฤทธิ์อย่างไร? ///// 
ยาเอมิลเมตาครีซอล มีกลไกการออกฤทธิ์ต้านเชื้อโรคได้เล็กน้อย จึงช่วยบรรเทาอาการเจ็บคอซึ่งมีสาเหตุจากการติดเชื้อชนิดที่สร้างความรุนแรงน้อยต่อร่างกาย 
 
 ///// เอมิลเมตาครีซอลมีรูปแบบการจัดจำหน่ายอย่างไร? ///// 
ยาเอมิลเมตาครีซอลมีรูปแบบการจัดจำหน่ายเป็น ยาเม็ดอมที่มีส่วนประกอบของตัวยาดังต่อไปนี้ เช่น 
- Amylmetacresol 0.6 + Dichlorobenzyl alcohol 1.2 มิลลิกรัม /เม็ด 
- Amylmetacresol 0.6 + Dichlorobenzyl alcohol 1.2 มิลลิกรัม + Vitamin C 100 มิลลิกรัม/เม็ด 
- Amylmetacresol 0.6 + Dichlorobenzyl alcohol 1.2 มิลลิกรัม + Lignocaine HCl 10 มิลลิกรัม/เม็ด 
 
 ///// เอมิลเมตาครีซอลมีขนาดการบริหารยาอย่างไร? ///// 
ยาเอมิลเมตาครีซอลมีขนาดการบริหารยา/ใช้ยา เช่น 
- ผู้ใหญ่: อมยาครั้งละ 1 เม็ด ทุกๆ 2–3 ชั่วโมง และผู้ใหญ่ห้ามใช้ยาอมนี้เกิน 8 เม็ด/วัน 
- เด็กอายุ 6-12 ปี:	อมยาครั้งละ 1 เม็ด ทุกๆ 2–3 ชั่วโมง และเด็กห้ามใช้ยาอมเกิน 4 เม็ด/วัน 
- เด็กอายุต่ำกว่า 6 ปี: ห้ามใช้ยานี้ 
*อนึ่ง: ควรอมยาเม็ดอมนี้ให้ละลายในปากอย่างช้าๆ และห้ามเคี้ยวยาเม็ดอมนี้
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเอมิลเมตาครีซอล ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาเอมิลเมตาครีซอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีมีอาการเจ็บคอที่ไม่รุนแรงมากนัก และลืมอมยาเอมิลเมตาครีซอล ก็ไม่น่าส่งผลกระทบต่อผู้ป่วยมากเท่าใดนัก และสามารถใช้ยาเอมิลเมตาครีซอลทันทีเมื่อนึกขึ้นได้  ถ้าเวลาใกล้เคียงกับการอมยาเอมิลเมตาครีซอลในครั้งถัดไป ไม่จำเป็นต้องเพิ่มปริมาณยาเป็น 2 เท่า ให้อมยาขนาดปกติ 
 
 ///// เอมิลเมตาครีซอลมีผลไม่พึงประสงค์อย่างไร? ///// 
ยาเอมิลเมตาครีซอล อาจทำให้เกิดผลไม่พึงประสงค์จากยา (ผลข้างเคียง/อาการข้างเคียง)โดยทำให้เกิด แผลที่ลิ้น หรืออาจทำให้ผู้ป่วยแพ้ยาชนิดนี้ ซึ่งสามารถสังเกตจากหลังใช้ยานี้ จะเกิดอาการหายใจขัด/หายใจลำบาก หรือใบหน้าบวม เป็นต้น 
 
 ///// มีข้อควรระวังการใช้เอมิลเมตาครีซอลอย่างไร? ///// 
มีข้อควรระวังการใช้ยาเอมิลเมตาครีซอล เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และใช้ยานี้ตามคำแนะนำของ แพทย์ พยาบาล หรือเภสัชกร หรือตามเอกสารกำกับยา 
- ห้ามใช้ยาที่มีสภาพเปลี่ยนไปจากเดิม เช่น สีและ/หรือกลิ่นยาเปลี่ยนไป 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และ เด็กเล็ก/เด็กอายุต่ำกว่า 6 ปี 
- กรณีที่ใช้ยานี้แล้วอาการเจ็บคอไม่ดีขึ้นภายใน 2-3 วัน หรือมีอาการเจ็บคอมากขึ้น ควรต้องรีบมาพบแพทย์/มาโรงพยาบาล 
- การได้รับยานี้เกินขนาด จะทำให้มีอาการ คลื่นไส้ และวิงเวียน  หากพบอาการเหล่านี้หลังใช้ยานี้ ต้องรีบพาผู้ป่วยไปพบแพทย์/ไปโรงพยาบาลทันที 
- ห้ามใช้ยาหมดายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเอมิลเมตาครีซอลด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เอมิลเมตาครีซอลมีปฏิกิริยาระหว่างยากับยาตัวอื่นอย่างไร? ///// 
ด้วยยาเอมิลเมตาครีซอลที่อยู่ในรูปแบบของยาเม็ดอมแก้เจ็บคอ  มีระยะเวลาของการใช้ยาเพียงช่วงสั้นๆ ข้อมูลการเกิดปฏิกิริยาระหว่างยากับยารับประทานตัวอื่นๆจึงมีน้อยมาก 
อย่างไรก็ตาม กรณีใช้ยาอมเอมิลเมตาครีซอลร่วมกับยาอื่นใดแล้วเกิดอาการผิดปกติ หรือมีอาการข้างเคียงมากขึ้น ให้หยุดการใช้ยาเอมิลเมตาครีซอล แล้วรีบมาพบแพทย์/มาโรงพยาบาล ทันที 
 
 ///// ควรเก็บรักษาเอมิลเมตาครีซอลอย่างไร? ///// 
ควรเก็บยาเอมิลเมตาครีซอลภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งตู้เย็น	เก็บยาให้พ้นมือเด็กและสัตว์เลี้ยง ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// เอมิลเมตาครีซอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเอมิลเมตาครีซอล มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Cepacol, Gorpils,  Lorsept 
 ///// บรรณานุกรม ///// 
https://en.wikipedia.org/wiki/Amylmetacresol[2017,July15] 
http://www.mims.com/thailand/drug/info/amylmetacresol/?type=brief&amp;mtype=generic[2017,July15] 
http://www.netdoctor.co.uk/medicines/aches-and-pains/a7574/strepsils-original-lozenges/[2017,July15] 
http://www.mims.com/thailand/drug/info/strepsils[2017,July15]
