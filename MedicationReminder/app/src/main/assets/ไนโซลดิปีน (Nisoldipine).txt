ไนโซลดิปีน (Nisoldipine)
 ///// บทนำ ///// 
ยาไนโซลดิปีน(Nisoldipine)เป็นยาในกลุ่มแคลเซียมแชนแนลบล็อกเกอร์(Calcium channel blocking agents)  ทางคลินิกนำมาใช้เป็นยาลดความดันโลหิตสูง  ตัวยาไนโซลดิปีนมีการออกฤทธิ์คล้ายยาหลายตัว เช่นยา  Amlodipine,  Felodipine,  Nicardipine,  Nifedipine,  และ Nimodipine  รูปแบบเภสัชภัณฑ์ของยาไนโซลดิปีนเป็นยาชนิดรับประทาน  โดยตัวยามีการดูดซึมจากระบบทางเดินอาหารได้เป็นอย่างดี  ซึ่งร่างกายต้องใช้เวลาประมาณ 7–12 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับปัสสาวะและอุจจาระ 
ข้อจำกัดการใช้ยาไนโซลดิปีนที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้ที่มีประวัติแพ้ยาไนโซลดิปีน 
- ห้ามใช้ยาไนโซลดิปีนร่วมกับยา Phenytoin  ด้วยจะทำให้ได้รับผลข้างเคียงจาก 	 Phenytoin มากขึ้น 
- ผู้ที่มีโรคหลอดเลือดหัวใจ  โรคหัวใจล้มเหลว  โรคตับ  ล้วนแต่เป็นโรคที่มี	 	  ความเสี่ยงต่อการกำเริบเมื่อได้รับยาไนโซลดิปีน  กรณีมีประวัติเจ็ยป่วยด้วยโรคดังกล่าว ควรแจ้งให้ แพทย์ พยาบาล เภสัชกร ทราบทุกครั้งที่เข้ารับการรักษา 
- ทางคลินิกยังไม่มีข้อมูลความปลอดภัยของการใช้ยานี้กับสตรีมีครรภ์/ตั้งครรภ์ และสตรีที่อยู่ในภาวะให้นมบุตร  ผู้ป่วยในกลุ่มนี้ต้องให้แพทย์เท่านั้นเป็นผู้พิจารณาความเหมาะสมของการใช้ยานี้ 
การใช้ยาไนโซลดิปีนเพื่อลดความดันโลหิต  จะคล้ายคลึงกับการใช้ยาลดความดันโลหิตชนิดอื่นๆ คือ ต้องรับประทานยาตามขนาด หรือตามความแรงที่แพทย์กำหนด ผู้ป่วยต้องรับประทานยานี้ตรงเวลาต่อเนื่อง พร้อมกับคอยควบคุมตรวจความดันโลหิตของตนเองอย่างสม่ำเสมอตามแพทย์/เภสัชกรแนะนำ  และหากพบว่าการใช้ยานี้มีประสิทธิผล  ความดันโลหิตยังสูง หรือเกิดภาวะความดันโลหิตต่ำ ต้องรีบเข้ามาพบแพทย์/มาโรงพยาบาลก่อนแพทย์นัด เพื่อขอคำปรึกษาหรือปรับขนาดการใช้ยาโดยเร็วจากแพทย์    ยาไนโซลดิปีนยังสามารถก่อให้เกิดอาการข้างเคียง(ผลข้างเคียง)ต่างๆได้มากมาย หรือผู้ป่วยบางรายอาจไม่พบอาการข้างเคียงที่รุนแรงแต่อย่างใดก็มี   แต่หากพบว่ามีอาการ  ขาบวม  เจ็บหน้าอก/แน่นหน้าอก  หัวใจเต้นเร็ว  ซึ่งจัดเป็นอาการข้างเคียงที่รุนแรง แนะนำว่าต้องรีบพาผู้ป่วยมาพบแพทย์/มาโรงพยาบาลเพื่อบำบัดรักษาอาการดังกล่าวโดยเร็ว 
*กรณีที่รับประทานยาไนโซลดิปีนเกินขนาด จะทำให้ผู้ป่วยมีอาการรู้สึกสับสน  ง่วงนอน  ชีพจรเต้นช้าผิดปกติ  อ่อนเพลีย  และการพูดจาและออกเสียงทำได้ไม่ชัดเจน     เมื่อพบภาวะดังกล่าว ต้องรีบนำตัวผู้ป่วยมาโรงพยาบาลทันที/ฉุกเฉิน 
นักวิทยาศาสตร์ ได้ออกแบบให้ยาไนโซลดิปีนเป็นยาชนิดรับประทานแบบออกฤทธิ์นาน(Extended-release) จึงทำให้ผู้ป่วยรับประทานยานี้เพียง 1 ครั้ง/วัน ก็เพียงพอในการควบคุมความดันโลหิตแล้ว  อย่างไรก็ตามยาไนโซลดิปีนมีอยู่หลายขนาดความแรง  การเลือกใช้ขนาดรับประทานที่เหมาะสม ควรต้องเป็นหน้าที่ของแพทย์แต่เพียงผู้เดียว 
 ///// ไนโซลดิปีนมีสรรพคุณ(คุณสมบัติ)อย่างไร? ///// 
ยาไนโซลดิปีนมีสรรพคุณ/ข้อบ่งใช้ เช่น 
- ใช้เป็นยาป้องกันอาการกล้ามเนื้อหัวใจขาดเลือด 
- ใช้รักษาโรคความดันโลหิตสูง 
 
 ///// ไนโซลดิปีนมีกลไกการออกฤทธิ์อย่างไร? ///// 
ยาไนโซลดิปีนเป็นยาประเภท Calcium channel blocker ที่มีกลไกการออกฤทธิ์โดยตัวยาจะลดการนำเข้าของประจุแคลเซียมในกล้ามเนื้อเรียบบริเวณผนังของหลอดเลือดทำให้หลอดเลือดเกิดการขยายตัว  เลือดมีการไหลเวียนได้สะดวกขึ้นจนเป็นผลให้ความดันโลหิตลดลง และยังบำบัดอาการกล้ามเนื้อหัวใจขาดเลือดได้ด้วย 
 
 ///// ไนโซลดิปีนมีรูปแบบการจัดจำหน่ายอย่างไร? ///// 
ยาไนโซลดิปีนมีรูปแบบการจัดจำหน่าย เช่น 
ยาเม็ดชนิดรับประทานโดยเป็นประเภทออกฤทธิ์นาน โดยมีส่วนประกอบของตัวยา Nisoldipine ขนาด 10, 20, 30, 40, 8.5, 17, 25.5, และ 34  มิลลิกรัม/เม็ด 
 ///// ไนโซลดิปีนมีขนาดรับประทานอย่างไร? ///// 
ขนาดการใช้ยาไนโซลดิปีนจะขึ้นกับดุลพินิจของแพทย์ผู้รักษาเป็นกรณีผู้ป่วยแต่ละราย ในที่นี้ขอยกตัวอย่าง  เช่น 
- ผู้ใหญ่: เริ่มต้นรับประทานยา 20 มิลลิกรัม วันละ 1ครั้ง  ขนาดรับประทานที่ใช้คงระดับการรักษาอยู่ที่ 10–60 มิลลิกรัม วันละ1ครั้ง หรือ   เริ่มต้นรับประทานยา 17 มิลลิกรัม วันละ1ครั้ง ขนาดรับประทานที่ใช้คงระดับการรักษาอยู่ที่ 8.5–34 มิลลิกรัม วันละ1ครั้ง 
- สำหรับผู้สูงอายุและผู้ป่วยโรคตับ: แพทย์อาจให้ปรับขนาดรับประทานลดลงดังนี้ 
- ผู้ใหญ่: เริ่มต้นรับประทานยา 10 มิลลิกรัม วันละ1ครั้ง ขนาดที่ใช้คงระดับการรักษาอยู่ที่ 10–60 มิลลิกรัม วันละ1ครั้ง หรือ   เริ่มต้นรับประทานยา 8.5 มิลลิกรัม วันละ1ครั้ง
ขนาดที่ใช้คงระดับการรักษาอยู่ที่ 8.5–34 มิลลิกรัม วันละ1ครั้ง 
- เด็ก: ยังไม่มีข้อมูลทางคลินิกที่แน่ชัดถึง ผลข้างเคียง และความปลอดภัย ในการใช้ยานี้ในเด็ก  การใช้ยานี้ในเด็ก จึงต้องอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ขนาดรับประทานเพื่อใช้เป็นยาป้องกันกล้ามเนื้อหัวใจขาดเลือดกับใช้รักษาโรคความดันโลหิตสูง  แพทย์มักใช้ยาขนาดเดียวกัน 
- การรับประทานยานี้พร้อมอาหารโดยเฉพาะอาหารที่มีไขมันสูง จะทำให้เกิดการดูดซึมยานี้ได้เร็วขึ้น  ส่งผลให้ระดับความเข้มข้นของยานี้ในกระแสเลือดสูงขึ้นมากเกินไป  เพื่อเป็นการป้องกันภาวะดังกล่าว ทางคลินิกจึงแนะนำให้รับประทานยาไนโซลดิปีนก่อนอาหารประมาณ 1 ชั่วโมง หรือรับประทานในช่วงท้องว่าง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไนโซลดิปีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น โรคตับ  โรคหัวใจ  รวมทั้งกำลังกินยา/ใช้ยาอะไรอยู่ เพราะยาไนโซลดิปีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไนโซลดิปีน  สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า 
อย่างไรก็ดี ผู้ป่วยควรรับประทานยาไนโซลดิปีนตรงตามขนาดและเวลาเดิมของแต่ละวัน  การหยุดรับประทานยานี้โดยทันที อาจทำให้ความดันโลหิตสูงขึ้น 
 
 ///// ไนโซลดิปีนมีผลไม่พึงประสงค์อย่างไร? ///// 
ยาไนโซลดิปีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น   มีภาวะโลหิตจาง   เกิดภาวะLeukopenia(เม็ดเลือดขาวต่ำ) 
- ผลต่อระบบทางเดินอาหาร:  เช่น  คลื่นไส้  เบื่ออาหาร   ลำไส้อักเสบ  ท้องเสีย  ปากแห้ง  ท้องอืด   อาหารไม่ย่อย  มีเลือดออกในทางเดินอาหาร   ช่องปากเป็นแผล 
- ผลต่อระบบประสาท:  เช่น  ปวดศีรษะ  วิงเวียน  ฝันแปลกๆ   สับสน ความรู้สึกสัมผัสเพี้ยน  นอนไม่หลับ  กระสับกระส่าย   ตัวสั่น 
- ผลต่อระบบหัวใจและหลอดเลือด:  เช่น  มือ-เท้าบวม  ชีพจรเต้นผิดปกติ เจ็บหน้าอก/แน่นหน้าอก  หัวใจเต้นผิดจังหวะ  หัวใจวาย  หัวใจเต้นเร็ว  ความดันโลหิตสูงหรือไม่ก็ต่ำ  คลื่นไฟฟ้าหัวใจผิดปกติ 
- ผลต่อตับ:  เช่น  ตับทำงานผิดปกติ/ตับอักเสบ   เกิดภาวะตับโต 
- ผลต่อผิวหนัง: เช่น เกิดผื่นคัน  เป็นสิว   ผมร่วง  ผิวแห้ง  ติดเชื้อรา หรือเริม หรืองูสวัด ได้ง่ายขึ้น  เหงื่อออกมาก เกิดลมพิษ   เกิดผื่นแพ้แสงแดดง่าย 
- ผลต่อระบบทางเดินปัสสาว:  ปัสสาวะลำบาก/ปัสสาวะขัด   เลือดออกในทางเดินปัสสาวะ/ปัสสาวะเป็นเลือด   ปัสสาวะบ่อย 
- ผลต่อระบบเผาผลาญพลังงานร่างกาย:  เช่น มีอาการโรคเกาต์คุกคาม  โพแทสเซียมในเลือดต่ำ  น้ำหนักตัวเพิ่มขึ้นหรือลดลง 
- ผลต่อกล้ามเนื้อ:  เช่น  ปวดข้อ  ปวดหลัง  เป็นตะคริวที่ขา  กล้ามเนื้ออ่อนแรง 
- ผลต่อตา:  เช่น  ตาพร่า เกิดต้อหิน น้ำตามาก 
- ผลต่อระบบทางเดินหายใจ:  เช่น  ไซนัสอักเสบ  คออักเสบ  ไอ   เยื่อจมูกอักเสบ 
- อื่นๆ: เช่น  เลือดออกผิดปกติทางช่องคลอด  ช่องคลอดอักเสบ  ความรู้สึกทางเพศถดถอย 
 
 ///// มีข้อควรระวังการใช้ไนโซลดิปีนอย่างไร? ///// 
มีข้อควรระวังการใช้ยาไนโซลดิปีน เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง จากแพทย์ 
- ห้ามปรับขนาดรับประทานด้วยตนเอง 
- ห้ามรับประทานยานี้พร้อมเครื่องดื่มประเภทแอลกอฮอล์ ด้วยจะส่งผลให้ผลข้างเคียงจากยานี้รุนแรงขึ้น 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีเม็ดยาเปลี่ยนไป 
- หลีกเลี่ยงการรับประทานยานี้พร้อมน้ำผลไม้อย่าง Grape fruit juice ด้วยอาจ ส่งผลให้ผลข้างเคียงจากยานี้รุนแรงขึ้น 
- รับประทานยานี้ต่อเนื่องตรงตามขนาดและเวลาในแต่ละวันตามแพทย์สั่ง 
- ระหว่างใช้ยานี้ ต้องหมั่นตรวจความดันโลหิตว่าเป็นปกติหรือไม่ตาม แพทย์/ เภสัชกรแนะนำ  กรณีที่เกิดความดันโลหิตต่ำหรือสูงผิดปกติ ควรต้องมาพบแพทย์/มาโรงพยาบาลโดยเร็ว ก่อนวันนัด 
- มาพบแพทย์ตามนัดทุกครั้งเพื่อรับการตรวจร่างกาย และดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไนโซลดิปีนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไนโซลดิปีนมีปฏิกิริยาระหว่างยากับยาตัวอื่นอย่างไร? ///// 
ยาไนโซลดิปีนมีปฏิกิริยาระหว่างยากับยาตัวอื่น เช่น 
- การใช้ยาไนโซลดิปีนร่วมกับยา Dolasetron  อาจทำให้เกิดภาวะหัวใจเต้นผิดจังหวะ  กรณีต้องการใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- ห้ามใช้ยาไนโซลดิปีนร่วมกับยา Itraconazole  ด้วยเสี่ยงต่อการเกิดหัวใจเต้นผิดจังหวะ  มีอาการบวมน้ำ  หัวใจวาย  และเกิดความดันโลหิตต่ำ 
- หลีกเลี่ยงการใช้ยาไนโซลดิปีนร่วมกับยา Nebivolol  ด้วยจะทำให้เกิดภาวะความดันโลหิตต่ำและหัวใจเต้นช้าตามมา  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาไนโซลดิปีนร่วมกับยา Rifampin  จะทำให้ระดับยาไนโซลดิปีนในกระแสเลือดลดต่ำลงจนอาจเป็นเหตุทำให้ด้อยประสิทธิภาพต่อการรักษา  หากจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีบุคคลไป 
 ///// ควรเก็บรักษาไนโซลดิปีนอย่างไร? ///// 
ควรเก็บยาไนโซลดิปีนในช่วงอุณหภูมิ 20–25 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ไนโซลดิปีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไนโซลดิปีนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/mtm/nisoldipine.html [2017,March4] 
https://www.drugs.com/dosage/sular.html [2017,March4] 
http://www.mims.com/thailand/drug/info/nisoldipine/?type=brief&amp;mtype=generic [2017,March4] 
https://www.drugs.com/drug-interactions/nisoldipine,sular-index.html?filter=3&amp;generic_only= [2017,March4]
