โซเดียม ไทโอซัลเฟต (Sodium thiosulfate)
 ///// บทนำ ///// 
ยาโซเดียม ไทโอซัลเฟต (Sodium thiosulfate หรือ Sodium thiosulphate) เป็นสารประกอบอนินทรีย์ที่มีลักษณะเป็นผลึกไม่มีสี สามารถละลายน้ำได้ดี ประโยชน์ทางคลินิกคือนำมาใช้เป็นยาต้านพิษของสารไซยาไนด์ (Cyanide) โดยมีรูปแบบยาแผนปัจจุบันของยานี้เป็นสาร ละลายสำหรับฉีดและใช้ควบคู่ไปกับยา Sodium nitrite นอกจากนี้ยังใช้เป็นยาป้องกันเชื้อราในสูตรตำรับของยาทาภายนอก/ยาใช้ภายนอก 
คณะกรรมการอาหารและยาของไทยได้บรรจุให้โซเดียม ไทโอซัลเฟต อยู่ในบัญชียาหลักแห่งชาติโดยมีวัตถุประสงค์ใช้ต่อต้านพิษจากไซยาไนด์ และใช้เป็นยาทาเพื่อรักษาโรคเชื้อราที่ผิวหนัง ซึ่งการใช้ยานี้ได้อย่างถูกต้อง ปลอดภัย และเกิดประโยชน์สูงสุดจะต้องเป็นไปตามคำสั่งจากแพทย์เท่านั้น 
 ///// โซเดียม ไทโอซัลเฟต มีสรรพคุณ (คุณสมบัติ) อย่างไร? ///// 
ยาโซเดียม ไทโอซัลเฟต มีสรรพคุณใช้รักษาและบำบัดอาการผู้ป่วยที่ได้รับพิษจากสารไซยาไนด์ (Cyanide poisoning) 
 ///// โซเดียม ไทโอซัลเฟต มีกลไกการออกฤทธิ์อย่างไร? ///// 
กลไกการออกฤทธิ์ของยาโซเดียม ไทโอซัลเฟต คือ ตัวยาจะปลดปล่อยธาตุกำมะถันเพื่อเปลี่ยนสารไซยาไนด์ที่เป็นพิษไปเป็นสารไทโอไซยาเนต (Thiocyanate) ที่ไม่เป็นพิษต่อร่างกาย ในทางคลินิกยานี้จะใช้ควบคู่ไปกับ ยา Sodium nitrite แต่หากได้รับพิษจากสารไซยาไนด์ไม่รุนแรงมากอาจใช้ยาโซเดียม ไทโอซัลเฟต เพียงตัวเดียวก็ได้ 
 ///// โซเดียม ไทโอซัลเฟต มีรูปแบบการจัดจำหน่ายอย่างไร? ///// 
ยาโซเดียม ไทโอซัลเฟต มีรูปแบบการจัดจำหน่ายเป็นยาฉีดที่เป็นสารละลายขนาด 12.5 กรัม/50 มิลลิลิตร 
 ///// โซเดียม ไทโอซัลเฟต มีขนาดการบริหารยาอย่างไร? ///// 
ยาโซเดียม ไทโอซัลเฟต มีขนาดการบริหารยา/การใช้ยาสำหรับรักษาอาการผู้ที่ได้รับพิษจากสารไซยาไนด์ดังนี้เช่น 
- ผู้ใหญ่: ให้ Sodium nitrite ในรูปสารละลายทางหลอดเลือดดำ ใช้ยาขนาด 300 มิลลิกรัม ให้ยาช้าๆภายในช่วงเวลา 5 - 20 นาที จากนั้นให้ยาโซเดียม ไทโอซัลเฟต 12.5 กรัมในรูปของสารละลาย 25% จำนวน 50 มิลลิลิตรโดยให้ทางหลอดเลือดดำ ให้ยาช้าๆเป็นเวลาประมาณ 10 นาที และแพทย์อาจพิจารณาให้ยา Sodium nitrite และ โซเดียม ไทโอซัลเฟต ซ้ำอีก หลังจากการให้ยาครั้งแรกไปแล้วประมาณ 30 นาทีโดยอาจลดปริมาณยาทั้ง 2 ตัวเหลือเพียงครึ่งเดียว 
- เด็ก: ให้ Sodium nitrite ในรูปสารละลายทางหลอดเลือดดำ ใช้ยาขนาด 4 - 10 มิลลิกรัม/น้ำหนักตัว 1 กิโลกรัม ขนาดสูงสุดไม่เกิน 300 มิลลิกรัม จากนั้นติดตามด้วยการให้ยาโซเดียม ไทโอซัลเฟต โดยใช้ยาขนาด 400 มิลลิกรัม/น้ำหนักตัว 1 กิโลกรัมให้ในรูปสารละลาย ขนาดสูงสุดไม่เกิน 12.5 กรัม และแพทย์อาจพิจารณาให้ยาซ้ำหลังจากการให้ยาครั้งแรกไปแล้ว 30 นาทีโดยอาจลดปริมาณยาลงครึ่งหนึ่ง 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโซเดียม ไทโอซัลเฟต ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาโซเดียม ไทโอซัลเฟต อาจส่งผลให้อาการของโรคเหล่านั้นรุนแรงขึ้นหรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// โซเดียม ไทโอซัลเฟต มีผลไม่พึงประสงค์อย่างไร? ///// 
ยาโซเดียมไทโอซัลเฟต สามารถก่อให้เกิดผลไม่พึงประสงค์ (ผลข้างเคียง) ดังนี้เช่น มีอาการกระสับกระส่าย ตาพร่า ประสาทหลอน กล้ามเนื้อเป็นตะคริว คลื่นไส้ อาเจียน ท้องเสีย ความดันโลหิตต่ำ ปวดบริเวณข้อต่อต่างๆของร่างกาย ปัสสาวะมาก และอาจพบภาวะหูดับ 
 ///// มีข้อควรระวังการใช้ โซเดียม ไทโอซัลเฟต อย่างไร? ///// 
มีข้อควรระวังการใช้ ยาโซเดียม ไทโอซัลเฟต ดังนี้เช่น 
- ระวังการใช้ยา โซเดียม ไทโอซัลเฟต กับผู้ที่มีประวัติแพ้ยาตัวนี้ 
- ระวังการใช้ยานี้กับผู้ป่วยโรคความดันโลหิตสูง ผู้ป่วยโรคตับแข็ง ผู้ป่วยโรคหัวใจล้มเหลว ผู้ป่วยโรคไต สตรีที่ป่วยด้วยภาวะครรภ์เป็นพิษ 
- ระวังการใช้ยานี้ในสตรีมีครรภ์ และสตรีที่อยู่ในภาวะให้นมบุตร 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโซเดียม ไทโอซัลเฟต ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โซเดียม ไทโอซัลเฟต มีปฏิกิริยาระหว่างยากับยาตัวอื่นอย่างไร? ///// 
ยาโซเดียม ไทโอซัลเฟต มีปฏิกิริยาระหว่างยากับยาตัวอื่นเช่น การใช้ยาโซเดียม ไทโอซัลเฟต ร่วมกับยารักษาโรคมะเร็ง/ยาเคมีบำบัดบางตัวเช่น Cisplatin สามารถลดความเป็นพิษของ Cisplatin ที่ทำให้ไตของผู้ป่วยเสียหาย การเลือกใช้ยาทั้งคู่ร่วมกันจะต้องเป็นไปตามดุลยพินิจของแพทย์ผู้รักษาเท่านั้น 
 ///// ควรเก็บรักษา โซเดียม ไทโอซัลเฟต อย่างไร? ///// 
ควรเก็บยาโซเดียม ไทโอซัลเฟต ในช่วงอุณหภูมิระหว่าง 15 - 30 องศาเซลเซียส(Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โซเดียม ไทโอซัลเฟต มีชื่ออื่นอีกไหม? ผลิตจากบริษัทอะไรบ้าง? ///// 
ยาโซเดียม ไทโอซัลเฟตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Sodium_thiosulfate [2015,March 21]
	2 http://drug.fda.moph.go.th:81/nlem.in.th/search?keyword=sodium+thiosulfate [2015,March 21]
	3 http://www.drugs.com/sfx/sodium-thiosulfate-side-effects.html [2015,March 21] 
	4 http://www.medsafe.govt.nz/profs/datasheet/d/DBL-SodiumThiosulfateinj.pdf [2015,March 21]
	5 http://www.ncbi.nlm.nih.gov/pubmed/4038510 [2015,March 21]
	6 http://www.mims.com/Vietnam/drug/info/Vacosulfene/vacosulfene-vacosulfene%20sc [2015,March 21] 
	7 http://www.mims.com/Thailand/drug/search/?q=sodium%20thiosulfate&amp;AllFlag=ALL [2015,March 21] 
	8 http://www.drugs.com/pro/sodium-thiosulfate-injection.html [2015,March 21]
	9 http://www.drugs.com/mmx/sodium-thiosulfate.html [2015,March 21]
