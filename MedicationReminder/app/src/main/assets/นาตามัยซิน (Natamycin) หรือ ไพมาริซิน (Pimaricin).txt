นาตามัยซิน (Natamycin) หรือ ไพมาริซิน (Pimaricin)
 ///// บทนำ ///// 
ยานาตามัยซิน(Natamycin หรือ Natacyn) หรือจะเรียกอีกชื่อว่ายาไพมาริซิน(Pimaricin) เป็นสารประกอบที่ผลิตจากกระบวนการหมักโดยเชื้อแบคทีเรียที่มีชื่อว่า Streptomyces natalensis  ประโยชน์ที่มนุษย์นำมาใช้คือ ในด้านอุตสาหกรรมอาหาร  โดยใช้ยานาตามัยซินช่วยป้องกันการเกิดเชื้อราในผลิตภัณฑ์นมและอาหาร   แต่ทางคลินิก ยานี้ถูกนำมาใช้เป็นยาต้านเชื้อราชนิดต่างๆ อย่างเช่น เชื้อราชนิด  Candida,  Aspergillus, Cephalosporium,   Fusarium, และ Penicillium   โดยยานาตามัยซินที่นำมาใช้ทางคลินิกจะมีรูปแบบผลิตภัณฑ์เป็น ยาหยอดตา   ยาทาผิวหนัง รวมไปถึงยาลูกอม 
ธรรมชาติของยานาตามัยซินจะถูกดูดซึมได้ต่ำมากจากระบบทางเดินอาหาร (ประมาณ2%) จึงเป็นเหตุผลที่ไม่สามารถใช้ยานาตามัยซินเป็นยารับประทานในการรักษาการติดเชื้อรากับอวัยวะต่างๆของร่างกาย   การศึกษาภายในห้องทดลอง ยังพบอีกว่า ยานาตามัยซินไม่ก่อใหเกิดพิษเฉียบพลันต่อร่างกาย และการใช้เป็นสารถนอมอาหารหรือรูปแบบยาลูกอม ก็ไม่มีผลกระทบต่อแบคทีเรียตามธรรมชาติ(Normal intestinal flora, เชื้อประจำถิ่น) ที่อยู่ในระบบทางเดินอาหารแต่อย่างใด 
จากการศึกษาวิจัยกับมนุษย์ที่บริโภคยานาตามัยซินขนาด 500 มิลลิกรัม/น้ำหนักตัว 1 กิโลกรัม/วัน  เป็นเวลาหลายวันต่อเนื่อง อาจทำให้มีอาการข้างเคียง(ผลข้างเคียง)อย่าง เช่น คลื่นไส้ อาเจียน  และท้องเสียตามมา 
ทั้งนี้ผลิตภัณฑ์ยานาตามัยซินที่พบเห็นในประเทศไทย จะเป็นยาหยอดตาเพื่อรักษาและป้องกันการอักเสบหรือการติดเชื้อราในตา  โดยต้องหยอดยาบ่อยครั้งในช่วงเริ่มต้น  จากนั้นจึงค่อยเว้นระยะห่างของการหยอดยาได้ยาวนานขึ้น ระยะเวลาของการรักษา/การใช้ยานี้ประมาณ 2 – 3 สัปดาห์ โดยต้องเป็นไปตามคำสั่งแพทย์ผู้รักษา 
อนึ่ง ห้ามผู้ป่วยใช้ยาหยอดตาชนิดอื่นร่วมกับยาหยอดตานาตามัยซินโดยมิได้ปรึกษาแพทย์ผู้รักษาก่อน  ผู้ป่วยอาจรู้สึกระคายเคืองตาเล็กน้อยขณะที่ใช้ยานี้ หรืออาจไม่พบเห็นอาการข้างเคียงเลยก็ได้  และห้ามการใช้ยานี้กับสตรีตั้งครรภ์  สตรีที่อยู่ในภาวะให้นมบุตรและเด็ก 
ยานาตามัยซินเป็นยาหยอดตาที่ใช้กับการอักเสบของตาที่มีสาเหตุจากเชื้อราเท่านั้น  ไม่สามารถใช้รักษาภาวะตาอักเสบจากการติดเชื้อแบคทีเรียหรือเชื้อไวรัส  การใช้ยาหยอดตาชนิดนี้จะต้องทำตามคำแนะนำของแพทย์/เภสัชกร เช่น  เขย่าขวดยาทุกครั้งก่อนหยอดตาทั้งนี้ด้วยเป็นยาหยอดตาประเภทยาน้ำแขวนตะกอนนั่นเอง  จากนั้นจึงปฏิบัติตามขั้นตอนของการหยอดตา  อาทิเช่น 
- ล้างมือก่อนและหลังหยอดตา 
- เมื่อจะหยอดยา ให้หงาย/เงยศีรษะไปด้านหลังเล็กน้อย แล้วใช้ปลายนิ้วดึงลงหนังตาล่างเบาๆ 
- จากนั้นหยอดตาตามคำสั่งแพทย์ เช่น  1 หยด โดยห้ามมิให้ปลายหลอดยาสัมผัสกับตา 
- หลังหยอดตา ให้หลับตาแล้วใช้นิ้วกดคลึงที่มุมตาเพียงเบาๆ เพื่อให้ตัวยากระจายทั่วทั้งตา และทิ้งเวลารอประมาณ 1 นาทีจึงลืมตา ทั้งนี้เพื่อป้องกันมิให้ยาไหลย้อนออกจากตา 
- กรณีหยอดยา 2 หยด ให้หยอดยาหยดที่ 2 ตามขั้นตอนที่กล่าวมา แต่เว้นระยะห่างจากหยดแรกประมาณ 5 นาทีเป็นอย่างต่ำ เพื่อป้องกันปริมาณยาไหลออกจากตามากเกินไป 
นอกจากนี้ ก่อนการใช้ยาหยอดตานาตามัยซิน  ควรสังเกตว่า หากตัวผลิตภัณฑ์มีสีที่เปลี่ยนแปลงไปจากเดิม หรือมีสิ่งแปลกปลอมเจือปน ให้หยุดการใช้ยาหยอดตาขวดนั้น และ   เมื่อใช้ยาหยอดตานี้ไปแล้วระยะเวลาหนึ่งตามที่แพทย์แนะนำ แล้วพบว่าอาการไม่ดีขึ้นเลย หรืออาการกลับแย่ลง  ควรต้องรีบกลับมาพบแพทย์/มาโรงพยาบาลก่อนนัด เพื่อแพทย์พิจารณาปรับการรักษา 
ประการสุดท้าย หากผู้ป่วยมีการใช้ยานาตามัยซินเกินขนาด ให้ล้างตาเพื่อล้างยานี้ออก ด้วยน้ำสะอาดทันที 
ยานาตามัยซินมีจำหน่ายตามร้านขายยาตั้งแต่ขนาดกลางขึ้นไป  และหากผู้บริโภค/ผู้ป่วยต้องการทราบข้อมูลยานี้เพิ่มเติม  สามารถสอบถามได้จาก แพทย์ หรือจากเภสัชกรโดยทั่วไป 
 ///// นาตามัยซินมีสรรพคุณ(คุณสมบัติ)อย่างไร? ///// 
ยานาตามัยซินมีสรรพคุณ/ข้อบ่งใช้เพื่อรักษาการอักเสบของเนื้อเยื่อชนิดต่างๆของตาจากการติดเชื้อรา เช่น 
- บำบัดอาการเยื่อตาอักเสบ(Conjunctivitis) 
- บำบัดอาการเปลือกตา/หน้งตาอักเสบ (Blepharitis) 
- บำบัดอาการกระจกตาอักเสบ(Keratitis) 
 ///// นาตามัยซินมีกลไกการออกฤทธิ์อย่างไร? ///// 
ยานาตามัยซินสามารถต่อต้านเชื้อราชนิดต่างๆ อาทิเช่น  Yeast,  Candida,  Aspergillus,  Cephalosporium,  Fusarium, โดยตัวยาจะเข้าจับเยื่อหุ้มเซลล์ของเชื้อราที่มีชื่อเรียกว่า เออร์โกสเตอรอล (Ergosterol) ส่งผลให้เยื่อหุ้มเซลล์ของเชื้อราอ่อนแอและเกิดการสูญเสียเกลือที่มีประจุไฟฟ้าอย่างโพแทสเซียม และโซเดียม  การเสียสมดุลของเกลือดังกล่าว ทำให้เป็นปัญหาต่อการดำรงชีวิตของเชื้อรา และเป็นเหตุให้เชื้อราตายในที่สุด 
 ///// นาตามัยซินมีรูปแบบการจัดจำหน่ายอย่างไร? ///// 
สำหรับประเทศไทย ยานาตามัยซินมีรูปแบบการจัดจำหน่ายเป็น ยาหยอดตา ขนาดความเข้มข้น 5% และในบทความนี้ จะกล่าวถึงยานี้เฉพาะกรณีใช้เป็นยาหยอดตาเท่านั้น 
 ///// นาตามัยซินมีขนาดการบริหารยาอย่างไร? ///// 
ยานาตามัยซิน มีขนาดการบริหารยา/ใช้ยา เช่น 
- ผู้ใหญ่: เริ่มต้นหยอดตา 1 หยด ทุก 1 – 2 ชั่วโมง  หลังจากนั้นอีก 3 – 4 วัน  ให้หยอดตา 1 หยด ทุก 3 – 4 ชั่วโมง หรือ 6 – 8 ครั้ง/วัน หรือตามคำสั่งแพทย์ และ  ระยะเวลาของการใช้ยาอยู่ที่ 2 – 3 สัปดาห์ หรือตามคำสั่งแพทย์เช่นกัน 
- เด็ก: ทางคลินิก ยังไม่มีข้อมูลด้านความปลอดภัยและขนาดยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- หยอดยานี้อย่างต่อเนื่องตามแพทย์สั่ง ไม่หยุดยาเองเมื่ออาการดีขึ้น  และห้ามปรับขนาดการหยอดตา หรือปรับระยะเวลาของการใช้ยานี้ด้วยตนเอง 
- ห้ามใช้ยาหยอดตาชนิดอื่นร่วมกับยานี้โดยมิได้ขอคำปรึกษาจากแพทย์ผู้รักษา 
- ห้ามหยอดตาขณะที่สวมใส่คอนแทคเลนส์ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยานาตามัยซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก/ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคภูมิแพ้  รวมถึงกำลังกินยา/ใช้ยาอะไรอยู่อย่างเช่น  ยาสเตียอยด์ 	  เพราะยานาตามัยซิน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมหยอดตาควรทำอย่างไร? ///// 
หากลืมใช้ยาหยอดตานาตามัยซิน สามารถหยอดตาเมื่อนึกขึ้นได้ ถ้าเวลาใกล้เคียงกับการหยอดตาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// นาตามัยซินมีผลไม่พึงประสงค์อย่างไร? ///// 
ยานาตามัยซินสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อการทำงานของระบบอวัยวะต่างๆของร่างกาย ดังนี้ เช่น 
- ผลต่อหัวใจ:  เช่น  เจ็บหน้าอก 
- ผลต่อตา:  เช่น  ระคายเคืองตา  ตาพร่า  น้ำตาไหล  เกิดภาวะเลือดคั่ง/เลือดออกในลูกตา   กระจกตาขุ่น  ตาบวม 
- ผลต่อระบบประสาท:   เช่น  มีความรู้สึกสัมผัสเพี้ยน 
อนึ่ง อาการข้างเคียงดังกล่าว อาจเกิดหรือไม่เกิดขึ้นเลย ทั้งนี้ขึ้นอยู่กับการตอบสนองต่อยานี้ของผู้ป่วยแต่ละบุคคลที่จะแตกต่างกัน 
 ///// มีข้อควรระวังการใช้นาตามัยซินอย่างไร? ///// 
มีข้อควรระวังการใช้ยานาตามัยซิน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับ  สตรีตั้งครรภ์  สตรีที่อยู่ในภาวะให้นมบุตร  และเด็ก โดยไม่มีคำสั่ง     จากแพทย์ 
- ห้ามปรับขนาดการหยอดตาโดยไม่ได้ขอคำปรึกษาจากแพทย์ 
- ห้ามใช้หยอดตาที่อักเสบจากการติดเชื้อแบคทีเรีย หรือจากเชื้อไวรัส 
- ห้ามรับประทานยานี้ และห้ามนำยานี้ไปใช้เป็น ยาหยอดหู  หรือ ยาหยอดจมูก 
- ห้ามใช้ยานี้ที่มีสิ่งปนเปื้อน  หรือยาที่มีสภาพสีสันแตกต่างไปจากเดิม 
- ห้ามมิให้ปลายหลอดยาสัมผัส เปลือกตา/หนังตา   ลูกตา  นิ้วมือ  ทั้งนี้เพื่อหลีกเลี่ยงไม่ให้ยามีการปนเปื้อนสิ่งสกปรก 
- ผู้ที่สวมใส่คอนแทคเลนส์ ขณะที่มีการใช้ยานี้ ต้องหยุดใช้คอนแทคเลนส์จนกว่า  จะเสร็จสิ้นคอร์ส(Course)ของการรักษา หรือตามคำสั่งแพทย์ 
- หลังใช้ยานี้ ถ้าอาการไม่ดีขึ้นภายใน 7 – 10 วัน หรือตามแพทย์แนะนำ หรือมีอาการแย่ลง ให้รีบกลับมาพบแพทย์/มาโรงพยาบาลก่อนนัด เพื่อแพทย์ได้พิจารณาปรับการรักษา 
- ต้องหยอดตาให้ครบเวลาตามคำสั่งแพทย์ถึงแม้อาการของตาจะดีขึ้นแล้วก็ตาม 
- หยุดการใช้ยานี้ทันที เมื่อพบอาการแพ้ยานี้ เช่น  ปวดกระบอกตามาก  ตาบวม  ตาแดง   คันตามาก  น้ำตาไหลตลอดเวลา  อึดอัด/หายใจไม่ออก/หายใจลำบาก  แล้วรีบมาโรงพยาบาลทันที/ฉุกเฉิน 
- เมื่อใช้ยานี้ครบคอร์ส และอาการหายดีเป็นปกติ ไม่ควรเก็บยาไว้ใช้ในคราวต่อไปถึงแม้ยายังไม่หมดอายุก็ตาม เพราะตัวยาอาจปนเปื้อนสิ่งสกปรก 
- ปฏิบัติตัวตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง ยาแผนปัจจุบันทุกชนิด (รวมยานาตามัยซินด้วย) ยาแผนโบราณทุกชนิด  อาหารเสริมและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// นาตามัยซินมีปฏิกิริยาระหว่างยากับยาตัวอื่นอย่างไร? ///// 
ยานาตามัยซินมีปฏิกิริยาระหว่างยากับยาตัวอื่น เช่น 
- ห้ามใช้ยาหยอดตา นาตามัยซินร่วมกับยาหยอดตาอื่น ที่มีส่วนผสมของยา Corticosteroid  ด้วยจะทำให้เกิดการแพร่กระจายของเชื้อราภายในตา/ลูกตามากขึ้น 
 ///// ควรเก็บรักษานาตามัยซินอย่างไร? ///// 
ควรเก็บยานาตามัยซินในช่วงอุณหภูมิ 2 – 24 องศาเซลเซียส (Celsius) ห้ามเก็บยาในช่องแช่แข็งของตู้เย็น  ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงแดด/แสงสว่าง  ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// นาตามัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยานาตามัยซิน ทีจำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Myconat eye, Nata aid, Natam, Natoptic, Pimafusin, Natamet, Natacin, Nata drop, Zonat, N-Mycin, Nicin 
 ///// บรรณานุกรม ///// 
http://www.mims.com/thailand/drug/info/natamycin/?type=brief&amp;mtype=generic [2016, Oct22] 
http://www.rxlist.com/natacyn-drug/indications-dosage.html [2016, Oct22] 
http://www.rxlist.com/natacyn-drug/patient-how-to-take.html [2016, Oct22]
