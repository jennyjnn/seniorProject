คาโบแซนทินิบ (Cabozantinib)
 ///// บทนำ ///// 
ยาคาโบแซนทินิบ(Cabozantinib) เป็นยารักษามะเร็งต่อมไทรอยด์ชนิด เมดัลลารี (Medullary thyroid cancer) และมะเร็งไตชนิดคาร์ซิโนมา (Renal cell carcinoma) 
มีการวางจำหน่ายยานี้เมื่อปี ค.ศ.2012 (พ.ศ.2555) เภสัชภัณฑ์ของยาคาโบแซนทินิบ
เป็นยารับประทาน  หลังการดูดซึมจากระบบทางเดินอาหารเข้าสู่กระแสเลือด ตัวยานี้จะถูกทำลายโดยตับ  ร่างกายต้องใช้เวลาประมาณ 55 ชั่วโมงเพื่อกำจัดยาคาโบแซนทินิบออกจากกระแสเลือดโดยทิ้งไปกับอุจจาระและปัสสาวะ 
โดยทั่วไป แพทย์จะให้ผู้ป่วยรับประทานยาคาโบแซนทินิบวันละ 1 ครั้ง ตอนท้องว่าง และต้องรับประทานยานี้ต่อเนื่องเพื่อควบคุมการแพร่กระจายของเซลล์มะเร็ง  แพทย์จะสั่งหยุดรับประทานยานี้ก็ต่อเมื่อตรวจพบบาดแผลของอวัยวะภายใน หรือเกิดฝีคัณฑสูตรหรือมีภาวะเลือดออกในร่างกาย เช่น เลือดออกในทางเดินอาหาร  เกิดกล้ามเนื้อหัวใจตาย  เนื้อสมองตายด้วยเหตุขาดเลือด  เกิดภาวะไตรั่วคือมีโปรตีนปนมากับปัสสาวะ  มีภาวะความดันโลหิตสูงอย่างรุนแรง  มีการตายของกระดูกขากรรไกร  อาการดังกล่าวล้วนมีสาเหตุจากการใช้ยาคาโบแซนทินิบทั้งสิ้น  ดังนั้นระหว่างที่ได้รับยาชนิดนี้/นี้ แพทย์จะขอนัดตรวจร่างกายของผู้ป่วยเป็นระยะๆ เพื่อดูระดับของเม็ดเลือด ตลอดจนกระทั่งดูการทำงานของอวัยวะภายในร่างกาย เช่น ตับ ไต  หัวใจ  เป็นต้น 
ทั้งนี้ มีข้อควรระวังและข้อพึงปฏิบัติที่ผู้บริโภค/ผู้ป่วยควรทราบขณะที่ได้รับยาคาโบแซนทินิบ ดังนี้ 
- ห้ามใช้กับผู้แพ้ยานี้ 
- ต้องแจ้งแพทย์ผู้ที่ทำการรักษาทราบว่า ตนเองมีโรคประจำตัวอะไร และใช้ยา	                ชนิดใดอยู่บ้าง  ทั้งนี้เป็นการป้องกันภาวะยาตีกัน(ปฏิกิริยาระหว่างยา) 
- ห้ามรับการกระตุ้นภูมิคุ้มกันฯ(ภูมิคุ้มกันต้านทานโรค)ต่างๆจากการฉีดวัคซีน ขณะที่ได้รับยาคาโบแซนทินิบ เพราะการกระตุ้นภูมิคุ้มกันดังกล่าวจะไม่เป็นผลสำเร็จ 
- ระหว่างที่ได้รับยาคาโบแซนทินิบ  ทั้งบุรุษและสตรี จะต้องระวังมิให้มีการตั้งครรภ์เกิดขึ้น  แพทย์จะแนะนำให้ใช้ถุงยางอนามัยชายทุกครั้งที่ต้องมีเพศสัมพันธ์ 
- ห้ามใช้ยานี้กับสตรีในภาวะตั้งครรภ์/มีครรภ์ หรืออยู่ในภาวะให้นมบุตร  กรณีต้องใช้ยานี้กับสตรีในภาวะให้นมบุตร  ต้องเปลี่ยนให้เลี้ยงบุตรด้วยนมผงดัดแปลงแทนน้ำนม มารดา 
- หากเกิดอาการผิดปกติดังต่อไปนี้ต้องรีบนำผู้ป่วยไปพบแพทย์/ไปโรงพยาบาลโดยเร็ว เช่น ท้องเสียวันละ 4–6 ครั้ง  คลื่นไส้ทุกครั้งเมื่อรับประทานอาหาร  อาเจียนวันละ 4–5 ครั้ง ผิวหนังหรือตาขาวเปลี่ยนเป็นสีเหลือง  ปัสสาวะมีสีคล้ำเข้ม  ปวดท้องใต้ชายโครงด้านขวา  เกิดผื่นคันตามร่างกาย  มีภาวะเลือดออกง่าย  ไอแห้งๆหรือไอแบบมีเสมหะบ่อย  	  เกิดแผลในช่องปาก  เจ็บปวดขณะถ่ายปัสสาวะ 
- มีอาการบางอย่างที่เป็นสัญญาณเตือนว่า ร่างกายได้รับผลกระทบ(ผลข้างเคียง)จากการใช้ยาคาโบแซนทินิบอย่างรุนแรง เช่น มีไข้สูงตั้งแต่ 38 องศาเซลเซียส(Celsius)ขึ้นไป  เกิดภาวะเลือดออกตามร่างกายอย่างผิดปกติ  ขับถ่ายอุจจาระแล้วมีเลือดปน/อุจจาระเป็นเลือด   ปวดศีรษะรุนแรง หรือเกิดอาการชาตามร่างกาย  เป็นเหน็บชา  พูดจาติดขัด  เจ็บหน้าอก/แน่นหน้าอก  หายใจลำบาก  กรณีนี้ต้องรีบนำผู้ป่วยส่งสถานพยาบาลทันที 
ยาคาโบแซนทินิบจัดว่าเป็นยารักษามะเร็งรุ่นใหม่  การผลิตและจัดจำหน่ายจึงอยู่ภายใต้ลิขสิทธิ์ของบริษัทที่พัฒนายาชนิดนี้ขึ้นมา  และอาจพบเห็นการใช้ยาชนิดนี้ในวงจำกัดแต่ในประเทศที่พัฒนาแล้วเท่านั้น โดยจัดจำหน่ายภายใต้ยาชื่อการค้าว่า Cabometyx และ Cometriq 
 
 ///// คาโบแซนทินิบมีสรรพคุณ(คุณสมบัติ)อย่างไร? ///// 
ยาคาโบแซนทินิบมีสรรพคุณ/ข้อบ่งใช้ เช่น 
- ใช้รักษามะเร็งต่อมไทรอยด์ชนิดเมดัลลารี (Medullary thyroid cancer) 
- ใช้รักษามะเร็งไตชนิดคาร์ซิโนมา (Renal cell carcinoma) 
 ///// คาโบแซนทินิบมีกลไกการออกฤทธิ์อย่างไร? ///// 
ยาคาโบแซนทินิบมีกลไกการออกฤทธิ์คือ ตัวยาจะยับยั้งการทำงานของเอนไซม์ที่มีชื่อเรียกว่า Tyrosine kinase  เอนไซม์ชนิดนี้มีความสำคัญต่อการแบ่งตัวของเซลล์มะเร็ง โดยตัวยาจะเข้ารวมตัวกับตัวรับ(Receptor)ชนิด Tyrosine kinase receptor  ส่งผลเกิดการปิดกั้นการทำงานของTyrosine kinase  ทำให้เซลล์มะเร็งหยุดการแบ่งตัว และเป็นที่มาของสรรพคุณ 
 ///// คาโบแซนทินิบมีรูปแบบการจัดจำหน่ายอย่างไร? ///// 
คาโบแซนทินิบมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Cabozantinib 20, 40 และ 60 มิลลิกรัม/เม็ด 
- ยาแคปซูลชนิดรับประทาน ที่ประกอบด้วย Cabozantinib 20 และ 80 มิลลิกรัม/แคปซูล 
 
 ///// คาโบแซนทินิบมีขนาดรับประทานอย่างไร? ///// 
ยาคาโบแซนทินิบมีขนาดรับประทาน เช่น 
ก. สำหรับมะเร็งต่อมไทรอยด์ชนิดเมดัลลารี: 
- ผู้ใหญ่: รับประทานยาขนาด 140 มิลลิกรัม วันละ1ครั้ง (80 มิลลิกรัม 1 แคปซูล และ20 มิลลิกรัม 3 แคปซูล) ในขณะท้องว่าง 
ข. สำหรับมะเร็งไตชนิดคาร์ซิโนนา: 
- ผู้ใหญ่: รับประทานยาขนาด 60 มิลลิกรัม วันละ1ครั้ง (ยาเม็ดขนาด 60 มิลลิกรัม)ในขณะท้องว่าง 
อนึ่ง: 
- เด็ก: ยังไม่มีข้อมูลความปลอดภัยการใช้ยานี้ในเด็ก 
- ควรรับประทานยานี้ก่อนอาหาร 1 ชั่วโมงหรือหลังอาหาร 2 ชั่วโมงขึ้นไป 
- ห้ามรับประทานยาชนิดเม็ดสลับไปมากับชนิดแคปซูล 
- ห้ามปรับขนาดรับประทานยาด้วยตนเอง 
- ห้ามรับประทานยานี้พร้อมน้ำผลไม้จำพวก เกรปฟรุต (Grape fruit juice)  ด้วยจะทำให้ระดับตัวยาคาโบแซนทินิบในกระแสเลือดเปลี่ยนแปลงไป 
- กลืนยานี้พร้อมน้ำดื่มอย่างเพียงพอ (240 มิลลิลิตรขึ้นไป) ห้ามกัด หัก แบ่ง เม็ดยาหรือเปิดแกะยานี้ออกจากแคปซูล 
- รับประทานยานี้ต่อเนื่องตามคำสั่งแพทย์ และไม่หยุดรับประทานยานี้เอง 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาคาโบแซนทินิบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาคาโบแซนทินิบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาคาโบแซนทินิบ น้อยกว่า 12 ชั่วโมง สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป(นานเกิน 12 ชั่วโมงขึ้นไป) ไม่จำเป็นต้องเพิ่มปริมาณยาเป็น 2 เท่า  ให้รับประทานยาที่ขนาดปกติ 
 
 ///// คาโบแซนทินิบมีผลไม่พึงประสงค์อย่างไร? ///// 
ยาคาโบแซนทินิบสามารถกระตุ้นให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อการทำงานของระบบอวัยวะต่างๆใน ร่างกายดังนี้ เช่น 
- ผลต่อตับ:  เช่น ค่าเอนไซม์การทำงานของตับในเลือดเพิ่มขึ้น 
- ผลต่อระบบทางเดินอาหาร:  เช่น ท้องเสียหรือท้องผูก  เป็นแผลในช่องปาก  คลื่นไส้   ปวดท้อง    อาเจียน 
- ผลต่อผิวหนัง:  เช่น เกิดผื่นคัน  ผิวแห้งหรือบวม แดง  สีผมเปลี่ยนไป  ฝ่ามือลอก  
กรณีนี้แพทย์อาจลดขนาดรับประทานลงตามความเหมาะสมเพื่อลดความรุนแรงที่เกิดต่อผิวหนัง 
- ผลต่อระบบการเผาผลาญพลังงานของร่างกาย: เช่น น้ำหนักตัวลด  เบื่ออาหาร  เกลือโปแตสเซียม และเกลือโซเดียมเลือดต่ำลง 
- ผลต่อระบบเลือด:  เช่น เกล็ดเลือดต่ำ  เม็ดเลือดขาวต่ำ โดยเฉพาะชนิดนิวโทรฟิล(Neutrophil) 
- ผลต่อระบบประสาท: เช่น การกลืนอาหารลำบาก 
 
 ///// มีข้อควรระวังการใช้คาโบแซนทินิบอย่างไร? ///// 
มีข้อควรระวังการใช้ยาคาโบแซนทินิบ เช่น 
- ห้ามใช้กับผู้แพ้ยานี้ 
- ห้ามรับการฉีดวัคซีนทุกชนิดขณะใช้ยาคาโบแซนทินิบ 
- ห้ามใช้ยานี้กับสตรีมีครรภ์  สตรีในภาวะให้นมบุตร และเด็ก โดยไม่มีคำสั่งแพทย์ 
- ป้องกันการตั้งครรภ์ขณะได้รับยานี้โดยสวมถุงยางอนามัยชายทุกครั้งเมื่อมีเพศสัมพันธ์ 
- ดื่มน้ำวันละ 2–3 ลิตร/วันระหว่างใช้ยานี้ 
- กรณีมีอาการอาเจียน ผู้ป่วยสามารถใช้ยาลดอาการอาเจียนได้โดยต้องให้แพทย์ ผู้ที่ทำการรักษาเป็นผู้สั่งจ่ายยาแก้อาเจียน  ผู้ป่วยอาจรับประทานอาหารเป็นปริมาณน้อยๆต่อมื้อ	  แต่รับประทานอาหารบ่อยขึ้น 
- ขณะได้รับยานี้ ห้ามดื่มสุราหรือเครื่องดื่มที่มีแอลกอฮอล์เป็นส่วนประกอบด้วยจะส่งผลเพิ่มผลข้างเคียงรุนแรงของยานี้ 
- พักผ่อนอย่างเพียงพอเพื่อให้อาการโรคดีขึ้นอย่างรวดเร็ว 
- รับประทานอาหารอย่างเหมาะสมตามคำแนะนำของ แพทย์ พยาบาล เภสัชกร 
- ระวังการติดเชื้อที่อาจเกิดขึ้นได้ง่าย  ควรหลีกเลี่ยงการอยู่ในที่ที่มีผู้คนแออัด 
- ล้างมือบ่อยๆและหลีกเลี่ยงการขยี้ตา  การแคะจมูก ซึ่งเป็นช่องทางทำให้เชื้อโรค	  เข้าสู่ร่างกายได้ง่าย 
- หลีกเลี่ยงการเกิดบาดแผลตามร่างกาย  ด้วยจะทำให้เกิดภาวะเลือดออกง่าย 
- เลี่ยงการออกแสงแดดจัด ด้วยจะทำให้เกิดอาการทางผิวหนังๆตามมา  
หากจำเป็นต้องออกในที่โล่งแจ้ง/ออกแดด ควรสวมเสื้อผ้ามิดชิด หรือใช้ครีมกันแดดที่มีค่า SPF15 ขึ้นไปทาผิว 
- กรณีฝ่ามือ-ฝ่าเท้าลอก อาจบรรเทาด้วยการทาโลชั่นบำรุงผิวช่วยเพิ่มความชุ่มชื้นให้กับผิวหนังบริเวณดังกล่าว 
- มาพบแพทย์/มาโรงพยาบาลเพื่อรับการตรวจร่างกายตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาคาโบแซนทินิบด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คาโบแซนทินิบมีปฏิกิริยาระหว่างยากับยาตัวอื่นอย่างไร? ///// 
ยาคาโบแซนทินิบมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาคาโบแซนทินิบร่วมกับยา  Aspirin , Ibuprofen, Urokinase,  ด้วยจะเสี่ยงต่อภาวะเลือดออกง่ายมากยิ่งขึ้น 
- ห้ามใช้ยาคาโบแซนทินิบร่วมกับ ยาNelfinavir  เพราะจะทำให้ผู้ป่วยมีอาการข้างเคียงจากยาคาโบแซนทินิบมากยิ่งขึ้น เช่น เกิดอาการ คลื่นไส้อาเจียน  ท้องเสียหรือท้องผูก  น้ำหนักตัวลดลง  ปวดท้อง  และ/หรือเกิดผื่นคันตามมา 
- ห้ามรับประทานยาคาโบแซนทินิบร่วมกับ ยาAmiodarone  ด้วยจะทำให้มีอาการ 
หัวใจเต้นผิดจังหวะตามมา 
- ห้ามใช้ยาคาโบแซนทินิบร่วมกับ ยาHydroxyzine  เพราะจะทำให้คลื่นไฟฟ้าหัวใจจาก Q wave ถึง T wave ยาวนานขึ้นผิดปกติ และเป็นผลให้หัวใจเต้นผิดจังหวะตามมา 
 
 ///// ควรเก็บรักษาคาโบแซนทินิบอย่างไร? ///// 
ควรเก็บยาตามเงื่อนไขที่ระบุในเอกสารกำกับยา  ห้ามเก็บยาในช่องแช่แข็งตู้เย็น 
เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// คาโบแซนทินิบมีชื่ออื่นอีกไหม? ผลิตจากบริษัทอะไรบ้าง? ///// 
ยาคาโบแซนทินิบ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://chemocare.com/chemotherapy/drug-info/cabozantinib.aspx  [2018,March10] 
https://en.wikipedia.org/wiki/Cabozantinib  [2018,March10] 
https://www.accessdata.fda.gov/drugsatfda_docs/label/2012/203756lbl.pdf  [2018,March10] 
https://www.accessdata.fda.gov/drugsatfda_docs/label/2016/208692s000lbl.pdf  [2018,March10]
