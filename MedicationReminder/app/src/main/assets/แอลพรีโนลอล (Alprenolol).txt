แอลพรีโนลอล (Alprenolol)
 ///// บทนำ ///// 
ยาแอลพรีโนลอล (Alprenolol) ชื่ออื่นได้แก่ Alfeprol หรือ Alpheprol หรือAlprenololum  เป็นยาในกลุ่มเบต้า บล็อกเกอร์ (Non-selective beta-blocker) ทางคลินิกนำมาใช้รักษาอาการภาวะ/โรคความดันโลหิตสูง  ภาวะกล้ามเนื้อหัวใจขาดเลือด(Angina pectoris) และหัวใจเต้นผิดจังหวะ (Cardiac arrhythmias)   ยานี้มีรูปแบบยาแผนปัจจุบันเป็นยาชนิดรับประทาน  หลังการดูดซึมจากระบบทางเดินอาหาร ตัวยานี้ในกระแสเลือดจะเข้ารวมตัวกับพลาสมาโปรตีนได้ประมาณ  80 – 90%  ร่างกายต้องใช้เวลาประมาณ 2 – 4 ชั่วโมงในการกำจัดยาออกจากร่างกายผ่านทางปัสสาวะ 
ยาแอลพรีโนลอลมีฤทธิ์บั่นทอนการนำกระแสไฟฟ้าของหัวใจ(AV node conduction) และอาจทำให้ระดับไขมันไตรกลีเซอร์ไรด์ (Triglycerides)ในเลือดเพิ่มขึ้น พร้อมกับลดระดับไขมันเฮชดีแอล (HDL) ลง  ด้วยเหตุนี้  จึงทำให้ยาแอลพรีโนลอลถูกวางจำหน่ายเพียงในบางประเทศและไม่เป็นที่แพร่หลายในปัจจุบัน 
มีข้อห้ามใช้บางประการของยาแอลพรีโนลอลที่ผู้บริโภค/ผู้ป่วยควรทราบ อาทิเช่น 
- ห้ามใช้กับผู้ป่วยที่มีการนำกระแสไฟฟ้าของหัวใจช้าลง (2nd and 3rd degree AV 	 block)จนส่งผลทำให้หัวใจห้องบนและห้องล่างทำงานไม่สัมพันธ์กัน 
- ยานี้ไม่เหมาะสมกับผู้ที่มีภาวะหัวใจเต้นช้า (Sinus bradycardia) 
- ห้ามใช้กับผู้ที่มีภาวะหัวใจล้มเหลวที่ยังไม่สามารถควบคุมอาการได้ 
- หลีกเลี่ยงการใช้กับผู้ป่วยด้วยอาการหอบหืด หรือมีภาวะหลอดลมเกร็งตัว/หดตัว ผู้ที่มีภาวะเลือดเป็นกรด  ผู้ป่วยฟีโอโครโมไซโตมา(Pheochromocytoma) 
- ยาแอลพรีโนลอล ยังอาจก่อให้เกิดอาการข้างเคียง(ผลข้างเคียง)ได้หลายอย่างตามมา เช่น ทำให้หัวใจเต้นช้า  เกิดภาวะหัวใจล้มเหลว  หัวใจหยุดเต้น  ความดันโลหิตต่ำ 
ดังนั้น เพื่อความปลอดภัยของผู้ป่วย การใช้ยาแอลพรีโนลอลจึงต้องอยู่ภายใต้คำสั่งและการดูแลจากแพทย์เท่านั้น 
 
 ///// แอลพรีโนลอลมีสรรพคุณ(คุณสมบัติ)อย่างไร? ///// 
ยาแอลพรีโนลอลมีสรรพคุณ/ข้อบ่งใช้ เช่น 
- รักษาภาวะ/โรคความดันโลหิตสูง  (Hypertension) 
- รักษาภาวะกล้ามเนื้อหัวใจขาดเลือด (Angina pectoris) 
- รักษาอาการหัวใจเต้นผิดจังหวะ (Cardiac arrhythmia) 
 
 ///// แอลพรีโนลอลมีกลไกการออกฤทธิ์อย่างไร? ///// 
ยาแอลพรีโนลอลเป็นยาประเภท Non-selective beta-blocker โดยตัวยาจะออกฤทธิ์ต่อการทำงานของหัวใจโดยตรง   ตัวยาจะยับยั้งอิทธิพลของสารสื่อประสาทอย่างเช่น Epinephrine และ Norepinephrine  ส่งผลให้ลดอัตราการเต้นของหัวใจและทำให้ความดันโลหิต ลดลง  นอกจากนี้ ยาแอลพรีโนลอลยังออกฤทธิ์ยับยั้งการผลิตสารเรนิน(Renin,สารที่สร้างจากไตเพื่อช่วยในการควบคุมความดันโลหิตของร่างกาย) มีผลยับยั้งการสร้างสารอีก 2 ประเภท คือ Angiotensin II และ Aldosterone(ฮอร์โมนจากต่อมหมวกไตที่ช่วยควบคุมความดันโลหิตของร่างกาย) ทำให้ลดการหดตัวของหลอดเลือด  ลดภาวะร่างกายคั่งน้ำ  จากกลไกทั้งหมดที่กล่าวมา 
จึงก่อให้เกิดฤทธิ์ในการรักษาได้ตามสรรพคุณ 
 
 ///// แอลพรีโนลอลมีรูปแบบการจัดจำหน่ายอย่างไร? ///// 
ยาแอลพรีโนลอล มีรูปแบบการจัดจำหน่ายเป็น ยาแคปซูลชนิดรับประทาน ขนาด 25 และ 50 มิลลิกรัม/แคปซูล 
 
 ///// แอลพรีโนลอลมีขนาดรับประทานอย่างไร? ///// 
ยาแอลพรีโนลอล มีขนาดรับประทาน เช่น 
ก.สำหรับรักษาโรคความดันโลหิตสูง 
- ผู้ใหญ่: รับประทานยา 200 มิลลิกรัม/วัน โดยแบ่งรับประทานวันละ 2-3 ครั้ง ตามคำสั่งแพทย์ 
ข.สำหรับรักษาภาวะหัวใจขาดเลือด และภาวะหัวใจเต้นผิดจังหวะ: 
- ผู้ใหญ่: รับประทานยา 200 – 400 มิลลิกรัม/วัน โดยแบ่งรับประทานวันละ 2-3 ครั้ง ตามคำสั่งแพทย์ 
อนึ่ง: 
- เด็ก: ทางคลินิก ยังไม่มีข้อแนะนำการใช้ยานี้กับผู้ป่วยเด็ก การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
- ยานี้สามารถก่อให้เกิดภาวะยาตีกัน(ปฏิกิริยาระหว่างยา)กับยาอื่นได้ อย่างเช่น กับยา Clonidine, NSAIDs, Sotalol,  Digoxin,  Insulin,  ACE inhibitors,  Calcium-channel blockers, Verapamil,  ดังนั้นผู้ป่วยควรให้ข้อมูลการใช้ยาชนิดต่างๆ ของตนเองกับแพทย์ผู้ที่ทำการรักษา พยาบาล  และเภสัชกรโดยละเอียด 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแอลพรีโนลอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคหืด  โรคหัวใจ  รวมถึงกำลังกินยา/ใช้ยาอะไรอยู่ เพราะยาแอลพรีโนลอล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภท สามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีลืมรับประทานยาแอลพรีโนลอล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานในมื้อถัดไป ไม่จำเป็นต้องปรับขนาดรับประทานเป็น 2 เท่า 
แต่อย่างไรก็ดี การลืมรับประทานยาแอลพรีโนลอล อาจทำให้เกิดความดันโลหิตสูง  กล้ามเนื้อหัวใจขาดเลือด  หรือมีภาวะหัวใจเต้นผิดจังหวะตามมา 
 
 ///// แอลพรีโนลอลมีผลไม่พึงประสงค์อย่างไร? ///// 
ยาแอลพรีโนลอลสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น  หัวใจเต้นช้า  หัวใจล้มเหลว  หัวใจหยุดเต้น  ความดันโลหิตต่ำ 
- ผลต่อระบบการหายใจ:  เช่น   หลอดลมหดเกร็งตัว/หายใจลำบาก  ปอดอักเสบ  เยื่อหุ้มปอดอักเสบ 
- ผลต่อกล้ามเนื้อ:  เช่น  เกิดความผิดปกติของเซลล์กล้ามเนื้อ  กล้ามเนื้อเป็นตะคริว 
- ผลต่อระบบทางเดินอาหาร:  เช่น  รู้สึกไม่สบายในช่องท้อง 
- ผลต่อผิวหนัง:  เช่น   ผมร่วง  ผื่นคัน 
- ผลต่อระบบประสาท:  เช่น  ความรู้สึกสัมผัสเพี้ยน 
- ผลต่อระบบเผาผลาญพลังงานของร่างกาย:  เช่น  ทำให้ระดับน้ำตาล  ระดับไขมันไตรกลีเซอไรด์ และระดับคอเลสเตอรอลในกระแสเลือดผิดปกติไป เช่น สูง หรือต่ำกว่าปกติ 
 
 ///// มีข้อควรระวังการใช้แอลพรีโนลอลอย่างไร? ///// 
มีข้อควรระวังการใช้ยาแอลพรีโนลอล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก  และผู้สูงอายุโดยไม่มีคำสั่งจากแพทย์ 
- ห้ามปรับขนาดรับประทานยานี้ด้วยตนเอง 
- ห้ามหยุดรับประทาน หรือรับประทานยานี้ต่อเนื่องโดยไม่ขอคำปรึกษาจากแพทย์ 
- ห้ามใช้ยานี้กับผู้ป่วยด้วยโรคหัวใจที่มีภาวะการเต้นของหัวใจผิดปกติ (ภาวะ 2nd - 3rd AV/Atrioventricular block)   ผู้ที่มีภาวะหัวใจเต้นช้า  ผู้ป่วยหัวใจล้มเหลวที่ไม่สามารถควบคุมอาการได้  ผู้ป่วยโรคหืด หรือผู้ที่มีภาวะหลอดลมหดเกร็งตัว/หายใจลำบาก 
- ระวังการใช้ยานี้กับผู้ป่วย 1st AV block 
- ระหว่างการใช้ยานี้ ต้องตรวจความดันโลหิตเป็นระยะๆตามแพทย์แนะนำ เพื่อประเมินประสิทธิภาพของการรักษา 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาแอลพรีโนลอลด้วย) ยาแผนโบราณทุกชนิด  อาหารเสริมผลิตภัณฑ์เสริมอาหาร และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// แอลพรีโนลอลมีปฏิกิริยาระหว่างยากับยาตัวอื่นอย่างไร? ///// 
ยาแอลพรีโนลอล มีปฏิกิริยาระหว่างยากับยาตัวอื่น เช่น 
- ห้ามใช้ยาแอลพรีโนลอลร่วมกับยา Clonidine  ด้วยจะก่อให้เกิดภาวะหัวใจเต้นผิดปกติ( AV block) ตามมา 
- หลีกเลี่ยงการใช้ยาแอลพรีโนลอลร่วมกับยา Alfuzosin,  Alimemazine (ยาคลายกังวล),  Aliskiren,  ด้วยจะทำให้เกิดภาวะความดันโลหิตต่ำตามมา 
- การใช้ยาแอลพรีโนลอลร่วมกับยา Barbital(ยาคลายกังวล) อาจทำให้ระดับยาแอลพรีโนลอลในกระแสเลือดลดต่ำลงจนทำให้ประสิทธิภาพของยาแอลพรีโนลอลด้อยลงไป  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาแอลพรีโนลอลอย่างไร? ///// 
ควรเก็บยาแอลพรีโนลอล ภายใต้อุณหภูมิห้องที่เย็น  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือรถยนต์ และ
เก็บในภาชนะที่ปิดมิดชิด พ้นแสงแดด  ความร้อนและความชื้น 
 ///// แอลพรีโนลอลมีชื่ออื่นอีกไหม? ผลิตจากบริษัทอะไรบ้าง? ///// 
ยาแอลพรีโนลอลที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Alprenolol [2016,Dec17] 
https://www.drugbank.ca/drugs/DB00866 [2016,Dec17] 
http://www.mims.com/malaysia/drug/info/alprenolol?mtype=generic [2016,Dec17]
