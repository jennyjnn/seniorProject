อะบาคาเวียร์ (Abacavir)
 ///// บทนำ ///// 
ยาอะบาคาเวียร์ (Abacavir) เป็นยาต้านรีโทรไวรัส(Antiretroviral agent) มีข้อบ่งใช้ในการรักษาโรคเอดส์ (Acquired Immunodeficiency Syndrome; AIDS)   โดยยานี้จะออกฤทธิ์ยับยั้งกระบวนการเชื่อมต่อสายดีเอ็นเอ (DNA) ของเชื้อไวรัสเอดส์ โดยส่งผลต่อเอนไซม์ชื่อรีเวิร์สทรานสคริปเตส (Reverse Transcriptase enzyme) ซึ่งเป็นเอนไซม์ที่ช่วยเปลี่ยนแปลงสารพันธุกรรมของไวรัสจากอาร์เอ็นเอ(RNA) ไปเป็นดีเอ็นเอ(DNA) เพื่อให้รีโทรไวรัส(ไวรัส้เอดส์/ไวรัสเอชไอวี)สามารถอาศัยในโครโมโซมของ มนุษย์ได้ ซึ่งเมื่อผู้ป่วยรับประทานยานี้แล้ว ตัวยาจะออกฤทธิ์ทำให้กระบวนการสังเคราะห์ดีเอ็นเอ(DNA)ของรีโทรไวรัสหยุดชะงัก ปริมาณไวรัสในร่างกายจึงลดลง ส่งผลให้การรักษาบรรลุเป้าหมายคือ ลดปริมาณเชื้อไวรัสเอชไอวี/HIV จึงช่วยลดอัตราการเจ็บป่วยและการเสียชีวิต และป้องกันการแพร่กระจายของเชื้อไวรัสเอชไอวี การรักษาด้วยยาต้านรีโทรไวรัส ที่รวมยาอะบาคาเวียร์ จึงเป็นเครื่องมือสำคัญประการหนึ่งสำหรับผู้ป่วยที่ติดเชื้อเอชไอวี 
 ///// ยาอะบาคาเวียร์มีสรรพคุณ(คุณสมบัติ)อย่างไร? ///// 
ยาอะบาคาเวียร์ มีสรรพคุณ/ข้อบ่งใช้ สำหรับรักษาการติดเชื้อเอชไอวี (HIV) โดยใช้ร่วมกับยาต้านรีโทรไวรัสชนิดอื่น เช่น เอฟฟาไวเร็นส์ (Efavirenz), ราลทิกราเวียร์ (Raltegravir) 
 ///// ยาอะบาคาเวียร์มีกลไกการออกฤทธิ์อย่างไร? ///// 
ยาอะบาคาเวียร์ (Abacavir) จัดเป็นยาต้านรีโทรไวรัส (Antiretroviral agent)  กลุ่ม Nucleoside Analog Reverse Transcriptase Inhibitors (NRTIs) โดยยาจะออกฤทธิ์ยับยั้งการทํางานของเอนไซม์ ชื่อรีเวิร์สทรานสคริปเตส (Reverse Transcriptase enzyme) ซึ่งเอนไซม์ดังกล่าวมีหน้าที่ช่วยสร้างสายดีเอ็นเอ (DNA) จากอาร์เอ็นเอ (RNA) ของรีโทรไวรัสเพื่อให้ไวรัสมีสายดีเอ็นเอ (DNA) สำหรับเพิ่มจำนวนในเซลล์เจ้าบ้าน(เซลล์ในผู้ป่วย)ที่มีสารพันธุกรรมเป็นดีเอ็นเอ (DNA)ได้ ดังนั้นเมื่อได้ยาอะบาคาเวียร์เข้าสู่ร่างกาย ตัวยาจะถูกเปลี่ยนแปลงภายในร่างกาย ทำให้มีฤทธิ์ต้านรีโทรไวรัส โดยออกฤทธิ์ยับยั้งเอนไซม์รีเวิร์สทรานสคริปเตสของรีโทรไวรัส จึงส่งผลทำให้การเชื่อมต่อสายดีเอ็นเอของรีโทรไวรัสหยุดชะงัก เชื้อรีโทรไวรัสจึงไม่สามารถเพิ่มจำนวนได้ 
 ///// ยาอะบาคาเวียร์มีรูปแบบการจัดจำหน่ายอย่างไร? ///// 
รูปแบบที่มีจำหน่ายของยาอะบาคาเวียร์ในประเทศไทย มีรูปแบบทางเภสัชภัณฑ์เป็นยารับประทาน ดังนี้ 
 
- ยาเม็ดอะบาคาเวียร์ขนาด 300 มิลลิกรัม 
- นอกจากนี้ยังมียารับประทานสูตรผสมระหว่างยาอะบาคาเวียร์กับยาต้านรีโทรไวรัสชนิดอื่นอีก เช่น ยา Kivexa® ประกอบด้วย ยาอะบาคาเวียร์ 600 มิลลิกรัม และ ยาลามิวูดีน(Lamivudine) 300 มิลลิกรัม 
 ///// ยาอะบาคาเวียร์มีวิธีใช้ยาอย่างไร? ///// 
ขนาดยาอะบาคาเวียร์สำหรับการรักษาการติดเชื้อเอชไอวี (HIV) เช่น 
- เด็กอายุตั้งแต่ 3 เดือน – 18 ปี: รับประทาน 16 มิลลิกรัมต่อน้ำหนักตัว 1กิโลกรัม แบ่งให้วันละ1 - 2 ครั้งตามคำสั่งแพทย์ 
- ผู้ใหญ่อายุมากกว่า 18 ปี: รับประทาน 300 มิลลิกรัม วันละ 2 ครั้ง (ห่างกัน 12 ชั่วโมง) หรือ 600 มิลลิกรัม วันละ1 ครั้ง 
- ขนาดยาในผู้ป่วยไตบกพร่อง/โรคไต: ไม่มีขนาดยาที่แนะนำสำหรับผู้ป่วยที่มีการทำงานของไตบกพร่อง  สามารถใช้ขนาดยาเท่ากับขนาดยาของผู้ใหญ่ โดยใช้ยาอย่างระมัดระวังโดยติดตามอาการไม่พึงประสงค์(ผลข้างเคียง)จากยาอย่างใกล้ชิดตามคำสั่งแพทย์ พยาบาล เภสัชกร 
- ขนาดยาในผู้ป่วยตับบกพร่อง/โรคตับ: พิจารณาลดขนาดยาในผู้ป่วยที่มีการทำงานของตับบกพร่องระดับความรุนแรงปานกลาง และพิจารณาหยุดใช้ยานี้ในผู้ป่วยที่มีการทำงานของตับบกพร่องรุนแรง 
- เด็กอายุต่ำกว่า 3 เดือน: ยังไม่มีข้อมูลทางคลินิกที่แน่ชัดในด้านความปลอดภัยและขนาดยา การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยา และระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น   ไม่สามารถใช้ทดแทนคำสั่งใช้ยาของแพทย์ผู้รักษาได้  การใช้ยาที่เหมาะสม  ควรต้องปรึกษา แพทย์ หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะบาคาเวียร์ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยา /แพ้อาหาร/ แพ้สารเคมีทุกชนิด 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาอะบาคาเวียร์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อนแล้ว 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือกำลังให้นมบุตร เพราะ ยาอะบาคาเวียร์สามารถผ่านรก และน้ำนมได้ ซึ่งอาจทำให้ยาเข้าสู่ตัวทารกและก่อให้เกิดผลข้างเคียงได้   ดังนั้น จึงไม่แนะนำให้หญิงที่กำลังได้รับยาอะบาคาเวียร์อยู่ให้นมบุตร เพื่อหลีกเลี่ยงการถ่ายทอดเชื้อเอชไอวีจากแม่สู่ลูก และป้องกันอาการข้างเคียงของยานี้ต่อบุตร 
- แจ้งบุคลากรทางการแพทย์ หากช่วงที่ผ่านมาลืมกินยานี้/ไม่ได้รับยานี้ หรือมีเหตุทำให้ไม่สามารถรับประทานยานี้ได้อย่างสม่ำเสมอทุกวันได้  เนื่องจาก ยาอะบาคาเวียร์เป็นยาจำเป็นที่ต้องรับประทานอย่างสม่ำเสมอ และตรงเวลาอย่างเคร่งครัดทุกวัน ตัวยาจึงจะมีประสิทธิภาพในการควบคุมโรค 
 ///// หากลืมรับประทานยาควรทำอย่างไร? ///// 
ความถี่ในการรับประทานยาอะบาคาเวียร์ มีวิธีการรับประทานทั้งวันละ 1 ครั้ง  หรือ วันละ 2 ครั้งตามคำสั่งแพทย์ 
กรณีรับประทานยาวันละ 1 ครั้ง แนะนำให้รับประทานยาในเวลาเดียวกันของทุกวัน กรณีรับประทานยาวันละ 2 ครั้ง แนะนำให้รับประทานยาห่างกัน 12 ชั่วโมงอย่างเคร่งครัด เพื่อให้ระดับยาอยู่ในช่วงการรักษาที่สามารถยับยั้งการเติบโตของเชื้อ รีโทรไวรัสได้ 
กรณีลืมรับประทานยาอะบาคาเวียร์ ที่มีวิธีการรับประทานยาเพียงวันละ 1 ครั้ง ให้รับประทานยาทันทีที่นึกขึ้นได้ แต่หากใกล้กับเวลาที่ต้องรับประทานยามื้อถัดไป(วันถัดไป) หมายถึง นึกขึ้นได้ในเวลาเกิน 12 ชั่วโมง จากเวลารับประทานยาปกติ ให้รอรับประทานยามื้อถัดไปเลย โดยไม่ต้องเพิ่มขนาดยาเป็น 2 เท่า 
กรณีลืมรับประทานยาอะบาคาเวียร์ และมีวิธีการรับประทานยาวันละ 2 ครั้ง ให้รับประทานยาทันทีที่นึกขึ้นได้ (หากห่างไม่เกิน 6 ชั่วโมง จากเวลารับประทานปกติ) แต่หากนึกขึ้นได้ในช่วงใกล้กับเวลาที่ต้องรับประทานยามื้อถัดไป (เกินกว่า 6 ชั่วโมงจากเวลารับประทานยาปกติ) ให้รับประทานยามื้อถัดไปในขนาดยาปกติ ข้ามมื้อยาที่ลืมรับประทานไป จากนั้นรับประทานยานี้ ในขนาดปกติต่อไป (ไม่ต้องเพิ่มขนาดยาเป็น 2 เท่า หรือนำยามื้อที่ลืม มารับประทานด้วย) และรับประทานยาในมื้อถัดๆไปในขนาดยาปกติ 
ทั้งนี้ ผู้ป่วยควรตระหนักเสมอว่า การกินยาต้านรีโทรไวรัสไม่สม่ำเสมอ  จะทำให้ระดับยาในเลือดอยู่ในระดับสูงบ้างต่ำบ้าง ซึ่งช่วงที่ระดับยามีขนาดต่ำก็จะเป็นเหมือนการกระตุ้นให้เชื้อรีโทรไวรัสเกิดการกลายพันธุ์จนเป็นสาเหตุของการดื้อยาในเวลาต่อมา 
 ///// ยาอะบาคาเวียร์มีผลไม่พึงประสงค์อย่างไร? ///// 
อาการไม่พึงประสงค์(ผลไม่พึงประสงค์/ผลข้างเคียง/อาการข้างเคียง)ของยาอะบาคาเวียร์ที่พบได้บ่อยทั่วไป ได้แก่  มีผื่นตามร่างกาย,  อาการคลื่นไส้ อาเจียน,  เบื่ออาหาร, ปวดศีรษะ, นอนไม่หลับ, อาการติดเชื้อระบบทางเดินหายใจส่วนบน, อาการหมดแรง/อ่อนแรง, มีไข้ 
ส่วนอาการไม่พึงประสงค์อื่นๆที่รุนแรงจนอาจเป็นอันตรายต่อผู้ป่วย ได้แก่ ภาวะภูมิไวเกินต่อยานี้ (Hypersensitivity reaction) เช่น มีไข้, มีผื่นแพ้เพียงเล็กน้อยถึงรุนแรงขึ้นทั่วตัว  โดยระยะเวลาในการเกิดภาวะภูมิไวเกินนี้พบได้ตั้งแต่ 9 วัน - 6 สัปดาห์แรก ตั้งแต่เริ่มใช้ยานี้ 
อนึ่ง อาการทางผิวหนังอาจพัฒนาความรุนแรงจนเกิดเป็นการแพ้ยาชนิดรุนแรงชนิด สตีเวนจอห์นสัน ซินโดรม (Stevens-Johnson Syndrome) ดังนั้นจึงควรแนะนำให้ผู้ป่วยสังเกตอาการทางผิวหนังที่อาจเกิดขึ้นได้ ดังต่อไปนี้ คือ มีผื่นคันขึ้นตามผิวหนัง หรือตุ่มน้ำขึ้นตามร่างกาย  ร่วมกับมีไข้   มีอาการเจ็บปาก  เจ็บคอ  เจ็บบริเวณเยื่อเมือกในช่องปาก   เจ็บบริเวณช่องคลอด  เจ็บรอบทวารหนัก  เจ็บอวัยวะเพศ  เจ็บรอบตา นัยน์ตาแดงอักเสบ    หากเกิดอาการดังที่กล่าวมาแล้วนั้น ผู้ป่วยจำเป็นต้องรีบกลับไปพบแพทย์/ไปโรงพยาบาลทันที/ฉุกเฉิน   ซึ่งอาจจำเป็นต้องหยุดยาอะบาคาเวียร์และไม่สามารถใช้ยาอะบาคาเวียร์ได้อีกเลย  และกรณีที่อาการทางผิวหนังขยายตัวเป็นบริเวณกว้าง อาจรุนแรงจนเรียกว่า เทนส์ (Toxic Epidermal Necrosis, TENs) ซึ่งมีอันตรายจนอาจถึงแก่ชีวิตได้ 
นอกจากนี้ในผู้ป่วยเพศหญิง,  ผู้ป่วยที่มีการทำงานของตับบกพร่อง, ตั้งครรภ์, ผู้ป่วยโรคอ้วน   ถือเป็นผู้ป่วยกลุ่มเสี่ยงที่อาจเกิดภาวะเลือดเป็นกรดที่เรียกว่า แลคติกแอซิโดซิส (Lactic acidosis: ภาวะเลือดเป็นกรดแลคติก ทำให้เซลล์ร่างกายได้รับออกซิเจนไม่พียงพอ)  และภาวะตับโตรุนแรง ร่วมกับมีไขมันสะสมในตับ/ไขมันพอกตับ (Severe Hepatomegaly with steatosis) โดยแพทย์จะให้หยุดยาอะบาคาเวียร์ หากผู้ป่วยมีอาการทางคลินิก หรือมีผลทางห้องปฏิบัติการว่า มีภาวะแลคติกแอซิโดซิส (Lactic acidosis),   อาการที่เกิดความผิดปกติกับระบบหัวใจและหลอดเลือด  โดยพบว่ายานี้สามารถทำให้เกิดภาวะกล้ามเนื้อหัวใจขาดเลือด (Myocardial infarction, MI)ได้   จึงแนะนำให้ระวังการใช้ยานี้ในผู้ป่วยที่มีความเสี่ยงในการเกิดโรคหัวใจ และโรคหลอดเลือดหัวใจ  เช่น ผู้ป่วย  โรคความดันโลหิตสูง, สูบบุหรี่, โรคไขมันในเลือดสูง, โรคเบาหวาน 
 ///// มีข้อควรระวังการใช้ยาอะบาคาเวียร์อย่างไร? ///// 
มีข้อควรระวังการใช้ยาอะบาคาเวียร์ เช่น 
- ห้ามใช้กับผู้ป่วยที่แพ้ยานี้ หรือแพ้ส่วนประกอบของยานี้ 
- แพทย์ที่วางแผนการรักษาผู้ป่วยด้วยยาอะบาคาเวียร์ ควรทำการตรวจวินิจฉัยทางเภสัชพันธุศาสตร์(Pharmacogenomic testing) ของผู้ป่วยก่อนได้รับยานี้ เพื่อหลีกเลี่ยงอาการไม่พึงประสงค์ที่รุนแรงจากยา และเพิ่มความปลอดภัยแก่ผู้ป่วย 
- ผู้ป่วยที่มียีน/จีนพันธุกรรม(Gene) ที่มีชื่อว่า HLA-B*5701 (Human leukocyte antigen-B*5701)  ปรากฏอยู่บนรหัสพันธุกรรมจะมีความเสี่ยงในการเกิดภาวะภูมิคุ้มกันไวเกิน (Hypersensitivity) และอาการแพ้ยาชนิดรุนแรงเพิ่มสูงขึ้นกว่าผู้ป่วยที่ไม่มียีนพันธุกรรมดังกล่าว ดังนั้นผู้ป่วยที่ตรวจพบยีน HLA-B*5701 แพทย์ควรพิจารณาหลีกเลี่ยงการใช้ยาอะบาคาเวียร์ และบันทึกประวัติให้ระมัดวังการใช้ยาอะบาคาเวียร์แก่ผู้ป่วย 
- ไม่แนะนำให้ใช้ยาอะบาคาเวียร์ในหญิงตั้งครรภ์ หรือกำลังให้นมบุตร เพราะ ยาอะบาคาเวียร์สามารถผ่านรก และน้ำนมได้ ซึ่งอาจทำให้ยานี้เข้าสู่ตัวทารกและก่อให้เกิดผลข้างเคียง     ดังนั้น จึงไม่แนะนำให้หญิงที่กำลังได้รับยาอะบาคาเวียร์อยู่ให้นมบุตร เพื่อหลีกเลี่ยงการถ่ายทอดเชื้อเอชไอวีจากแม่สู่ลูก และเพื่อป้องกันอาการข้างเคียง/ผลข้างเคียงของยานี้ต่อบุตร 
- ระวังการใช้ยาอะบาคาเวียร์เป็นระยะเวลานานๆในผู้ป่วยมีการทำงานของตับบกพร่อง/โรคตับ,  ตั้งครรภ์,  ผู้ป่วยโรคอ้วน,  ผู้ป่วยเพศหญิง,   เนื่องจากมีรายงานการเกิดภาวะเลือดเป็นกรด ที่เรียกว่าแลคติกแอซิโดซิส (Lactic acidosis: ภาวะเลือดเป็นกรดจากการคั่งของกรดแลคติก ทำให้เซลล์ร่างกายได้รับออกซิเจนไม่พียงพอ)  และภาวะตับโตรุนแรงร่วมกับไขมันสะสมในตับ/ไขมันพอกตับ (Severe Hepatomegaly with steatosis)ในผู้ป่วยกลุ่มดังกล่าว โดยควรหยุดยาอะบาคาเวียร์ หากมีอาการทางคลินิกหรือผลทางห้องปฏิบัติการว่า มีภาวะตับโตรุนแรงร่วมกับมีไขมันสะสมในตับ หรือเกิดภาวะเลือดเป็นกรดฯ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง:  ทุกคนต้องตระหนักถึงความปลอดภัยจากการใช้ ”ยา”  ที่รวมถึง ยาแผนปัจจุบันทุกชนิด(รวมยาอะบาคาเวียร์)  ยาแผนโบราญทุกชนิด  อาหารเสริม และสมุนไพรต่างๆเสมอ   เพราะ ยามีทั้งให้คุณและให้โทษ    ดังนั้นเมื่อมีการใช้ยาทุกชนิด ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง  ข้อปฏิบัติพื้นฐานในการใช้ยาทุกชนิด)  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาอะบาคาเวียร์มีปฏิกิริยาระหว่างยากับยาตัวอื่นอย่างไร? ///// 
ยาอะบาคาเวียร์มีปฏิกิริยาระหว่างยากับยาตัวอื่น เช่น 
1. เมื่อใช้ยาอะบาคาเวียร์ ร่วมกับยาเมททาโดน (Methadone: ยาแก้ปวด) ระดับยาเมทาโดนในเลือดจะลดลง เนื่องจากยาอะบาคาเวียร์จะเพิ่มการขจัดยาเมททาโดนออกจากกระแสเลือด ดังนั้นจึงควรหลีกเลี่ยงการใช้ยาร่วมกัน 
2. เมื่อใช้ยาอะบาคาเวียร์ ร่วมกับยาไรบาไวริน (Ribavirin: ยาต้านไวรัสตับอักเสบซี) เนื่องจาก ยาทั้งสองจะเพิ่มความเสี่ยงในการเกิดภาวะแลคติกแอซิโดซิส (Lactic acidosis: ภาวะเลือดเป็นกรดจากกรดแลคติกคั่ง ทำให้เซลล์ร่างกายได้รับออกซิเจนไม่พียงพอ) ดังนั้นจึงควรหลีกเลี่ยงการใช้ยาร่วมกัน 
 ///// ควรเก็บรักษายาอะบาคาเวียร์อย่างไร? ///// 
แนะนำเก็บยาอะบาคาเวียร์ที่อุณหภูมิห้อง ไม่เก็บยาในที่อุณหภูมิสูงเกินกว่า 30 องศาเซลเซียส(Celsius) หรือเก็บยาในห้องที่ร้อนจัดหรือมีความชื้นมาก เช่น  ห้องที่ถูกแสงแดดส่องถึงทั้งวัน ในรถยนต์ ห้องครัว หรือห้องน้ำ  นอกจากนี้ยังควรเก็บยาในภาชนะบรรจุเดิม  และเก็บยาให้พ้นมือเด็กและสัตว์เลี้ยง เก็บยาให้พ้นจากแสงแดด หรือบริเวณที่มีแสงสว่างส่องถึงตัวยาตลอดเวลา ทั้งนี้เพื่อรักษาคุณภาพของยาให้มีประสิทธิภาพตลอดถึงวันสิ้นอายุของยา  หากยาเกิดการเปลี่ยนแปลงลักษณะทางกายภาพ เช่น สี, ลักษณะเม็ดยาปริแตก, ควรทิ้งยาไป 
 ///// ยาอะบาคาเวียร์ชื่ออื่นอีกไหม? ผลิตจากบริษัทอะไรบ้าง? ///// 
ยาอะบาคาเวียร์ที่จำหน่ายในประเทศไทย มียาชื่อการค้า และบริษัทผู้ผลิต เช่น 
อนึ่ง ยาชื่อการค้าของยานี้ในต่างประเทศ เช่น Abamune, Abavir, Abcavir, Abec, Abmune, Virol, Ziagen 
 ///// บรรณานุกรม ///// 
Lacy CF. Amstrong LL, Goldman MP, Lance LL. Drug Information Handbook. 20th ed. Ohio: Lexi-Comp; 2011-12. 
Micromedex Healthcare Series, Thomson Micromedex, Greenwood Village, Colorado 
TIMS (Thailand). MIMS. 130th ed. Bangkok: UBM Medica ;2013
