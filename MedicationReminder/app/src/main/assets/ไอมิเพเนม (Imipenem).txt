ไอมิเพเนม (Imipenem)
 ///// บทนำ ///// 
ยาไอมิเพเนม (Imipenem) เป็นยาในกลุ่มยาปฏิชีวนะเบต้า-แลคแตม (Beta lactam) ถูกค้นพบเมื่อปี ค.ศ. 1980 (พ.ศ. 2523) โดยมีรูปแบบยาแผนปัจจุบันเป็นยาฉีด ธรรมชาติของยานี้จะทนต่อการทำลายจากเอนไซม์ชื่อ เบต้า-แลคแตม เอนไซม์ ที่มีอยู่ในแบคทีเรียบางกลุ่ม ทางคลินิกจึงมักจะนำไปใช้รักษาอาการป่วยจากการติดเชื้อแบคทีเรียที่ใช้ยาปฏิชีวนะตัวอื่นแล้วไม่ได้ผล 
ยาไอมิเพเนมเป็นยาปฏิชีวนะที่ออกฤทธิ์ครอบคลุมแบคทีเรียได้หลายกลุ่ม (อ่านเพิ่มเติมในเว็บ haamor.com บทความเรื่อง แบคทีเรีย) เช่น กลุ่มใช้ออกซิเจนในการดำรงชีวิต (Aerobic), กลุ่มไม่ใช้ออกซิเจนในการดำรงชีวิต (Anaerobic), กลุ่มแกรมบวก (Gram-positive) และกลุ่มแกรมลบ (Gram-negative) จึงทำให้ยาไอมิเพเนมออกฤทธิ์ต่อต้านเชื้อแบคทีเรียชนิดที่มักดื้อต่อยาปฏิชีวนะเช่น Pseudomonas aeruginosa และ Enterococcus ได้ดี แต่อย่างไรก็ตาม ไม่สามารถต่อต้านแบคทีเรียกลุ่ม Methicillin-resistant staphylococcus aureus ได้ 
เมื่อฉีดยาไอมิเพเนมเข้าทางหลอดเลือดดำหรือเข้ากล้ามเนื้อ ตัวยาไอมิเพเนมประมาณ 20% จะเข้าจับกับพลาสมาโปรตีน ยาส่วนใหญ่จะถูกเปลี่ยนโครงสร้างทางเคมีเมื่อผ่านเข้าไปในไตของผู้ป่วย ร่างกายของเด็กและผู้ใหญ่จะมีความสามารถในการกำจัดยา 50% ออกจากกระแสเลือดได้ไม่เท่ากัน โดยเด็กจะใช้เวลาประมาณ 38 นาที ในขณะที่ผู้ใหญ่ต้องใช้เวลาประมาณ 60 นาทีขึ้นไป และยาที่ถูกกำจัดออกเหล่านี้จะถูกขับผ่านทิ้งไปกับปัสสาวะ ปกติยาไอมิเพเนมจะถูกกำจัดทิ้งผ่านทางไต/ปัสสาวะได้อย่างรวดเร็วเมื่อใช้รักษาแบบยาเดี่ยวๆ การรักษาทางคลินิกจึงอาจนำยานี้ไปใช้ร่วมกับสาร Cilastatin (สารที่ช่วยให้ยาไอมิเพเนมออกฤทธิ์ได้ยาวนานขึ้นจากขับยาออกทางไตได้น้อยลง) เพื่อทำให้ประสิทธิภาพของการรักษาดีขึ้น 
คณะกรรมการอาหารและยาของไทยได้บรรจุยาไอมิเพเนมอยู่ในบัญชียาหลักแห่งชาติ โดยมีเงื่อนไขต้องใช้ควบคู่ไปกับยา Cilastatin sodium โดยมีวัตถุประสงค์เพื่อรักษาโรคติดเชื้อในโรงพยาบาลจากแบคทีเรียแกรมลบที่ดื้อต่อยาหลายชนิด ดังนั้นเราจะพบเห็นการใช้ยาไอมิเพเนมได้ตามสถานพยาบาลเท่านั้น และไม่มีจำหน่ายตามร้านขายยาทั่วไป 
 ///// ไอมิเพเนมมีสรรพคุณ (คุณสมบัติ) อย่างไร? ///// 
ยาไอมิเพเนมมีสรรพคุณดังนี้ 
- ใช้ต่อต้านแบคทีเรียที่ตอบสนองต่อไอมิเพเนม 
- ใช้ป้องกันการติดเชื้อแบคทีเรียในช่วงการผ่าตัด 
- รักษาโรคหนองใน/โกโนเรีย (Uncomplicated gonorrhea) 
 ///// ไอมิเพเนมมีกลไกการออกฤทธิ์อย่างไร? ///// 
กลไกการออกฤทธืของยาไอมิเพเนมคือ ตัวยาจะยับยั้งการสังเคราะห์ผนังเซลล์ของแบคทีเรียทั้งชนิดแกรมบวกและลบ นอกจากนี้ไอมิเพเนมยังทนต่อการทำลายจาก Beta-lactamase ซึ่งเป็นเอนไซม์ที่ปล่อยมาทำลายตัวยานี้จากตัวแบคทีเรียอีกด้วย จากกลไกที่กล่าวมาทำให้ไอมิเพเนมมีฤทธิ์ของการรักษาตามสรรพคุณ 
 ///// ไอมิเพเนมมีรูปแบบการจัดจำหน่ายอย่างไร? ///// 
ยาไอมิเพเนมมีรูปแบบการจัดจำหน่ายเป็นยาฉีดที่ผสม Imipenem 500 มิลลิกรัมร่วมกับสาร Cilastatin 500 มิลลิกรัม/ขวด 
 ///// ไอมิเพเนมมีขนาดการบริหารยาอย่างไร? ///// 
ยาไอมิเพเนมมีขนาดการบริหารยา/การใช้ยาสำหรับการติดเชื้อแบคทีเรียที่ตอบสนองต่อยาไอมิเพเนมดังนี้เช่น 
- ผู้ใหญ่: อาจใช้ร่วมกับสาร Cilastatin ซึ่งขึ้นอยู่กับคำสั่งของแพทย์ โดยให้ยาไอมิเพเนมหยดเข้าทางหลอดเลือดดำ 1 - 2 กรัม/วันโดยแบ่งการให้ยาทุกๆ 6 - 8 ชั่วโมง 
- เด็กที่อายุมากกว่า 3 เดือนและมีน้ำหนักตัวมากกว่า 40 กิโลกรัมขึ้นไป: ให้ใช้ยาขนาดเดียวกันกับผู้ใหญ่ 
- เด็กที่อายุมากกว่า 3 เดือนแต่มีน้ำหนักตัวน้อยกว่า 40 กิโลกรัม: ให้หยดยาเข้าหลอดเลือดดำขนาด 15 - 25 มิลลิกรัม/น้ำหนักตัว 1 กิโลกรัมทุกๆ 6 ชั่วโมง 
- เด็กที่อายุ 4 สัปดาห์ - 3 เดือน: ให้หยดยาเข้าหลอดเลือดดำขนาด 25 มิลลิกรัม/น้ำหนักตัว 1 กิโลกรัมทุกๆ 6 ชั่วโมง 
- เด็กอายุ 1 - 4 สัปดาห์: ให้หยดยาเข้าหลอดเลือดดำขนาด 25 มิลลิกรัม/น้ำหนักตัว 1 กิโลกรัมทุกๆ 8 ชั่วโมง 
- เด็กอายุไม่เกิน 1 สัปดาห์: ให้หยดยาเข้าหลอดเลือดดำขนาด 25 มิลลิกรัม/น้ำหนักตัว 1 กิโลกรัมทุกๆ 12 ชั่วโมง 
*****หมายเหตุ: 
- ขนาดการให้ยาไอมิเพเนม 250 - 500 มิลลิกรัม/ครั้ง จะต้องหยดเข้าหลอดเลือดดำในอัตราเวลา 20 - 30 นาทีเป็นอย่างต่ำ 
- ขนาดการให้ยาไอมิเพเนม 750 มิลลิกรัมหรือ 1 กรัม จะต้องหยดเข้าหลอดเลือดดำในอัตรา 40 - 60 นาที 
- ขนาดสูงสุดของยานี้ไม่ควรเกิน 4 กรัม/วัน แต่ 
- ในเด็กที่น้ำหนักตัวน้อยกว่า 40 กิโลกรัมลงมาใช้ยานี้สูงสุดไม่ควรเกิน 2 กรัม/วัน 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไอมิเพเนม ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไอมิเพเนมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// ไอมิเพเนมมีผลไม่พึงประสงค์อย่างไร? ///// 
ยาไอมิเพเนมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น เกิดผื่นคันและลมพิษขึ้นตามผิวหนัง มีไข้ คลื่นไส้ อาเจียน ฟันและ/หรือลิ้นมีสีซีดจาง ผิวหนังอักเสบ ผู้ป่วยบางรายอาจพบอาการ Stevens-Johnson syndrome 
 ///// มีข้อควรระวังการใช้ไอมิเพเนมอย่างไร? ///// 
มีข้อควรระวังการใช้ไอมิเพเนมดังนี้เช่น 
- ห้ามใช้กับผู้ที่แพ้ยานี้หรือผู้ที่มีประวัติแพ้ยาที่มีโครงสร้างของกลุ่มยาเบต้า-แลคแตม (Beta lactam) 
- ระวังการใช้ยานี้กับผู้ป่วยโรคลมชัก โรคตับ โรคไต 
- ระวังการใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไอมิเพเนมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไอมิเพเนมมีปฏิกิริยาระหว่างยากับยาตัวอื่นอย่างไร? ///// 
ยาไอมิเพเนมมีปฏิกิริยาระหว่างยากับยาตัวอื่นดังนี้เช่น 
- การใช้ยาไอมิเพเนมร่วมกับยา Bupropion, Tramadol สามารถเพิ่มความเสี่ยงของการเกิดลมชักกับผู้ป่วย หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาไอมิเพเนมร่วมกับยา Valproic acid สามารถทำให้ความเข้มข้นของยา Valproic acid ในกระแสเลือดลดต่ำลงจึงส่งผลให้ฤทธิ์ที่คอยควบคุมอาการชักของยา Valproic acid ลดต่ำ ลงไปด้วย หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาไอมิเพเนมร่วมกับยาเม็ดคุมกำเนิดอาจทำให้ประสิทธิภาพของยาเม็ดคุมกำเนิดด้อยประสิทธิภาพลงหรืออาจทำให้การมีประจำเดือนผิดปกติไป เพื่อลดความเสี่ยงต่อการตั้งครรภ์ เมื่อใช้ยาทั้ง 2 ร่วมกัน ผู้ป่วยควรเลี่ยงการมีเพศสัมพันธ์หรือใช้ถุงยางอนามัยชายในการป้องกันร่วมด้วย 
- การใช้ยาไอมิเพเนมร่วมกับยา Entecavir (ยารักษาไวรัสตับอักเสบ บี) อาจทำให้ความเข้มข้นของยาทั้ง 2 ตัวในกระแสเลือดเพิ่มสูงขึ้น จนอาจเป็นผลให้เกิดอาการข้างเคียงของยาติดตามมา หากจำเป็นต้องใช้ยาทั้ง 2 ตัวร่วมกันแพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาไอมิเพเนมอย่างไร? ///// 
ควรเก็บยาไอมิเพเนมภายใต้อุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาที่หมดอายุ 
 ///// ไอมิเพเนมมีชื่ออื่นอีกไหม? ผลิตจากบริษัทอะไรบ้าง? ///// 
ยาไอมิเพเนมที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Imipenem [2015,March28]
	2 http://drug.fda.moph.go.th:81/nlem.in.th/medicine/essential/list/85#item-8596 [2015,March28]
	3 http://www.mims.com/Thailand/drug/search/?q=imipenem [2015,March28]
	4 http://www.mims.com/USA/drug/info/imipenem/?type=full&amp;mtype=generic#Dosage [2015,March28]
	5 http://www.drugs.com/drug-interactions/cilastatin-imipenem-index.html?filter=3&amp;generic_only= [2015,March28]
