นาลมีฟีน (Nalmefene)
 ///// บทนำ ///// 
ยานาลมีฟีน (Nalmefene หรือ Nalmefene hydrochloride หรือ Nalmefene HCl  หรือ Nalmetrene หรือ Nalmefene hydrochloride dihydrate) เป็นยาในกลุ่มโอปิออยด์ แอนตาโกนิสต์(Opioid antagonist)     ทางคลินิกนำมาใช้รักษาอาการติดสุราหรือติดสาร/ยาเสพติด  สำหรับยานาลมีฟีนชนิดรับประทานจะถูกออกแบบมาใช้บำบัดอาการผู้ติดสุรา  ส่วนยาฉีดถูกออกแบบมาบำบัดอาการของผู้ที่ติดยาเสพติด ในบทความนี้จะขอมุ่งประเด็นเรื่องการบำบัดอาการติดสุราเป็นสำคัญ  เหตุผลประการหนึ่งที่ทางการแพทย์ให้ความสนใจต่อการใช้ยาเลิกเหล้า/สุราคือ มีตัวเลขผู้เสียชีวิตจากสุราในแถบยุโรปเป็นจำนวนเฉลี่ยมากถึงประมาณ 137,000 คน/ปี  การพัฒนายานาลมีฟีนขึ้นมา มีวัตถุประสงค์ต้องการลดจำนวนผู้เสียชีวิตจากสุรา ซึ่งต้องอาศัยการรณรงค์ให้ผู้บริโภคมีความเข้าใจถึงพิษของสุราและรักสุขภาพตนเองมากขึ้นร่วมด้วย  สิ่งสำคัญ ผู้บริโภคสุราจะต้องมีความตั้งใจและให้ความร่วมมือในการบำบัดรักษาจึงจะทำให้การเลิกสุราสัมฤทธิ์ผล  เกณฑ์ที่ใช้ตัดสินว่าบุคคลใดมีการดื่มสุราจัดหรือไม่ ถูกแบ่งออกตามเพศของผู้บริโภค  “ในบุรุษที่มีการดื่มสุราและทำให้มีปริมาณแอลกอฮอล์บริสุทธิ์ในร่างกายมากกว่า 60 กรัม/วัน และมากกว่า 40 กรัมในสตรี” ถือได้ว่ามีการดื่มสุราจัด และจัดว่าเป็นกลุ่มเสี่ยงต่อการติดสุรา  ธรรมชาติของยานาลมีฟีนจะมีกลไกการออกฤทธิ์ที่สมองของมนุษย์ ทำให้ลดอาการอยากดื่มสุรา และส่งผลให้ผู้ป่วยไม่รู้สึกได้รับความทรมานทางจิตใจเมื่อไม่ได้ดื่มสุรา 
ข้อจำกัด-ข้อควรทราบเกี่ยวกับการใช้ยานาลมีฟีนเพื่อบำบัดการติดสุรามีดังนี้ เช่น 
- ยานาลมีฟีนไม่มีฤทธิ์เสพติด จึงไม่ทำให้ผู้บริโภค/ผู้ป่วยติดยานาลมีฟีนแทนการติดสุรา 
- ห้ามใช้ยานาลมีฟีน หากเคยมีประวัติแพ้ยานี้ และ/หรือแพ้ส่วนประกอบในสูตรตำรับยานี้ 
- ห้ามใช้ยานาลมีฟีนกรณีเป็นผู้ที่กำลังได้รับยาแก้ปวดประเภทมีฤทธิ์เสพติดอย่าง Morphine หรือ Oxycodone ด้วยจะทำให้เกิดภาวะยาตีกัน(ปฏิกิริยาระหว่างยา)ตามมา 
- ห้ามใช้ยานาลมีฟีนกับผู้ที่มี ตับหรือไต ทำงานผิดปกติอย่างรุนแรง ด้วยอวัยวะ
ดังกล่าวมีความสำคัญในกระบวนการทำลายโครงสร้างของยานาลมีฟีน และ
ช่วยกำจัดยาชนิดนี้ทิ้งออกจากร่างกายทางอุจจาระและทางปัสสาวะ  หากตับและไตทำงานได้ไม่เต็มที่จะเกิดการสะสมของยานาลมีฟีนในร่างกายจนอาจก่อให้เกิดผลเสีย(ผลข้างเคียงรุนแรง)ตามมา 
- ห้ามใช้ยานาลมีฟีนกรณีที่ผู้บริโภคมีอาการถอนยาของสุราอย่างรุนแรง เช่น 
การได้ยินหรือมองเห็นสิ่งที่ไม่มีจริงในขณะนั้น หรือจะกล่าวว่ามีอาการประสาทหลอน	 ตลอดจนมีอาการชัก หรือร่างกายอยู่ในอาการสั่น 
- ผู้ที่ต้องเข้ารับการผ่าตัด ต้องเว้นการใช้ยานาลมีฟีนอย่างน้อย 1 สัปดาห์ก่อนผ่าตัด เพราะในกระบวนการผ่าตัดอาจต้องใช้ยาประเภทโอปิออยด์(Opioid)ที่มีฤทธิ์ระงับอาการปวด  	  เพราะยานาลมีฟีนจะออกฤทธิ์ต่อต้านกับยากลุ่มโอปิออยด์ดังกล่าวจนทำให้การใช้ยากลุ่มโอปิออยด์ไม่เป็นผลสำเร็จ และจะทำให้ผู้ป่วยได้รับความรู้สึกเจ็บปวดจากการผ่าตัดตามมา 
- ผู้บริโภคกลุ่มสูงอายุ (65 ปีขึ้นไป) อาจได้รับผลข้างเคียงจากการใช้ยานาลมีฟีนมากกว่าผู้ป่วยกลุ่มอื่น แพทย์เท่านั้นจึงจะสามารถพิจารณาความเหมาะสมการใช้ยา	  นาลมีฟีนกับผู้ป่วยกลุ่มนี้ 
- ห้ามใช้ยานาลมีฟีนกับผู้ที่มีอายุต่ำกว่า 18 ปีลงมา  ด้วยยังไม่มีข้อมูลความปลอดภัยของการใช้ยาชนิดนี้ต่อกลุ่มผู้ป่วยที่มีอายุน้อย 
- การจะรับประทานยาใดๆร่วมกับยานาลมีฟีน ต้องอยู่ภายใต้คำสั่งแพทย์เท่านั้น  ทั้งนี้เพื่อหลีกเลี่ยงภาวะยาตีกันตามมา 
โดยทั่วไป ก่อนที่ผู้ป่วยจะได้รับยานาลมีฟีนจากแพทย์กลับมาใช้บำบัดรักษา  แพทย์จะต้องทำการตรวจประเมินสภาพร่างกายของผู้ป่วยเป็นเวลา 2 สัปดาห์ก่อนเริ่มใช้ยานี้  ประกอบกับต้องมีข้อตกลงระหว่างแพทย์และผู้ป่วยในเรื่อง วินัย  ความซื่อสัตย์  ความมุ่งมั่นต่อการ ละ-ลด-เลิก การดื่มสุรา 
ยานาลมีฟีน ขณะนี้ยังไม่มีการจัดจำหน่ายในประเทศไทย แต่ในต่างประเทศบางประเทศจะพบเห็นการจำหน่ายยาชนิดนี้ภายใต้ชื่อการค้าว่า Selincro และ Revex 
 
 ///// นาลมีฟีนมีสรรพคุณ(คุณสมบัติ)อย่างไร ///// 
ยานาลมีฟีนมีสรรคุณ/ข้อบ่งชี้ เป็นยาในกลุ่ม Opioid antagonist ถูกนำมาใช้เป็นยาเลิกสุรา และบำบัดอาการของผู้ที่ติดสาร/ยาเสพติด 
 
 ///// นาลมีฟีนมีกลไกการออกฤทธิ์อย่างไร? ///// 
ยานาลมีฟีนเป็นยาที่มีกลไกการออกฤทธิ์ต่อตัวรับ(Receptor)ในสมองที่มีชื่อเรียกว่า Mu-opioid receptor และ Delta-opioid receptor โดยนาลมีฟีนจะแสดงฤทธิ์ต่อต้านสารเสพติดประเภทโอปิออยด์(Opioid)  ส่งผลให้สมองลดความพึงพอใจ และความต้องการสารเสพติดต่างๆ เช่น สุรา เฮโรอีน  มอร์ฟีน  จึงทำให้เป็นที่มาของสรรพคุณ 
 
 ///// นาลมีฟีนมีรูปแบบการจัดจำหน่ายอย่างไร? ///// 
ยานาลมีฟีนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Nalmefene hydrochloride dihydrate   ขนาด 18 มิลลิกรัม/เม็ด เหมาะสำหรับใช้เพื่อเลิกสุรา 
- ยาฉีด ที่ประกอบด้วยตัวยา Nalmefene hydrochloride ขนาด 100 ไมโครกรัม/มิลลิลิตร  เหมาะที่จะใช้ในสถานพยาบาลเพื่อบำบัดอาการของผู้ที่ติดสาร/ยาเสพติด 
 
 ///// นาลมีฟีนมีขนาดรับประทานอย่างไร? ///// 
ยานาลมีฟีนมีขนาดรับประทานสำหรับบำบัดอาการติดสุรา เช่น 
- ผู้ใหญ่อายุตั้งแต่ 18 ปีขึ้นไป:  เมื่อมีความอยากดื่มสุราให้รับประทานยานี้ 1 เม็ด  ควรรับประทานยานี้ล่วงหน้า 1–2 ชั่วโมงก่อนที่จะเริ่มดื่มสุรา สามารถรับประทานยานี้ ก่อนหรือ หลังอาหารก็ได้ *แต่ห้ามรับประทานยานี้พร้อมสุรา  และ*ที่สำคัญ ห้ามรับประทานยานี้เกิน 1 เม็ด/วัน 
- ผู้อายุต่ำกว่า 18 ปี:  ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในวัยนี้  การใช้ยานี้ในวัยนี้  จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- สำหรับผู้ป่วย โรคไต  โรคตับ ที่มีอาการไม่รุนแรงมาก  ไม่จำเป็นต้องปรับขนาดรับประทานแต่อย่างใด 
- แพทย์จะติดตามผลการรักษาของยานี้ภายในประมาณ 4 สัปดาห์นับจากวันที่เริ่มใช้ยานี้  ผู้ป่วยควรมาพบแพทย์/มาโรงพยาบาลเพื่อบอกเล่าอาการตามที่แพทย์นัดหมายทุกครั้ง 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยานาลมีฟีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น  โรคตับ  โรคไต  รวมทั้งกำลังกินยา/ใช้ยาอะไรอยู่เพราะยานาลมีฟีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยานาลมีฟีน สามารถรับประทานทันทีเมื่อนึกขึ้นได้  แต่อย่างไรก็ตาม เพื่อประสิทธิผลของการรักษาควรรับประทานยานาลมีฟีนให้ตรงตามคำแนะนำของแพทย์ 
 
 ///// นาลมีฟีนมีผลไม่พึงประสงค์อย่างไร? ///// 
ยานาลมีฟีน สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น เบื่ออาหาร  คลื่นไส้อาเจียน  ปากแห้ง 
- ผลต่อระบบประสาท: เช่น วิงเวียน   ปวดศีรษะ  ง่วงนอน   ความรู้สึกสัมผัสเพี้ยน                                   ตัวสั่น  เกิดภาวะหย่อน/ลดการรับรู้ร้อนเย็น 
- ผลต่อผิวหนัง: เช่น เกิดภาวะหลั่งเหงื่อมาก 
- ผลต่อระบบหัวใจและหลอดเลือด: เช่น หัวใจเต้นเร็ว  ชีพจรเต้นผิดปกติ 
- ผลต่อสภาพจิตใจ:  เช่น มีอาการนอนไม่หลับ  รู้สึกสับสน   กระสับกระส่าย   ประสาทหลอน  สมรรถภาพทางเพศถดถอย 
- ผลต่อกล้ามเนื้อ:  เช่น กล้ามเนื้อหดเกร็งตัว/เป็นตะคริว 
- ผลต่อระบบการเผาผลาญพลังงานของร่างกาย: เช่น น้ำหนักตัวลดลง 
 
 ///// มีข้อควรระวังการใช้นาลมีฟีนอย่างไร? ///// 
มีข้อควรระวังการใช้ยานาลมีฟีน เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มี โรคตับ  โรคไต  ในระดับที่รุนแรง 
- ห้ามใช้กับผู้ที่กำลังมีอาการถอนยา 
- ห้ามใช้กับผู้ที่ใช้ยาแก้ปวดประเภทสาร/ยาเสพติด 
- ห้ามใช้ยานี้กับผู้ที่มีอายุต่ำกว่า 18 ปี 
- ห้ามปรับเปลี่ยนขนาดรับประทานเอง 
- หลีกเลี่ยงการใช้ยานี้นานเกิน 1 ปี 
- ขณะที่ใช้ยานี้  แพทย์ พยาบาล เภสัชกร จะย้ำเตือนมิให้ผู้ป่วยกลับไปเสพสุรา หรือสาร/ยาเสพติดอีก 
- ระวังการใช้ยานี้กับสตรีมีครรภ์/ตั้งครรภ์ และสตรีในภาวะให้นมบุตร  การจะใช้ยานี้กับผู้ป่วยกลุ่มนี้ต้องเป็นไปตามคำสั่งแพทย์เท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยานาลมีฟีนด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้อง
ปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// นาลมีฟีนมีปฏิกิริยาระหว่างยากับยาตัวอื่นอย่างไร? ///// 
ยานาลมีฟีนมีปฏิกิริยาระหว่างยากับยาตัวอื่น เช่น 
- การใช้ยานาลมีฟีนร่วมกับยากลุ่ม  ยาแก้ไอ   ยาแก้หวัด  ยาแก้ท้องเสีย  และยาแก้ปวดที่มีส่วนประกอบของยาเสพติด  อาจทำให้ประสิทธิภาพของยากลุ่มต่างๆดังกล่าวลดน้อยลงไป  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยานาลมีฟีนร่วมกับยา  Diclofenac,  Medroxyprogesterone acetate Fluconazole, Meclofenamic acid, จะทำให้ระดับยานาลมีฟีนในกระแสเลือดเพิ่มสูงขึ้น                      จนเป็นเหตุให้เกิดพิษ(ผลข้างเคียงรุนแรง)ต่อร่างกายผู้ป่วยจากยานาลมีฟีนตามมา หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยานาลมีฟีนร่วมกับยา Dexamethasone, Phenobarbital, Rifampicin, Omeprazole  อาจทำให้ประสิทธิภาพในการบำบัดอาการเสพติดสุราของยานาลมีฟีนด้อยลงไป  เพื่อป้องกันเหตุการณ์ดังกล่าว ควรหลีกเลี่ยงการใช้ยาร่วมกัน 
 
 ///// ควรเก็บรักษานาลมีฟีนอย่างไร? ///// 
ควรเก็บยานาลมีฟีน ตามเงื่อนไขที่ระบุในเอกสารกำกับยา  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ 
และเก็บยาในภาชนะที่ปิดมิดชิด พ้นแสง/ ความร้อนและความชื้น 
 
 ///// นาลมีฟีนมีชื่ออื่นอีกไหม? ผลิตจากบริษัทอะไรบ้าง? ///// 
ยานาลมีฟีน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Nalmefene [2017,Nov11] 
https://www.drugs.com/cdi/nalmefene.html [2017,Nov11] 
https://www.ncbi.nlm.nih.gov/pmc/articles/PMC4133028/ [2017,Nov11] 
http://www.mims.com/thailand/drug/info/nalmefene/?type=brief&amp;mtype=generic [2017,Nov11] 
http://www.ema.europa.eu/docs/en_GB/document_library/EPAR_-_Product_Information/human/002583/WC500140255.pdf  [2017,Nov11] 
https://www.accessdata.fda.gov/drugsatfda_docs/label/2006/020459s006lbl.pdf [2017,Nov11] 
https://academic.oup.com/ijnp/article/17/4/675/645891/Nalmefene-for-the-treatment-of-alcohol-dependence [2017,Nov11]
