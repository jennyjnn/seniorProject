ไดไฮโดรอาร์เทมิซินิน (Dihydroartemisinin)
 ///// บทนำ ///// 
ยาไดไฮโดรอาร์เทมิซินิน(Dihydroartemisinin)หรือในชื่ออื่น คือ ไดไฮโดรควินเฮาซู (Dihydroquinghaosu) หรืออาร์เทนิมอล (Artenimol) เป็นยาอนุพันธ์ของยาอาร์เทมิซินิน (Artemisinin) ใช้รักษาการติดเชื้อมาลาเรีย/ไข้จับสั่น ซึ่งมีการแพร่ระบาดในทวีป  อเมริกา  อาฟริกา และเอเชีย รวม 22 ประเทศ  ข้อบ่งใช้ทางคลินิก ระบุว่ายาไดไฮโดรอาร์เทมิซินินเหมาะที่จะใช้รักษาการติดเชื้อมาลาเรียในระยะรุนแรง รวมถึงการติดเชื้อที่สมองโดยมีสาเหตุจากเชื้อมาลาเรียสายพันธ์ย่อย Plasmodium falciparum (P. falciparum) 
ยาไดไฮโดรอาร์เทมิซินิน  มีกลไกการออกฤทธิ์ต่อเชื้อมาลาเรียได้เป็นอย่างดี  โดยสามารถฆ่าเชื้อมาลาเรียที่ดื้อต่อตัวยาคลอลาควิน (Qualaquin/ Quinine) และยาไพเพอราควิน(Piperaquine) 
ยาไดไฮโดรอาร์เทมิซินิน จัดเป็นยาที่ก่อให้เกิดพิษ(ผลข้างเคียงรุนแรง)กับร่างกายได้น้อย  มีรูปแบบเภสัชภัณฑ์ทั้งยาชนิดรับประทาน และยาเหน็บทวารหนัก  การดูดซึมของยานี้ผ่านจากระบบทางเดินอาหารเข้าสู่กระแสเลือดทำได้เพียงประมาณ 12%  ตับจะคอยทำลายและเปลี่ยนแปลงโครงสร้างของยานี้อย่างต่อเนื่อง  ร่างกายจะใช้เวลาประมาณ 4–11 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับอุจจาระ 
กลไกการออกฤทธิ์ของยาไดไฮโดรอาร์เทมิซินิน  จะไปรบกวนการทำงานของเยื่อหุ้มเซลล์รวมถึงรบกวนการจำลองสารพันธุกรรมของเชื้อมาลาเรีย  ส่งผลให้หมดสภาพของการเจริญพันธุ์และตายลงในที่สุด 
ยาไดไฮโดรอาร์เทมิซินินถูกออกแบบมาให้ใช้ได้กับผู้ใหญ่และเด็ก แต่มีข้อห้ามใช้กับสตรีมีครรภ์/ตั้งครรภ์  การใช้ยานี้จะต้องรับประทานยาต่อเนื่อง 7 วัน โดยมีขนาดรับประทานที่แตกต่างกันตามเกณฑ์อายุของผู้ป่วย  ระหว่างการใช้ยานี้ ผู้ป่วย                      มักไม่พบอาการข้างเคียง(ผลข้างเคียง)แต่อย่างใด แต่ก็มีอาการข้างเคียงที่อาจพบเห็นได้บ้าง เช่น  ปวดศีรษะ  คลื่นไส้  เบื่ออาหาร  บางครั้งอาจก่อให้เกิดอาการ วิงเวียน หมดแรง/อ่อนล้า   ปวดข้อ  ปวดกล้ามเนื้อ  หรือในผู้ป่วยบางราย ยานี้อาจทำให้ค่าเอนไซม์การทำงานของตับในเลือดสูงขึ้นชั่วคราวระหว่างการใช้ยานี้ 
ข้อมูลทางคลินิกของการใช้ยาไดไฮโดรอาร์เทมิซินินเดี่ยวๆในการบำบัดโรคมาลาเรียพบว่า โอกาสที่จะเป็นมาลาเรียซ้ำกลับมาใหม่ค่อนข้างสูง ขณะที่การใช้ยาต้านมาลาเรียอย่างไพเพอราควินในเชิงป้องกันการติดเชื้อ ก็พบว่าตัวเชื้อมีโอกาสดื้อยาได้                  มากยิ่งขึ้น  นักวิทยาศาสตร์จึงได้ศึกษานำยาไดไฮโดรอาร์เทมิซินินมาใช้รวมกับยาไพเพอราควิน ได้เป็นสูตรตำรับที่มีประสิทธิภาพในการรักษาและลดภาวะการดื้อยาของเชื้อมาลาเรียได้ดีระดับหนึ่ง   ทางคลินิกจึงมีการผลิตสูตรตำรับประเภทยาผสมร่วมและสูตรตำรับยาเดี่ยวให้พบเห็นทั้ง 2 แบบ  การเลือกใช้สูตรตำรับผสมหรือสูตรตำรับแบบ                  ยาเดี่ยวในการรักษามาลาเรียจะเป็นไปตามดุลยพินิจของแพทย์ 
นอกจากนี้ ผู้ป่วยอาจต้องเข้ารับการตรวจเลือดซ้ำหลังการรับประทานยาจนครบเทอมของการรักษาเพื่อประเมินสภาพร่างกายว่ายังมีเชื้อมาลาเรียหลงเหลืออีกหรือไม่ การใช้ยารักษามาลาเรียเป็นเรื่องปลายเหตุ  ผู้บริโภค/ผู้ป่วยที่มีความจำเป็นต้องเข้าไปในพื้นที่ที่มีมาลาเรียชุกชุม ควรป้องกันการติดเชื้อที่มีพาหะเป็นยุงก้นปล่องโดยการใช้โลชั่นทากันยุง  สวมเสื้อผ้าหนาๆที่มิดชิด  การนอนในมุ้ง/มุ้งลวดเพื่อป้องกันยุงกัด รวมถึงการใช้ยารับประทานในเชิงป้องกันร่วมด้วย โดยการปรึกษาแพทย์ก่อนที่จะเข้าไปในพื้นที่เหล่านั้น  และหากไม่มีความจำเป็นใดๆก็ควรเลี่ยงการเข้าพื้นที่ที่ถูกประกาศว่ามีการระบาดของมาลาเรีย 
 
 ///// ไดไฮโดรอาร์เทมิซินินมีสรรพคุณ(คุณสมบัติ)อย่างไร? ///// 
ยาไดไฮโดรอาร์เทมิซินินมีสรรพคุณ/ข้อบ่งใช้ คือ 
- เป็นยาบำบัดรักษาโรคมาลาเรียที่มีสาเหตุจากเชื้อสายพันธ์ย่อย  P.falciparum  สามารถรักษาอาการมาลาเรียขึ้นสมอง รวมถึงใช้กำจัดเชื้อมาลาเรียที่ดื้อต่อยาต้านมาลาเรียชนิดอื่น 
 
 ///// ไดไฮโดรอาร์เทมิซินินมีกลไกการออกฤทธิ์อย่างไร? ///// 
เชื้อมาลาเรียในร่างกายของสิ่งมีชีวิตรวมถึงในคน มีรูปร่างและชื่อเรียกแตกต่างกันตามระยะเวลาของการเจริญเติบโต  ตัวยาไดไฮโดรอาร์เทมิซินินจะมีกลไกการออกฤทธิ์ต้านเชื้อมาลาเรียในระยะที่เรียกว่า ชิซอนต์(Schizont)ได้ค่อนข้างดี  แต่ไม่สามารถต่อต้านเชื้อมาลาเรียในระยะที่เรียกว่า Exoerythrocytic,  ระยะSporogony, และ ระยะGametocyte, โดยตัวยาจะไปรบกวนการทำงานของเยื่อหุ้มเซลล์ในเชื้อมาลาเรีย  ทำให้เชื้อที่ฝังตัวในเม็ดเลือดแดง หมดความสามารถในการนำน้ำตาลกลูโคส(Glucose)มาใช้เป็นพลังงาน จนเกิดผลกระทบต่อการจำลองสารพันธุกรรม  จากกลไกนี้ ส่งผลสืบเนื่องมิให้เกิดการเจริญเติบโต/หยุดการกระจายพันธุ์และทำให้เชื้อมาลาเรียตายลงในที่สุด 
 
 ///// ไดไฮโดรอาร์เทมิซินินมีรูปแบบการจัดจำหน่ายอย่างไร? ///// 
ยาไดไฮโดรอาร์เทมิซินินมีรูปแบบการจัดจำหน่าย เช่น 
- ยาเม็ดชนิดรับประทานที่มีตัวยา Dihydroartemisinin ขนาด 40 และ 60 มิลลิกรัม/เม็ด 
- ยาน้ำชนิดรับประทานที่มีตัวยา Dihydroartemisinin ขนาด 10 มิลลิกรัม/5 มิลลิลิตร 
- ยาเหน็บทวารที่ประกอบด้วยตัวยา Dihydroartemisinin ขนาด 40 มิลลิกรัม/แท่ง 
- ยาเม็ดชนิดรับประทานที่ประกอบด้วยตัวยา Piperaquine 320 มิลลิกรัม + Dihydroartemisinin 40 มิลลิกรัม/เม็ด,    Piperaquine 160 มิลลิกรัม + Dihydroartemisinin 20 มิลลิกรัม/เม็ด 
- ยาแคปซูลชนิดรับประทานที่ประกอบด้วยตัวยา Piperaquine  320 มิลลิกรัม + Dihydroartemisinin 40 มิลลิกรัม/แคปซูล 
 
 ///// ไดไฮโดรอาร์เทมิซินินมีขนาดการบริหารยาอย่างไร? ///// 
ยาไดไฮโดรอาร์เทมิซินิน มีขนาดการบริหารยา/ใช้ยา เช่น 
ก.	กรณีใช้เป็นยารับประทาน: ควรรับประทานยานี้พร้อมอาหาร หรือตามที่แพทย์สั่ง 
- ผู้ใหญ่: รับประทานยาขนาด 120 มิลลิกรัม ในวันแรก  วันที่ 2 ถึงวันที่ 7 รับประทานยาขนาด 60 มิลลิกรัม/วัน 
- เด็กอายุ 11 – 15 ปี: รับประทานยาขนาด 90 มิลลิกรัม ในวันแรก วันที่ 2 ถึงวันที่ 7 รับประทานยาขนาด 45 มิลลิกรัม/วัน 
- เด็กอายุ 7 – 10 ปี: รับประทานยาขนาด 60 มิลลิกรัม ในวันแรก วันที่ 2 ถึงวันที่ 7 รับประทานยาขนาด 30 มิลลิกรัม/วัน 
- เด็กอายุ 4 – 6 ปี:	รับประทานยาขนาด 40 มิลลิกรัม ในวันแรก วันที่ 2 ถึงวันที่ 7 รับประทานยาขนาด 20 มิลลิกรัม/วัน 
- เด็กอายุ 1 – 3 ปี:	รับประทานยาขนาด 30 มิลลิกรัม ในวันแรก วันที่ 2 ถึงวันที่ 7 รับประทานยาขนาด 15 มิลลิกรัม/วัน 
- เด็กอายุต่ำกว่า 1 ปี: ขึ้นกับดุลพินิจของแพทย์ผู้รักษา เป็นกรณีๆไป 
ข.กรณีใช้ยาแบบเหน็บทวารขนาด 40 มิลลิกรัม/แท่ง: 
- ผู้ใหญ่: วันแรกเหน็บยาเข้าทวารหนัก 2 แท่ง (80 มิลลิกรัม) วันละ 2 ครั้ง เช้า-เย็นวันที่ 2 ถึงวันที่ 7 เหน็บยา  2 แท่ง (80 มิลลิกรัม) วันละครั้ง รวมขนาดยาที่ผู้ป่วยต้องได้รับ 640 มิลลิกรัม 
- เด็ก: ขึ้นกับดุลพินิจของแพทย์ผู้รักษา เป็นกรณีๆไป 
อนึ่ง: 
- รูปแบบของยาเหน็บทวาร มักจะใช้กับผู้ป่วยที่ไม่สามารถรับประทานยาได้ตามปกติ 
- ไม่จำเป็นต้องนำยาเหน็บเข้าตู้เย็นก่อนการใช้ยาหากเก็บยาเหน็บภายใต้อุณหภูมิ 27 องศาเซลเซียส 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไดไฮโดรอาร์เทมิซินิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาไดไฮโดรอาร์เทมิซินิน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากผู้ป่วยลืมรับประทานยาไดไฮโดรอาร์เทมิซินิน ให้รับประทานยาทันทีที่นึกขึ้นได้ กรณีที่เวลารับประทานใกล้เคียงกับการรับประทานยาในครั้งถัดไป ไม่จำเป็นต้องเพิ่มขนาดรับประทานเป็น 2 เท่า ให้รับประทานยาในขนาดปกติ  แต่การลืมรับประทานยาหลายครั้ง ควรต้องรีบกลับมาปรึกษาแพทย์/มาโรงพยาบาล เพื่อปรึกษาแพทย์ เพื่อรับการตรวจร่างกาย และแพทย์ปรับแนวทางการใช้ยา 
อย่างไรก็ดี การใช้ยารักษามาลาเรียทุกชนิดรวมถึงยาไดไฮโดรอาร์เทมิซินิน จะต้องรับประทานหรือใช้ยาอย่างต่อเนื่อง ผู้ป่วยควรรับประทานยาตรงตามขนาดและตรงเวลาในแต่ละวันจนครบเทอมของการรักษาตามแพทย์สั่ง 
 
 ///// ไดไฮโดรอาร์เทมิซินินมีผลไม่พึงประสงค์อย่างไร? ///// 
ยาไดไฮโดรอาร์เทมิซินินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้  เบื่ออาหาร 
- ผลต่อระบบประสาท:  เช่น  วิงเวียน  ปวดศีรษะ 
- ผลต่อระบบหัวใจและหลอดเลือด:  เช่น  ปาก-ลิ้นมีอาการบวม 
- ผลต่อตับ:  เช่น  ค่าเอนไซม์การทำงานของตับในเลือดสูงขึ้น  เกิดดีซ่าน  ตับอักเสบ 
- ผลต่อไต:  เช่น  ปัสสาวะมีสีคล้ำ 
- ผลต่อผิวหนัง:  เช่น  เกิดผื่นคัน 
- ต่อกล้ามเนื้อ:  เช่น  ปวดข้อ  ปวดกล้ามเนื้ออ่อนแรง 
 
 ///// มีข้อควรระวังการใช้ไดไฮโดรอาร์เทมิซินินอย่างไร? ///// 
มีข้อควรระวังการใช้ยาไดไฮโดรอาร์เทมิซินิน เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยากับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง จากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยา/แท่งยาแตกหัก หรือมีสีเปลี่ยนไป 
- ห้ามรับประทานยานี้พร้อมกับสุรา ด้วยจะทำให้เกิดอาการวิงเวียนมากขึ้น 
- รับประทานยานี้ต่อเนื่องตรงตามขนาดและเวลาในแต่ละวันตามแพทย์สั่ง 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกาย และดูความก้าวหน้าของการรักษาจากแพทย์ ซึ่งอาจต้องตรวจเลือดซ้ำ เพื่อประเมินผลเชื้อมาลาเรียอีกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไดไฮโดรอาร์เทมิซินินด้วย) ยาแผนโบราณทุกชนิด                     อาหารเสริม   ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ไดไฮโดรอาร์เทมิซินินมีปฏิกิริยาระหว่างยากับยาตัวอื่นอย่างไร? ///// 
ยาไดไฮโดรอาร์เทมิซินินมีปฏิกิริยาระหว่างยากับยาตัวอื่น เช่น 
- ห้ามใช้ยาไดไฮโดรอาร์เทมิซินินร่วมกับยา Voriconazole  ด้วยจะทำให้ความเข้มข้นของยาไดไฮโดรอาร์เทมิซินินในกระแสเลือดมากขึ้น จนเป็นสาเหตุให้ผู้ป่วยมีอาการข้างเคียงจากยาไดไฮโดรอาร์เทมิซินินสูงขึ้นต่างๆตามมา 
 ///// ควรเก็บรักษาไดไฮโดรอาร์เทมิซินินอย่างไร? ///// 
ควรเก็บยาไดไฮโดรอาร์เทมิซินินภายใต้อุณหภูมิห้องที่เย็น  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ไดไฮโดรอาร์เทมิซินินมีชื่ออื่นอีกไหม? ผลิตจากบริษัทอะไรบ้าง? ///// 
ยาไดไฮโดรอาร์เทมิซินิน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://rxnigeria.com/en/items?task=view&amp;id=131[2017,April1] 
http://rxnigeria.com/en/items?task=view&amp;id=130[2017,April1] 
https://en.wikipedia.org/wiki/Dihydroartemisinin[2017,April1] 
http://rxnigeria.com/en/items?task=view&amp;id=129[2017,April1] 
http://rxnigeria.com/en/items?task=view&amp;id=4062[2017,April1] 
http://www.hnkeyuan.com/anti_malarial/dihydroartemisinin.html[2017,April1] 
https://sehat.com.pk/products/Timequin-Cap-40mg%7B47%7D320mg-8's.html[2017,April1] 
https://www.medicines.org.uk/emc/medicine/26601[2017,April1] 
http://www.druginfosys.com/drug.aspx?drugcode=2219&amp;type=1[2017,April1] 
http://www.tabletwise.com/medicine/dihydroartemisinin[2017,April1]
