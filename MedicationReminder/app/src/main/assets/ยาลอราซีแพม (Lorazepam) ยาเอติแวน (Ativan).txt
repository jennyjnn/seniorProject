ยาลอราซีแพม (Lorazepam) ยาเอติแวน (Ativan)
 ///// ทั่วไป ///// 
ลอราซีแพม (Lorazepam) หรือชื่อการค้าที่คนไทยเคยรู้จัก คือ เอติแวน (Ativan) เป็นยาที่จัดอยู่ในกลุ่ม Benzodiazepine ทางวงการแพทย์ใช้เป็นยาคลายความวิตกกังวล การนอนไม่หลับ ยานี้จะออกฤทธิ์ที่สมอง และมีฤทธิ์ระยะสั้นกว่ายากลุ่ม Benzodiazepine ตัวอื่น 
หลังจากได้รับยาลอราซีแพมเข้าสู่ร่างกาย ยาลอราซีแพมจะถูกเปลี่ยนโครงสร้างที่อวัยวะตับ และระดับยาจะคงอยู่ในร่างกายในช่วง 9–16 ชั่วโมง จากนั้นจะถูกขับออกทางปัสสาวะ 
ในต่างประเทศมีการผลิตยาลอราซีแพมในรูปแบบ ยาเม็ด ยาฉีด ยาอมใต้ลิ้น และ ยาปิดบริเวณผิวหนัง 
ด้วยยาลอราซีแพมออกฤทธิ์ที่สมองและระบบประสาท การใช้ยาจึงต้องอยู่ในความดูแลของแพทย์เท่านั้น ไม่สมควรชื้อยามารับประทานเอง 
 ///// ยาลอราซีแพมมีสรรพคุณ (คุณสมบัติ) อย่างไร? ///// 
ยาลอราซีแพมมีสรรพคุณ ดังนี้ 
-  ใช้รักษาอาการวิตกกังวล คลายเครียด 
-  ใช้เป็นยาป้องกันอาการชัก และช่วยคลายกล้ามเนื้อ 
-  ช่วยสงบประสาท และทำให้นอนหลับ 
 ///// ยาลอราซีแพมมีกลไกการออกฤทธิ์อย่างไร? ///// 
ยาลอราซีแพมจะออกฤทธิ์ในสมอง โดยยาจะเข้าไปแทนที่การจับตัวของสารสื่อประสาทที่เรียกว่า GABA (Gamma aminobutyric acid, สารที่มีคุณสมบัติทำให้ระบบประสาทตื่นตัว) กับตัวรับ (GABA – A Receptor) ซึ่งจากกลไกนี้จะส่งผลให้มีการยับยั้งคำสั่งของสาร GABA และส่งผลให้มีฤทธิ์ในการรักษาอาการทางระบบประสาทบางอาการได้ 
 ///// ยาลอราซีแพมมีรูปแบบการจัดจำหน่ายอย่างไร? ///// 
ยาลอราซีแพมในประเทศไทย จัดจำหน่ายในรูปแบบยาเม็ดขนาด 0.5, 1, และ 2 มิลลิ กรัม 
 ///// ยาลอราซีแพมมีขนาดรับประทานอย่างไร? ///// 
ยาลอราซีแพมมีขนาดรับประทาน ดังนี้ 
ก. ในผู้ใหญ่: 
-  สำหรับรักษาอาการวิตกกังวล รับประทานครั้งละ 1-2 มิลลิกรัม วันละ 2–3 ครั้ง 
-  สำหรับอาการนอนไม่หลับ รับประทาน 2–4 มิลลิกรัม ก่อนนอน 
ทั้งนี้ สามารถรับประทานยาฯก่อนหรือหลังอาหารก็ได้ และขนาดรับประทานที่เหมาะสม ยังขึ้นอยู่กับดุลยพินิจของแพทย์ผู้ทำการรักษาอีกด้วย 
ข. ในเด็ก: การใช้ยาลอราซีแพมต้องอยู่ในการดูแลของแพทย์เท่านั้น 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมถึงยาลอราซีแพม ผู้ป่วยควรแจ้งแพทย์/พยาบาล และเภสัชกร ดังนี้ 
-  ประวัติแพ้ยาทุกชนิด เช่น กินยาแล้วคลื่นไส้มาก หรือ แน่นหายใจติดขัด/หายใจลำบาก 
-  มีโรคประจำตัวต่างๆ รวมทั้งกำลังกินยาอะไรอยู่ เพราะยาลอราซีแพมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้ว 
- - หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงต่อทารกได้ เช่น ความพิการแต่กำเนิด 
 ///// หากลืมรับประทานยาควรทำอย่างไร? ///// 
หากลืมรับประทานยาลอราซีแพม สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็นสองเท่า 
 ///// ยาลอราซีแพมมีผลไม่พึงประสงค์อย่างไร? ///// 
ยาลอราซีแพมนี้ อาจมีผลข้างเคียง/ผลไม่พึงประสงค์ต่อผู้ใช้ยา อาทิเช่น จิตใจสับสน ง่วงนอน การมองเห็นภาพไม่ชัดเจน ปัสสาวะไม่ออก ความดันโลหิตต่ำ 
 ///// มีข้อควรระวังการใช้ยาลอราซีแพมอย่างไร? ///// 
ข้อควรระวังในการใช้ยาลอราซีแพม คือ 
-  ห้ามใช้ยานี้กับผู้ที่แพ้ยาลอราซีแพม 
-  ห้ามใช้ยานี้กับหญิงตั้งครรภ์และหญิงที่อยู่ในภาวะให้นมบุตร 
-  ห้ามใช้ยานี้กับผู้ป่วยที่มีอาการนอนหลับแล้วหยุดหายใจ (Sleep apnea) 
-  ห้ามใช้ยานี้กับผู้ที่ป่วยเป็นโรคกล้ามเนื้ออ่อนแรงเอมจี (Myasthenia gravis: MG) 
-  ห้ามใช้ยานี้กับผู้ป่วยด้วยโรคจิตขั้นรุนแรง 
-  ระวังการใช้ยานี้ในผู้สูงอายุ ผู้เป็นโรคลมชัก ผู้ป่วยด้วยโรคหัวใจ ผู้ป่วยโรคตับ โรคไต และผู้ป่วยด้วยระบบทางเดินหายใจบกพร่อง 
- ระวังการใช้ยานี้ร่วมกับเครื่องดื่มที่มีแอลกอฮอล์และยาเสพติดกลุ่มอื่นๆ ด้วยจะเพิ่มผล ข้างเคียงต่อจิตประสาทมากยิ่งขึ้น 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึง ยาแผนปัจจุบันทุกชนิดรวมถึงยาลอราซีแพมด้วย ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิด ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาลอราซีแพมมีปฏิกิริยาระหว่างยากับยาตัวอื่นอย่างไร? ///// 
การใช้ยาลอราซีแพม ร่วมกับยาที่ใช้รักษาอาการแพ้ โรคภูมิแพ้ สามารถเพิ่มความรุนแรงของผลข้างเคียงของยาลอราซีแพมให้มากขึ้น เช่น มีการกดการทำงานของสมอง และก่อให้เกิดอาการซึมเศร้า ยาที่ใช้รักษาอาการภูมิแพ้ข้างต้น เช่น Brompheniramine, Chlorpheniramine, Triprolidine 
การใช้ยาลอราซีแพมร่วมกับยากลุ่ม Benzodiazepine ด้วยกัน จะส่งผลให้เกิดอาการข้าง เคียง/ผลข้างเคียงมากยิ่งขึ้น ยากลุ่ม Benzodiazepine ดังกล่าวเช่น Diazepam 
การใช้ยาลอราซีแพมร่วมกับยาลดน้ำมูกบางตัว อาจทำให้ฤทธิ์ของยาลอราซีแพมในด้านการสงบประสาทลดน้อยลง ยาลดน้ำมูกดังกล่าว เช่น Phenylephrine, Pseudoephedrine 
 ///// ควรเก็บรักษายาลอราซีแพมอย่างไร? ///// 
สามารถเก็บยาลอราซีแพม ในอุณหภูมิห้อง เก็บให้พ้นแสงแดดและความชื้น และต้องเก็บยาให้พ้นมือเด็กเสมอ 
 ///// ยาลอราซีแพมมีชื่ออื่นอีกไหม? ผลิตจากบริษัทอะไรบ้าง? ///// 
ชื่ออื่นของยาลอราซีแพม และผู้ผลิตในประเทศไทย เช่น 
 
 ///// บรรณานุกรม ///// 
http://www.drugbank.ca/drugs/DB00186 [2014,March22]. 
https://www.mims.com/Thailand/drug/search/ativan [2014,March22]. 
https://www.mims.com/Thailand/drug/search/lorazepam [2014,March22]. 
http://en.wikipedia.org/wiki/Lorazepam [2014,March22].
