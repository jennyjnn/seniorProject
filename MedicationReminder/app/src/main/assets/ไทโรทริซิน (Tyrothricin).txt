ไทโรทริซิน (Tyrothricin)
 ///// บทนำ ///// 
ยาไทโรทริซิน (Tyrothricin) เป็นยาปฏิชีวนะกลุ่มไซคลิกโพลี่เปปไทด์ (Cyclic polypeptide-antibiotic, สารที่มีคุณสมบัติเป็นยาปฏิชีวนะ) ผลิตจากแบคทีเรียที่มีชื่อว่า Brevibacillus brevis ซึ่งพบได้ในดิน อากาศ น้ำ และอินทรียวัตถุที่กำลังถูกย่อยสลายต่างๆที่ไม่รวมถึงแบคทีเรียที่ก่อโรค ทางคลินิกนำมาใช้ต่อต้านการติดเชื้อแบคทีเรียเฉพาะที่เช่น เป็นยาเม็ดอมแก้เจ็บคอ 
ยาไทโรทริซินไม่เหมาะสมที่จะทำเป็นยารับประทานที่มีการดูดซึมเข้าร่างกายโดยตรงด้วยจะก่อให้เกิดผลข้างเคียงอย่างมาก สูตรตำรับที่พบเห็นในท้องตลาดมักจะผสมยาชาเบนโซเคน (Benzocaine) เพื่อทำให้อาการเจ็บปวดในบริเวณอักเสบรู้สึกดีขึ้น การใช้ยาไทโรทริซินในรูปแบบของยาอมแก้เจ็บคอนั้น แพทย์/เภสัชกรจะแนะนำให้อมยา ห้ามเคี้ยวหรือกลืน ด้วยวัตถุประสงค์ให้ตัวยาออกฤทธิ์เฉพาะที่ตรงแผลหรือเนื้อเยื่อที่มีอาการอักเสบในช่องปากและคอเท่านั้น 
หลังจากการอมยานี้ ไม่ควรรับประทานอาหารอื่นใดในทันที ควรบ้วนน้ำกลั้วคอให้สะอาดและรอให้ความรู้สึกสัมผัสภายในปากและลำคอกลับมาเหมือนเดิมก่อน การอมยาโดยเฉลี่ยภายใน 1 วันไม่ควรเกิน 8 เม็ด และไม่ควรอมยาติดต่อกันถึง 5 วัน 
หลังการบำบัดการเจ็บคอด้วยยานี้สักระยะหนึ่งแล้วอาการไม่ดีขึ้น หรือหลังอมยาแล้วมีอาการเจ็บคอมากขึ้นควรรีบมาพบแพทย์/มาโรงพยาบาลโดยเร็วด้วยอาจเกิดการติดเชื้อแบบรุกราน ดัวยยาไทโรทริซินไม่สามารถยับยั้งการติดเชื้อจากแบคทีเรียชนิดแกรมลบได้ ดังนั้นการใช้ยานี้ในการรักษาอาการเจ็บคอควรต้องขอคำปรึกษาจากแพทย์ด้วยเช่นกัน 
การเลือกใช้ยาไทโรทริซินควรพิจารณาข้อมูลด้านความปลอดภัยเบื้องต้นของการใช้ยาเช่น 
- เคยมีประวัติแพ้ยาไทโรทริซินหรือส่วนประกอบอื่นในสูตรตำรับหรือไม่ 
- การใช้ยานี้กับเด็กเป็นข้อห้ามและต้องระวังด้วยจะส่งผลต่อระบบเลือด (เช่น ทำให้เกิดภาวะซีดจากเม็ดเลือดแดงแตกสลาย) โดยเฉพาะกับเด็กทารกและเด็กเล็กที่อายุต่ำกว่า 3 ปีลงมา 
- ต้องระวังการติดเชื้อโรคชนิดอื่นแทรกซ้อนเข้ามาในระหว่างที่ใช้ยานี้ 
- กรณีของสตรีตั้งครรภ์ สตรีที่อยู่ในภาวะให้นมบุตร ยังไม่มีข้อมูลทางคลินิกสนับสนุน การใช้ยาไทโรทริซินกับผู้ป่วยกลุ่มนี้ควรต้องเป็นไปตามความคิดเห็นของแพทย์ 
- มีภาวะเบาหวานที่เป็นโรคประจำตัวอยู่หรือไม่ หรือมีภาวะฟันผุอยู่ก่อนแล้ว 
ทั้งนี้ยาไทโรทริซินจัดเป็นยาอันตราย การใช้อย่างเหมาะสมปลอดภัยควรต้องเป็นไปตามคำสั่งแพทย์ ผู้บริโภคอาจขอคำแนะนำการใช้ยาแก้อักเสบติดเชื้อประเภทเม็ดอมในปากได้จากเภสัชกรตามร้านขายยาทั่วไป 
 ///// ไทโรทริซินมีสรรพคุณ (คุณสมบัติ) อย่างไร? ///// 
ยาไทโรทริซินมีสรรพคุณ/ข้อบ่งใช้คือ ใช้ต่อต้านเชื้อแบคทีเรียชนิดแกรมบวกและแบคทีเรียกลุ่มคอคไค (Cocci) แต่อาจยับยั้งเชื้อราและเชื้อแบคทีเรียแกรมลบได้บ้างบางชนิด 
 ///// ไทโรทริซินมีกลไกการออกฤทธิ์อย่างไร? ///// 
กลไกการออกฤทธิ์ของยาไทโรทริซินคือ ตัวยาจะออกฤทธิ์ต่อต้านเชื้อแบคทีเรียชนิดแกรมบวกทำให้หยุดการเจริญเติบโต โดยสามารถใช้ได้ในแบบยาเดี่ยวหรือผสมกับยาอื่น เพื่อรักษาการติดเชื้อเฉพาะที่ทั้งในช่องปาก ลำคอ และที่ผิวหนังกรณีใช้เป็นยาทาผิวหนัง 
 ///// ไทโรทริซินมีรูปแบบการจัดจำหน่ายอย่างไร? ///// 
ในประเทศไทยยาไทโรทริซินมีรูปแบบการจัดจำหน่ายเป็นยาเม็ดลูกอมในปากที่ผสมร่วมกับยาอื่นเช่น 
- Tyrothricin 2 มิลลิกรัม + Benzocaine 2 มิลลิกรัม/เม็ด 
- Tyrothricin 0.5 มิลลิกรัม + Benzalkonium chloride (สารระงับเชื้อ) 1 มิลลิกรัม + Benzocaine 1.5 มิลลิกรัม/เม็ด 
- Dequalinium Chloride (สารระงับเชื้อ) 250 ไมโครกรัม + Tyrothricin 1 มิลลิกรัม/เม็ด 
 ///// ไทโรทริซินมีขนาดการบริหารยาอย่างไร? ///// 
สำหรับประเทศไทยเราจะพบเห็นยาไทโรทริซินในรูปแบบยาเม็ดชนิดอม/ยาลูกอมเป็นส่วนใหญ่โดยมีขนาดการใช้ยาเช่น 
- ผู้ใหญ่และเด็กที่มีอายุเกิน 3 ปีขึ้นไป: อมครั้งละ 1 เม็ดทุก 3 ชั่วโมง หรือตามคำแนะนำของแพทย์ 
- เด็กอายุต่ำกว่า 3 ปี: ห้ามใช้ยานี้ด้วยตัวยาอาจจะมีผลข้างเคียงต่อระบบเลือดของเด็ก เช่น ภาวะซีดจากการแตกสลายของเม็ดเลือดแดง 
หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไทโรทริซิน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/อมยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไทโรทริซินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมอมยาควรทำอย่างไร? ///// 
หากลืมอมยาไทโรทริซินสามารถอมยาเมื่อนึกขึ้นได้ ถ้าเวลาใกล้เคียงกับการอมยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไทโรทริซินมีผลไม่พึงประสงค์อย่างไร? ///// 
ยาไทโรทริซินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น เกิดแผลในช่องปากและคอ ประสาทสัมผัสในการรับรสชาติอาจเปลี่ยนไปหลังอมยานี้ อาจพบการติดเชื้อซ้ำซ้อนในช่องปากและคอโดยเป็นชนิดที่ไม่ตอบสนองกับยานี้เช่น เชื้อรา เป็นต้น และการอมยานี้มากเกินขนาดที่แพทย์สั่งอาจทำให้ตับ-ไตทำงานหนัก หรืออาจพบภาวะซีดจากเม็ดเลือดแดงแตก 
 ///// มีข้อควรระวังการใช้ไทโรทริซินอย่างไร? ///// 
มีข้อควรระวังการใช้ยาไทโรทริซินเช่น 
- ห้ามใช้ยานี้กับผู้ที่แพ้ยานี้ 
- ห้ามปรับขนาดการอมยาเพิ่มขึ้นด้วยตนเอง 
- ห้ามใช้ยานี้กับเด็กที่อายุต่ำกว่า 3 ปี 
- ห้ามใช้ยานี้ติดต่อกันเกิน 5 วัน 
- ห้ามเคี้ยวยานี้แล้วกลืน ให้ใช้วิธีอมยาโดยทำตามคำแนะนำของแพทย์ 
- ระวังการใช้ยานี้ในสตรีตั้งครรภ์และสตรีที่อยู่ในภาวะให้นมบุตร 
- หากมีอาการแพ้ยาหลังอมยานี้ให้หยุดการใช้ยาแล้วรีบมาพบแพทย์/มาโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมยาไทโรทริซินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไทโรทริซินมีปฏิกิริยาระหว่างยากับยาตัวอื่นอย่างไร? ///// 
ทางคลินิกยังไม่มีฐานข้อมูลที่รายงานปฏิกิริยาระหว่างยาไทโรทริซินกับยารับประทานใดๆ 
 ///// ควรเก็บรักษาไทโรทริซินอย่างไร? ///// 
ควรเก็บยาไทโรทริซินภายใต้อุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น ในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไทโรทริซินมีชื่ออื่นอีกไหม? ผลิตจากบริษัทอะไรบ้าง? ///// 
ยาไทโรทริซินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Tyrothricin  [2015,Aug29] 
https://en.wikipedia.org/wiki/Bacillus_brevis  [2015,Aug29] 
http://services.medicines.org.uk/assethosting/assets/printable/t/y/tyrozets/tyrozets.pdf  [2015,Aug29] 
http://www.mims.com/THAILAND/Home/GatewaySubscription/?generic=Tyrothricin  [2015,Aug29] 
http://www.mims.com/Thailand/drug/search/?q=tyrothicin  [2015,Aug29] 
file:///C:/Users/apai/Downloads/473534.pdf  [2015,Aug29] 
http://druginfosys.com/Drug.aspx?drugCode=1552&amp;drugName=Tyrothricin&amp;type=1  [2015,Aug29] 
http://www.dorithricin.de/www/Dorithricin-Classic-04-15_en.pdf  [2015,Aug29]
