พารา-อะมิโนซาลิไซลิกแอซิด หรือ พีเอเอส (Para-aminosalicylic acid or PAS)
 ///// บทนำ ///// 
ยาพารา-อะมิโนซาลิไซลิกแอซิด(Para-aminosalicylic acid) ย่อว่า พีเอเอส(PAS หรือ พี/P) หรือ Sodium PAS หรือ 4-อะมิโนซาลิไซลิก แอซิด (4-Aminosalicylic acid ย่อว่า 4 ASA) จัดเป็นยาปฏิชีวนะที่นำมาใช้รักษาวัณโรค   ทางคลินิก เริ่มใช้ยานี้ตั้งแต่ปี ค.ศ.1940 (พ.ศ.2483) เพื่อบำบัดรักษาภาวะลำไส้อักเสบ และโรคโครห์น (Crohn’s disease) และในปี ค.ศ.1944 (พ.ศ.2487) จึงมีการนำมารักษาวัณโรคก่อนหน้าที่จะใช้ยา Rifampicin และ Pyrazinamide  ปัจจุบันก็พบว่า ยาพีเอเอส มีความแรง (Potency) น้อยกว่ายารักษาวัณโรคที่ใช้ในปัจจุบัน (คือยา Isoniazid,  Rifampicin,  Ethambutol,  Pyrazinamide) 
ยาพีเอเอส มักใช้ต้านวัณโรค/ยารักษาวัณโรคร่วมกับยารักษาวัณโรคชนิดอื่น โดยมีขนาดรับประทานครั้งละ 2 – 4 กรัม วันละ 4 ครั้ง และควรรับประทานยานี้ร่วมกับอาหารหรือเครื่องดื่มที่มีฤทธิ์เป็นกรดอ่อนๆ  เนื่องจากตัวยามีฤทธิ์เป็นกรดจึงอาจพบเห็นอาการคลื่นไส้ อาเจียน และท้องเสียหลังจากใช้ยานี้   นักวิทยาศาสตร์จึงพัฒนาผลิตภัณฑ์ยานี้เป็นชนิดแบบออกฤทธิ์นาน (Delayed release) เพื่อลดอาการข้างเคียงดังกล่าว 
ข้อจำกัดบางประการในการใช้ยาพีเอเอสที่ควรทราบ เช่น 
 
- ห้ามใช้กับผู้แพ้ยานี้ 
- หลีกเลี่ยงการใช้ยานี้กับผู้ป่วยโรคเลือด จี6พีดี (G6PD deficiency) ทั้งนี้เพื่อป้องกันการเกิดภาวะเม็ดเลือดแดงแตก (Haemolysis) 
- ห้ามนำไปบำบัดรักษาอาการโรคที่มีสาเหตุจากเชื้อไวรัส 
- ห้ามนำไปบำบัดรักษาผู้ป่วยโรคไตในระยะรุนแรง 
- ห้ามใช้ร่วมกับยาวิตามินบี12  ด้วยจะทำให้ประสิทธิผลของวิตามินบี12 ด้อยลงไป 
- การใช้ยานี้เป็นเวลานาน อาจทำให้ร่างกายมีการติดเชื้อแบคทีเรียชนิดอื่นที่มิได้ตอบสนองกับยานี้  ควรพบแพทย์ทันทีเมื่อพบเห็นอาการโรคติดเชื้อที่แทรกซ้อนเข้ามาใหม่ 
- การใช้ยาพีเอเอสในการรักษาวัณโรค มักต้องใช้ควบคู่ไปกับยารักษาวัณโรคตัวอื่น การใช้ยาพีเอเอสเป็นยาเดี่ยวอาจทำให้อาการของวัณโรคไม่ทุเลา 
- การติดเชื้อวัณโรคจะต้องใช้ระยะเวลาในการรักษา ยาพีเอเอสก็เช่นเดียวกันเป็นยาที่ต้องใช้รักษาวัณโรคเป็นระยะเวลานาน  ดังนั้น หากพบว่าอาการดีขึ้น ก็ยังต้องใช้ยาต่อจนครบคอร์ส(Course)ตามแพทย์สั่ง 
องค์การอนามัยโลกได้ระบุให้พีเอเอสเป็นยาจำเป็นขั้นพื้นฐานที่สถานพยาบาลควรมีสำรองไว้ให้บริการผู้ป่วย  และยานี้ถูกบรรจุอยู่ในบัญชียาหลักแห่งชาติของไทย ซึ่งมีการใช้ดังนี้  “ใช้รักษา Multidrug resistant tuberculosis โดยเป็น Second-line drug” คือใช้รักษาวัณโรคร่วมกับยารักษาวัณโรคชนิดอื่นโดยใช้เป็นยาตัวเลือกกลุ่มที่สองเมื่อผู้ป่วยวัณโรคดื้อยารักษาวัณโรคกลุ่มแรก(อ่านเพิ่มเติมในเว็บ haamor.com บทความเรื่อง ยารักษาวัณโรค)   ทั้งนี้ เรามักจะพบเห็นการใช้ยานี้แต่ในสถานพยาบาล  และหากผู้ป่วยต้องการข้อมูลการใช้ยานี้เพิ่มเติม สามารถสอบถามได้จากแพทย์/เภสัชกรโดยทั่วไป 
 ///// พารา-อะมิโนซาลิไซลิก แอซิดมีสรรพคุณ(คุณสมบัติ)อย่างไร? ///// 
ยาพารา-อะมิโนซาลิไซลิกแอซิด/พีเอเอส มีสรรพคุณ/ข้อบ่งใช้ เช่น 
- รักษาวัณโรค โดยต้องใช้ร่วมกับยารักษาวัณโรคชนิดอื่นตามคำสั่งแพทย์ โดย
ยาพีเอเอสมักจะใช้เป็นทางเลือกลำดับถัดมา เมื่อใช้ยารักษาวัณโรคตัวอื่นแล้ว    	  ไม่ได้ผล 
- รักษาโรค Crohn’s disease 
 
 ///// พารา-อะมิโนซาลิไซลิก แอซิดมีกลไกการออกฤทธิ์อย่างไร? ///// 
กลไกการออกฤทธ์ของยาพีเอเอสคือ ตัวยาจะออกฤทธิ์ยับยั้งการสังเคราะห์กรดโฟลิก(Folic acid) โดยตัวยาจะเข้าจับกับเอนไซม์ที่มีชื่อว่า Pteridine synthetase ในตัวแบคทีเรีย/เชื้อวัณโรค(Mycobacterium tuberculosis) และยับยั้งการสร้างผนังเซลล์ของตัวเชื้อวัณโรค  จากกลไกดังกล่าว ส่งผลให้เชื้อวัณโรคหยุดการเจริญเติบโต ไม่สามารถแพร่พันธุ์ และตายลงในที่สุด 
 
 ///// พารา-อะมิโนซาลิไซลิก แอซิดมีรูปแบบการจัดจำหน่ายอย่างไร? ///// 
ยาพารา-อะมิโนซาลิไซลิก แอซิด/พีเอเอส มีรูปแบบการจัดจำหน่าย  เช่น 
 
- ยาเม็ดชนิดรับประทาน ขนาด 500 และ 1,000 มิลลิกรัม/เม็ด 
- ยาผงแกรนูล(Granule,เม็ดเล็กๆ) ขนาดบรรจุ 4 กรัม 
อนึ่ง อ่านเพิ่มเติมในเว็บ haamor.com เรื่องรูปแบบของผลิตภัณฑ์ยาแผนปัจจุบัน ได้ในบทความเรื่อง รูปแบบยาเตรียม) 
 ///// พารา-อะมิโนซาลิไซลิก แอซิดมีขนาดรับประทานอย่างไร? ///// 
ยาพารา-อะมิโนซาลิไซลิกแอซิด/พีเอเอส มีขนาดรับประทาน เช่น 
ก.สำหรับรักษาวัณโรค: 
- ผู้ใหญ่: รับประทานยา 150 มิลลิกรัม/น้ำหนักตัว 1 กิโลกรัม/วัน โดยแบ่งรับประทานเป็น 3 – 4 ครั้งตามแพทย์สั่ง ควรรับประทานยาร่วมกับ อาหาร เครื่องดื่มที่มีฤทธิ์เป็นกรดอ่อนๆ เช่น  โยเกิร์ต  น้ำส้มคั้น 
- เด็ก:	รับประทานยา 200 – 300 มิลลิกรัม/น้ำหนักตัว 1 กิโลกรัม/วัน โดยแบ่งรับประทานเป็น 3 – 4 ครั้งตามแพทย์สั่ง  ควรรับประทานร่วมกับ อาหาร  เครื่องดื่ม ที่มีฤทธิ์เป็นกรดอ่อนๆ เช่น  โยเกิร์ต  น้ำส้มคั้น  และขนาดรับประทานสูงสุดไม่เกิน 10 กรัม/วัน 
ข.สำหรับรักษา Crohn’s disease: 
- ผู้ใหญ่: รับประทานยา 1.5 กรัม/วัน 
- เด็ก: ยังไม่มีข้อมูลที่แน่ชัดถึง ขนาดยา ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- กรณีได้รับยานี้เกินขนาด อาจพบภาวะไตวาย  พบผลึกของยานี้ในปัสสาวะ  คลื่นไส้ อาเจียน   ซึ่งแพทย์อาจบำบัดโดยให้ยา  Sodium bicarbonate และเร่งการขับปัสสาวะเพื่อป้องกันการตกผลึกของยานี้(PSA sodium salt)ในปัสสาวะ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาพีเอเอส  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  โรคเลือด รวมถึงกำลังกินยา/ใช้ยา และ/หรืออาหารเสริม อะไรอยู่  เพราะยาพีเอสเอ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิด
ผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทาน ยาพีเอเอส สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
แต่อย่างไรก็ดี เพื่อประสิทธิผลของการรักษา ควรรับประทาน ยาพีเอเอส ตรงเวลา 
 
 ///// พารา-อะมิโนซาลิไซลิก แอซิดมีผลไม่พึงประสงค์อย่างไร? ///// 
ยาพีเอเอส สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น คลื่นไส้ อาเจียน  ท้องเสีย  ปวดท้อง 
- ผลต่อระบบต่อมไร้ท่อ:  เช่น ต่อมไทรอยด์เป็นพิษ 
- ผลต่อระบบการเผาผลาญพลังงานของร่างกาย:  เช่น น้ำตาลในเลือดต่ำ 
- ผลต่อระบบประสาท:  เช่น มีไข้ 
- ผลต่อระบบเลือด:  เช่น   โลหิตจางด้วยภาวะเม็ดเลือดแดงแตก  เกิดภาวะ Agranulocytosis(เม็ดเลือดขาวต่ำ)    Thrombocytopenia(เกล็ดเลือดต่ำ) 
- ผลต่อตับ:  เช่น ดีซ่าน   ตับอักเสบ 
- ผลต่อตา:   เช่น  ประสาทตาอักเสบ 
 
 ///// มีข้อควรระวังการใช้พารา-อะมิโนซาลิไซลิก แอซิดอย่างไร? ///// 
มีข้อควรระวังการใช้ยาพารา-อะมิโนซาลิไซลิกแอซิด/พีเอเอส เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยด้วยโรคเลือด จี6พีดี (G6PD deficiency) 
- ห้ามใช้ยานี้กับผู้ป่วยโรคไตขั้นรุนแรง 
- การใช้ยานี้กับสตรีตั้งครรภ์   สตรีที่อยู่ในภาวะให้นมบุตร  และเด็ก  ควรต้องเป็นไปตามคำสั่งแพทย์ 
- ระวังการใช้ยานี้กับผู้ป่วย โรคตับ  โรคไต  โรคแผลในกระเพาะอาหาร 
- ควบคุมภาวะอาการต่างๆต่อไปนี้อย่างใกล้ชิดระหว่างที่มีการใช้ยานี้ใน 3 เดือนแรก เช่น เกิดแผลในลำคอ มีไข้ มีภาวะเลือดออกง่าย คลื่นไส้ อาเจียน หรือปวดท้อง 
- ห้ามใช้ยานี้ร่วมกับวัคซีนบีซีจี (BCG) 
- ห้ามใช้ยามีสภาพเปลี่ยนแปลงไปจากเดิม เช่น เม็ดยาแตกหัก หรือ สีเม็ดยาเปลี่ยนไป 
- ห้ามปรับขนาดรับประทาน โดยมิได้ขอคำปรึกษาจากแพทย์ 
- กรณีใช้ยานี้ตามระยะเวลาที่เหมาะสม/ตามที่แพทย์แนะนำแล้วอาการไม่ดีขึ้น  ควรรีบกลับมาพบแพทย์/มาโรงพยาบาลโดยไม่ต้องรอถึงวันนัด เพื่อแพทย์พิจารณาปรับแนวทางการรักษา 
- มาพบแพทย์/มาโรงพยาบาลเพื่อรับยาพร้อมกับการตรวจร่างกายตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาพารา-อะมิโนซาลิไซลิก แอซิดด้วย) ยาแผนโบราณ     ทุกชนิด  ผลิตภัณฑ์เสริมอาหาร   อาหารเสริม  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยา  ทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้  ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) ควรปรึกษาเภสัชกรประจำร้านขายยาก่อนซื้อยาใช้เองเสมอ 
 ///// พารา-อะมิโนซาลิไซลิก แอซิดมีปฏิกิริยาระหว่างยากับยาตัวอื่นอย่างไร? ///// 
ยาพารา-อะมิโนซาลิไซลิกแอซิด/พีเอเอส มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาพีเอเอส ร่วมกับยา Teriflunomide,  Mipomersen(ยาลดไขมันในเลือด),  Leflunomide,  Lomitapide(ยาลดไขมันในเลือด),  ด้วยจะทำให้เกิดปัญหาต่อการทำงานของตับ/ตับอักเสบ 
- หลีกเลี่ยงการใช้ยาพีเอเอสร่วมกับ ยา Deferasirox  ด้วยจะทำให้เกิดแผลในกระเพาะอาหาร และเป็นเหตุให้มีอาการเลือดออกในทางเดินอาหารได้ง่าย 
- หลีกเลี่ยง/ห้ามใช้ยาพีเอเอสร่วมกับยา Prilocaine  ด้วยจะก่อให้เกิดภาวะ Methemoglobinemia คือภาวะทำให้ความสามารถของเลือดที่จะนำออกซิเจน                    ไปเลี้ยงอวัยวะต่างๆของร่างกายน้อยลง 
- การใช้ยาพีเอเอสร่วมกับยา Entecavir (ยาต้านไวรัสเอชไอวี) อาจทำให้ระดับยาทั้ง 2 ตัวในเลือดมีความเข้มข้นมากขึ้นจนอาจส่งผลให้เกิดผลข้างเคียงจากยาทั้ง 2 ตัวสูงขึ้น   หากมีความจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
 
 ///// ควรเก็บรักษาพารา-อะมิโนซาลิไซลิก แอซิดอย่างไร? ///// 
ควรเก็บรักษายาพารา-อะมิโนซาลิไซลิกแอซิด/พีเอเอส ดังนี้ เช่น 
- กรณีเป็นยารูปแบบผงแกรนูล ควรเก็บยาภายใต้อุณหภูมิ 15 องศาเซลเซียส(Celsius) 
- กรณียาเม็ดชนิดรับประทาน ให้เก็บตามคำแนะนำจากเอกสารกำกับยา 
ทั้งนี้ ยานี้ทุกรูปบบ ห้ามเก็บในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง  เก็บยาในภาชนะที่ปิดมิดชิด พ้นแสงแดด/แสงสว่าง  ความร้อนและความชื้นและไม่เก็บยาในห้องน้ำหรือในรถยนต์ 
 ///// พารา-อะมิโนซาลิไซลิก แอซิดมีชื่ออื่นอีกไหม?ผลิตจากบริษัทอะไรบ้าง? ///// 
ยาพีเอเอสที่จำหน่ายในประเทศไทย มียาชื่อการค้า และบริษัทผู้ผลิต เช่น 
อนึ่งยาชื่อการค้าของยานี้ในต่างประเทศ เช่น Granupas, Paser, Q-Pas, Monopas 
 ///// บรรณานุกรม ///// 
https://en.wikipedia.org/wiki/4-Aminosalicylic_acid [2016,Nov19] 
http://www.mims.com/thailand/drug/info/pas%20sodium/?type=brief [2016,Nov19] 
http://www.mims.com/thailand/drug/info/para-aminosalicylic%20acid/?type=brief&amp;mtype=generic [2016,Nov19] 
https://www.drugs.com/cdi/aminosalicylic-acid-controlled-release-granules-packet.html [2016,Nov19] 
https://www.drugs.com/drug-interactions/aminosalicylic-acid-index.html?filter=3&amp;generic_only= [2016,Nov19]
