โคลีนซาลิไซเลต (Choline salicylate)
 ///// บทนำ ///// 
ยาโคลีนซาลิไซเลต(Choline salicylate) เป็นเกลือของกรดซาลิไซลิก(Salicylic acid) ซึ่งมีฤทธิ์บรรเทาอาการปวด/ยาแก้ปวดตั้งแต่ความรุนแรงระดับต่ำไปจนกระทั่งระดับกลางๆ  ลดอาการบวม  บำบัดอาการโรคข้อรูมาตอยด์  ช่วยลดไข้/ยาลดไข้ รวมถึงลดอาการบาดเจ็บของกล้ามเนื้อ    ยาโคลีนซาลิไซเลตยังถูกนำไปผลิตเป็นเจลทาบรรเทาปวดเพื่อลดอาการปวดเหงือกของเด็กขณะที่ฟันขึ้น แต่ด้วยผลข้างเคียงและความเป็นพิษทำให้คณะกรรมการอาหารและยาของประเทศอังกฤษออกข้อกำหนดห้ามใช้กับเด็กที่อายุต่ำกว่า 16 ปีลงมา 
เรามักไม่พบเห็นยาโคลีนซาลิไซเลตในรูปแบบของยาเดี่ยว  แต่ยาโคลีนซาลิไซเลตจะถูกใช้เป็นสารออกฤทธิ์ร่วมกับยาอื่นในหลายสูตรตำรับ โดยเฉพาะยาน้ำแบบรับประทานและยาเจลสำหรับทาเฉพาะที่ในช่องปาก  ซึ่งปัจจุบันมีหลายสูตรตำรับที่โดนยกเลิกไปแล้ว 
ก่อนใช้ยาโคลีนซาลิไซเลต ผู้ป่วยควรได้รับการตรวจร่างกายจากแพทย์ก่อน  รวมถึงห้ามใช้ยานี้นานเกินคำสั่งแพทย์  การใช้ยานี้กับสตรีตั้งครรภ์ และสตรีในภาวะให้นมบุตรต้องอยู่ในดุลยพินิจของแพทย์เท่านั้น 
 
 ///// โคลีนซาลิไซเลตมีสรรพคุณ(คุณสมบัติ)อย่างไร? ///// 
ยาโคลีนซาลิไซเลตมีสรรพคุณ/ข้อบ่งใช้โดยมีฤทธิ์บรรเทาปวด ลดอาการอักเสบ  จึงนำมาผสมในสูตรตำรับยาใช้ภายนอกสำหรับป้ายแผลในช่องปาก 
 
 ///// โคลีนซาลิไซเลตมีกลไกการออกฤทธิ์อย่างไร? ///// 
ยาโคลีนซาลิไซเลตมีฤทธิ์บรรเทาอาการปวดโดยกลไกการออกฤทธิ์ ที่ยับยั้งการสร้าง สาร Prostaglandins ซึ่งเป็นสารที่กระตุ้นการอักเสบในร่างกาย  และตัวยายังสามารถออกฤทธิ์ที่สมองส่วนที่เรียกว่า ไฮโปธาลามัสซึ่งจะทำให้อาการไข้ลดลง  ด้วยกลไกดังกล่าว จึงเกิดฤทธิ์ของการรักษาได้ตามสรรพคุณ 
 
 ///// โคลีนซาลิไซเลตมีรูปแบบการจัดจำหน่ายอย่างไร? ///// 
ยาโคลีนซาลิไซเลตมีรูปแบบการจัดจำหน่าย เช่น 
- เจลป้ายช่องปากสำหรับผู้ใหญ่ ที่ประกอบด้วยตัวยา Choline salicylate 8.714% + Cetalkonium chloride 0.01% 
 
 ///// โคลีนซาลิไซเลตมีขนาดการบริหารยาอย่างไร? ///// 
ยาโคลีนซาลิไซเลต มีขนาดการบริหารยา/ใช้ยา กรณีใช้โคลีนซาลิไซเลตเป็นยาป้ายช่องปากใน 
- ผู้ใหญ่และเด็กอายุตั้งแต่ 16 ปีขึ้นไป: บีบยาจากหลอดเป็นทางยาวครึ่งนิ้ว ป้ายบริเวณแผลในปาก 
- เด็กและผู้ที่อายุต่ำกว่า16 ปี: ห้ามใช้ยานี้ 
อนึ่ง: 
- ห้ามป้ายยานี้เกิน 1 ครั้งภายในเวลา 3 ชั่วโมงหลังการป้ายยา 
- ห้ามใช้ยานี้กับผู้ป่วยที่มีแผลในกระเพาะอาหาร 
- ห้ามใช้กับผู้ที่แพ้ยากลุ่มซาลิไซเลต(Salicylates) 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาโคลีนซาลิไซเลต ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้ว  คลื่นไส้มาก   ขึ้นผื่น หรือ แน่นหน้าอก/หายใจติดขัด/หายใจขัด/หายใจลำบาก 
- โรคประจำตัวต่างๆ  เช่น แผลในกระเพาะอาหาร  โรคหืด  รวมทั้งกำลังกินยา/ใช้ยา
  อะไรอยู่ เพราะยาโคลีนซาลิไซเลตอาจส่งผลให้อาการของโรครุนแรงขึ้น หรืออาจเกิด
  ปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือกำลังให้นมบุตรเพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมใช้ยาควรทำอย่างไร? ///// 
หากลืมป้ายยาโคลีนซาลิไซเลต ก็สามารถใช้ยาทันทีเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่าให้ใช้ยาที่ขนาดปกติเท่าเดิม 
แต่การลืมใช้ยาบ่อยๆหลายครั้ง ย่อมส่งผลเสียต่อผู้ป่วยโดยตรง เพราะอาจทำให้อาการโรคกำเริบลุกลามมากยิ่งขึ้น 
อนึ่ง ในผู้ป่วยแต่ละราย แพทย์อาจแนะนำวิธีใช้ยาเมื่อลืมอมหรือทาในลักษณะ
ที่แตกต่างกันออกไป ทั้งนี้ขึ้นกับอาการเจ็บป่วยของโรคแต่ละประเภท ดังนั้นจึงควร
ปรึกษาแพทย์ล่วงหน้าไว้ก่อนว่าควรทำอย่างไรเมื่อตนเองลืมใช้ยา 
 
 ///// โคลีนซาลิไซเลตมีผลไม่พึงประสงค์อย่างไร? ///// 
ยาโคลีนซาลิไซเลตสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น แสบร้อนกลางอก  เป็นตะคริวที่ท้อง  ระคายเคืองในกระเพาะอาหาร  เกิดแผลในกระเพาะอาหารและลำไส้เล็ก/ แผลเปบติก  เลือดออกในกระเพาะอาหาร/เลือดออกในระบบทางเดินอาหาร 
- ผลต่อระบบเลือด: เช่น  มีภาวะโลหิตจาง 
- ผลต่อระบบทางเดินหายใจ:  เช่น หลอดลมหดเกร็งตัว   หายใจเสียงวี๊ด/หายใจเสียงหวีด 
- ผลต่อผิวหนัง: เช่น เกิดผื่นคัน  ผื่นแดง 
*อนึ่ง การได้รับยานี้เกินขนาดจะทำให้ หายใจไม่ออก/หายใจลำบาก  กรณีนี้ ต้องรีบนำผู้ป่วยส่งโรงพยาบาลทันที/ฉุกเฉิน 
 
 ///// มีข้อควรระวังการใช้โคลีนซาลิไซเลตอย่างไร? ///// 
มีข้อควรระวังการใช้ยาโคลีนซาลิไซเลต เช่น 
- ห้ามใช้กับผู้ที่แพ้ยาชนิดนี้ 
- การใช้ยานี้กับสตรีมีครรภ์ และสตรีในภาวะให้นมบุตร จะต้องเป็นไปตามดุลยพินิจ
ของแพทย์เท่านั้น 
- หลีกเลี่ยงการปรับขนาดการใช้ยานี้โดยมิได้ขอคำปรึกษาจาก แพทย์หรือเภสัชกร 
- หลังการใช้ยานี้หากอาการไม่ดีขึ้น ควรรีบกลับมาปรึกษาแพทย์/มาโรงพยาบาลอีกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโคลีนซาลิไซเลตด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โคลีนซาลิไซเลตมีปฏิกิริยาระหว่างยากับยาตัวอื่นอย่างไร? ///// 
ยาโคลีนซาลิไซเลตมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาโคลีนซาลิไซเลตร่วมกับ ยาAdefovir  เพราะจะเพิ่มความเสี่ยงต่อการเป็นพิษ/ผลข้างเคียงรุนแรงกับไตตามมา 
- ห้ามใช้ยาโคลีนซาลิไซเลตร่วมกับ ยาAcetazolamide  เพราะจะทำให้เกิดอาการข้างเคียงต่างๆ เช่น ได้ยินเสียงอยู่ในหู/หูอื้อ   ปวดศีรษะ   คลื่นไส้ อาเจียน   วิงเวียน  
รู้สึกสับสน   ประสาทหลอน  หายใจเร็ว  มีไข้  เกิดลมชัก  หรือมีภาวะโคม่าตามมา 
- ห้ามใช้ยาโคลีนซาลิไซเลตร่วมกับวัคซีนป้องกันไข้หวัดใหญ่ เพราะจะทำให้เกิดภาวะ Reye’s syndrome ตามมา 
- ห้ามใช้ยาโคลีนซาลิไซเลตร่วมกับ ยาKetorolac  เพราะจะทำให้มีอาการคลื่นไส้  อาเจียน  ปวดท้อง   ง่วงนอน  อุจจาระมีเลือดปน/อุจจาระเป็นเลือด   ไอเป็นเลือด   ปัสสาวะน้อย และหายใจไม่ออก/หายใจลำบากตามมา 
 
 ///// ควรเก็บรักษายาโคลีนซาลิไซเลตอย่างไร? ///// 
สามารถเก็บยาโคลีนซาลิไซเลต ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง ไม่เก็บยาในห้องน้ำหรือในรถยนต์
ไม่เก็บยาที่หมดอายุแล้ว  และห้ามทิ้งยาลงในแม่น้ำลำคลองหรือในแหล่งน้ำตามธรรมชาติ 
 
 ///// โคลีนซาลิไซเลตมีชื่ออื่นอีกไหม? ผลิตจากบริษัทอะไรบ้าง? ///// 
ยาโคลีนซาลิไซเลต มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.drugbank.ca/drugs/DB14006 [2018,July28] 
https://www.old.health.gov.il/units/pharmacy/trufot/alonim/TEEJEL_GEL-ALONZARCHAN-ENG_1438846738085.pdf [2018,July28] 
https://www.medicines.org.uk/emc/product/624/smpc [2018,July28] 
https://www.drugs.com/drug-interactions/choline-salicylate-index.html?filter=3&amp;generic_only= [2018,July28]
