เบนซิลเบนโซเอต (Benzyl benzoate)
 ///// บทนำ ///// 
ยาเบนซิลเบนโซเอต (Benzyl benzoate) จัดเป็นสารประกอบอินทรีย์ประเภทเอสเทอร์ (Ester, สารเคมีชนิดหนึ่งที่ได้มาจากกรด) มีลักษณะกายภาพเป็นของเหลวข้นหรือเป็นเกร็ดที่มีลักษณะอ่อนนุ่มก็ได้ ทางยามักจะนำมาทำเป็นรูปแบบโลชั่นทาผิวเพื่อฆ่าหิดและเหา และมีราคาไม่แพงจึงทำให้ประชาชนทั่วไปสามารถเข้าถึงยาประเภทนี้ได้ง่าย การใช้ยาเบนซิลเบนโซเอตสำหรับทาภายนอกจะต้องใช้ตามคำสั่งของแพทย์ ไม่ควรใช้ยานี้มากเกินความจำเป็นหรือมากกว่าที่ระบุในฉลากยา ห้ามมิให้ยาเข้าตา ปาก และเข้าโพรงจมูก ด้วยยาเบนซิลเบนโซเอตเป็นสารที่ก่อให้เกิดความระคายเคือง ห้ามใช้กับบริเวณที่มีแผลเปิด แผลฉีกขาด ด้วยจะเพิ่มการดูดซึมยาเข้าสู่ร่างกายจนอาจเกิดอาการข้างเคียง (ผลข้างเคียง) ของยานี้ติดตามมา 
อาจจำแนกการใช้งานของยาเบนซิลเบนโซเอตได้ดังนี้ 
ก. สำหรับรักษาเหา: ผู้ที่จะใช้ยานี้ต้องทำความสะอาดผม-ศีรษะด้วยแชมพูสระผมเพื่อขจัดคราบไขมันและสิ่งสกปรกต่างๆออกให้หมด ล้างศีรษะให้สะอาดแล้วทิ้งไว้จนผมแห้ง จากนั้นทายานี้ให้ทั่วหนังศีรษะ ทิ้งไว้ประมาณ 24 ชั่วโมงแล้วล้างออกด้วยน้ำอุ่น อาจผสมแชมพูสระผมเพื่อความสะอาดของหนังศีรษะ ล้างผม เช็ดด้วยผ้าสะอาดและทิ้งไว้ให้แห้ง จากนั้นใช้หวีที่ใช้สางเหา (หวีเสนียด) ค่อยๆสางผมเพื่อให้ไข่และตัวเหาหลุดออกมา 
ข. สำหรับรักษาหิด: ล้างผิวหนังบริเวณที่มีการติดเชื้อหิดจนหมดคราบมันและสิ่งสกปรก     ทิ้งไว้ให้แห้ง แล้วค่อยทาผลิตภัณฑ์ยาเบนซิลเบนโซเอตให้ทั่วทุกซอกที่มีการติดเชื้อ ทิ้งไว้ประมาณ 24 ชั่วโมงแล้วล้างตัว อาบน้ำด้วยน้ำอุ่น ฟอกสบู่ทำความสะอาด เช็ดด้วยผ้าแห้งซึ่งทำให้ไม่เหมาะ สมต่อการอาศัยของหิด 
ทั้งนี้ จำนวนความถี่ในการใช้รักษาด้วยยานี้ขึ้นอยู่กับอายุ ความรุนแรงของการติดเชื้อหิด-เหา และมีความแตกต่างของการใช้รักษาระหว่างผู้ใหญ่และเด็ก นอกจากนี้แพทย์อาจมีคำแนะนำเพิ่มเติมสำหรับผู้ที่ติดเชื้อหิด-เหาเช่น 
- ล้างหวีของผู้ที่ติดเชื้อเหาด้วยน้ำอุ่น 65 องศาเซลเซียส (Celsius) เป็นเวลาประมาณ 10 นาที ซักเสื้อผ้า ผ้าปูที่นอน ปลอกหมอน ชุดชั้นใน ผ้าห่ม ผ้าเช็ดตัว ด้วยน้ำร้อน นำมาผึ่งแดดจัดเป็นเวลา 20 นาทีขึ้นไป 
องค์การอนามัยโลกได้ระบุให้ยาเบนซิลเบนโซเอตเป็นยาจำเป็นขั้นพื้นฐานของระดับชุมชนที่สถานพยาบาลต่างๆควรมีสำรองไว้ใช้ คณะกรรมการอาหารและยาของไทยได้บรรจุให้ยาเบนซิลเบนโซเอตอยู่ในบัญชียาหลักแห่งชาติ มีรูปแบบการใช้เป็นลักษณะโลชั่น แต่ก็ยังมีเรื่องผลข้างเคียง ข้อห้ามปลีกย่อยต่างๆอีกมากมาย ดังนั้นเพื่อความปลอดภัยของผู้บริโภคจึงควรใช้ยาตามคำสั่งแพทย์โดยเคร่งครัด 
 ///// เบนซิลเบนโซเอตมีสรรพคุณ (คุณสมบัติ) อย่างไร? ///// 
ยาเบนซิลเบนโซเอตมีสรรพคุณ/ข้อบ่งใช้เพื่อรักษาอาการติดเชื้อหิด เหา 
 ///// เบนซิลเบนโซเอตมีกลไกการออกฤทธิ์อย่างไร? ///// 
ยาเบนซิลเบนโซเอตมีคุณสมบัติ/กลไกการออกฤทธิ์เป็นยาฆ่าแมลง จึงสามารถนำมาประ ยุกต์ใช้กับปรสิตกลุ่มหิดและเหาได้ 
 ///// เบนซิลเบนโซเอตมีรูปแบบการจัดจำหน่ายอย่างไร? ///// 
ยาเบนซิลเบนโซเอตมีรูปแบบการจัดจำหน่ายเป็นโลชั่นขนาดความเข้มข้น 25% 
 ///// เบนซิลเบนโซเอตมีขนาดการบริหารยาอย่างไร? ///// 
ยาเบนซิลเบนโซเอตมีขนาดการบริหารยา/การใช้ยาเช่น 
ก. สำหรับรักษาหิด: 
- ผู้ใหญ่: ใช้ทาบริเวณที่ติดเชื้อหิด 1 ครั้ง หากอาการติดหิดรุนแรงอาจใช้ต่อครั้งที่ 2 หลังการใช้ครั้งแรกไปแล้ว 24 ชั่วโมงและเว้นเวลาไปอีก 5 วันแล้วใช้ทาอีก 1 ครั้ง 
- เด็กโต: ใช้โลชั่นผสมน้ำเท่าตัวแล้วทาบริเวณที่ติดหิดเพียงครั้งเดียว 
- เด็กเล็ก: ยังไม่มีข้อมูลแน่ชัดในผลข้างเคียงของยานี้ในเด็กกลุ่มอายุนี้ การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษา 
ข. สำหรับรักษาเหา: 
- ผู้ใหญ่: ใช้ทาศีรษะและผม 1 ครั้งเท่านั้น หากอาการติดเหารุนแรงอาจใช้ต่อครั้งที่ 2 หรือ 3 โดยเว้นระยะเวลาของการใช้แต่ละครั้งห่างกันประมาณ 24 ชั่วโมง 
- เด็กโต: ผสมน้ำเท่าตัวแล้วทาศีรษะและผมเพียงครั้งเดียว 
- เด็กเล็ก: ยังไม่มีข้อมูลแน่ชัดในผลข้างเคียงของยานี้ในเด็กกลุ่มอายุนี้ การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษา 
*อนึ่ง อ่านเพิ่มเติมวิธีใช้ยานี้ในหัวข้อ บทนำ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเบนซิลเบนโซเอต ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเบนซิลเบนโซเอตอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// เบนซิลเบนโซเอตมีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง/อาการข้างเคียง) จากยาเบนซิลเบนโซเอต บางอาการไม่จำเป็นต้องใช้ยารักษา เพราะยานี้เป็นยาใช้ภายนอกจึงมักก่ออาการไม่รุนแรงและสามารถหายเองได้ 
ทั้งนี้ ยาเบนซิลเบนโซเอตอาจก่อให้เกิดอาการข้างเคียงดังนี้เช่น เกิดการระคายเคืองต่อผิวหนัง/หนังศีรษะที่สัมผัสยา จึงอาจทำให้มีอาการแสบคันในบริเวณที่ทายา 
แต่หากมีอาการข้างเคียงอื่นที่ค่อนข้างรุนแรงเช่น ภาวะหัวใจเต้นผิดจังหวะ ความดันโลหิตต่ำ ปวดศีรษะมาก ชัก ตาพร่า วิงเวียน รู้สึกร้อนหรือไม่ก็หนาวผิดปกติ รู้สึกสับสน ซึ่งหากเกิดอา การที่รุนแรงเช่นนี้แนะนำให้รีบนำตัวผู้ป่วยส่งแพทย์/ส่งโรงพยาบาลโดยเร็ว 
 ///// มีข้อควรระวังการใช้เบนซิลเบนโซเอตอย่างไร? ///// 
มีข้อควรระวังการใช้ยาเบนซิลเบนโซเอตเช่น 
- ห้ามใช้กับผู้ที่แพ้ยาเบนซิลเบนโซเอต 
- ห้ามทายานี้บริเวณรอบตา โพรงจมูก ปาก 
- ห้ามทาบริเวณที่มีแผลเปิดหรือแผลฉีกขาด 
- ห้ามรับประทาน 
- ห้ามใช้เกินคำสั่งแพทย์ 
- ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ 
- หยุดการใช้ยานี้หากมีอาการแพ้เกิดขึ้น 
- ล้างมือก่อนและหลังใช้ยานี้ทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเบนซิลเบนโซเอตด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เบนซิลเบนโซเอตมีปฏิกิริยาระหว่างยากับยาตัวอื่นอย่างไร? ///// 
ยาเบนซิลเบนโซเอตมีปฏิกิริยาระหว่างยากับยาตัวอื่นเช่น 
- ไม่ควรใช้ยาเบนซิลเบนโซเอตทาร่วมกับยาทาหรือยารับประทานตัวอื่นด้วยอาจก่อให้เกิดอาการแพ้ยาหรืออาจเกิดปฏิกิริยาระหว่างยาได้ ดังนั้นการจะใช้ร่วมกับยาใดๆควรต้องปรึกษาแพทย์หรือเภสัชกรก่อนเสมอ 
 ///// ควรเก็บรักษาเบนซิลเบนโซเอตอย่างไร? ///// 
สามารถเก็บยาเบนซิลเบนโซเอตภายใต้อุณหภูมิห้องที่เย็น เก็บในภาชนะที่ปิดมิดชิด พ้นแสงแดด ความร้อนและความชื้น เก็บให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เบนซิลเบนโซเอตมีชื่ออื่นอีกไหม? ผลิตจากบริษัทอะไรบ้าง? ///// 
ยาเบนซิลเบนโซเอตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Benzyl_benzoate  [2015,Aug1] 
http://dmsic.moph.go.th/dmsic/admin/files/userfiles/files/essential_book_56.pdf   [2015,Aug1] 
http://pdrpk.com/benzylbenzoate.html  [2015,Aug1] 
http://mims.com/THAILAND/Home/GatewaySubscription/?generic=Benzyl+benzoate  [2015,Aug1] 
http://bddrugs.com/product5.php?idn=551  [2015,Aug1] 
http://www.webmd.com/drugs/2/drug-77581/benzocaine-benzyl-benzoate-topical/details/list-sideeffects  [2015,Aug1]
