ฟิแนสเทอไรด์ (Finasteride)
 ///// บทนำ ///// 
ยาฟิแนสเทอไรด์ (Finasteride) เป็นยาที่ใช้รักษาต่อมลูกหมากโต (Benign prostatic hyperplasia) และอาการศีรษะล้าน ยานี้มีฤทธิ์ต่อต้านฮอร์โมนแอนโดรเจน/Androgen (Antian drogen) ซึ่งเป็นฮอร์โมนเพศชาย จึงมีผลข้างเคียงประการหนึ่งคือ ลดสมรรถภาพทางเพศ 
รูปแบบของยาฟิแนสเทอไรด์ที่มีจำหน่ายในท้องตลาดจะเป็นชนิดยารับประทาน ตัวยาสามารถถูกดูดซึมจากระบบทางเดินอาหารได้ประมาณ 63% และเมื่อเข้าสู่ร่างกาย จะจับกับพลาสมาโปรตีนได้ประมาณ 90% ตับจะคอยเปลี่ยนโครงสร้างทางเคมีของยานี้ และร่างกายต้องใช้เวลา 6 - 8 ชั่วโมงในการกำจัดยาออกจากกระแสเลือด 50% ผ่านทางไต/ทางปัสสาวะ โดยในผู้สูงอายุ (อายุมากกว่า 70 ปี) จะใช้เวลาในการกำจัดยามากกว่า 
ฟิแนสเทอไรด์ถูกบรรจุอยู่ในบัญชียาหลักแห่งชาติของเราและระบุการใช้กับผู้ป่วยต่อมลูกหมากโต โดยใช้ขนาด 5 มิลลิกรัม/เม็ด หากใช้ขนาด 1 มิลลิกรัม โดยระบุการใช้เพื่อรักษาศีรษะล้าน จะไม่ถูกจัดอยู่ในบัญชียาหลักแห่งชาติ 
จากข้อมูลด้านความปลอดภัยของการใช้ฟิแนสเทอไรด์ ระบุถึงขอบเขต ระยะเวลาของการใช้ยา ขนาดรับประทาน และผลข้างเคียงที่อาจเกิดติดตามมา จึงเป็นเหตุผลเพียงพอสำหรับผู้ป่วยที่ต้องเคร่งครัดกับการรับประทานยาตามคำสั่งแพทย์ และไม่ปรับเปลี่ยนขนาดการใช้ด้วยตนเอง 
 ///// ฟิแนสเทอไรด์มีสรรพคุณ (คุณสมบัติ) อย่างไร? ///// 
ฟิแนสเทอไรด์มีสรรพคุณดังนี้ 
- รักษาอาการต่อมลูกหมากโต (Benign prostatic hyperplasia) 
- รักษาอาการศีรษะล้านในผู้ชาย 
 ///// ฟิแนสเทอไรด์มีกลไกการออกฤทธิ์อย่างไร? ///// 
กลไกการออกฤทธิ์ของยาฟิแนสเทอไรด์คือ ตัวยาจะออกฤทธิ์ยับยั้งเอนไซม์ 5-แอลฟารีดักเตส (5-alpha reductase inhibitor) ซึ่งเอนไซม์ 5-alpha reductase มีหน้าที่เปลี่ยนฮอร์โมนเทสโทสเตอโรน (Testosterone) ไปเป็นสารไดไฮโดรเทสโทสเตอโรน (Dihydrotestosterone, DHT: สารที่มีผลต่อการทำงานของเซลล์ต่อมลูกหมากและต่อรากผม) จากผลดังกล่าวจึงทำให้ฟิแนสเทอไรด์มีฤทธิ์รักษาตามสรรพคุณ 
 ///// ฟิแนสเทอไรด์มีรูปแบบการจัดจำหน่ายอย่างไร? ///// 
ยาฟิแนสเทอไรด์มีรูปแบบการจัดจำหน่ายเป็นยาเม็ดชนิดรับประทาน ขนาด 1 และ 5 มิลลิกรัม/เม็ด 
 ///// ฟิแนสเทอไรด์มีขนาดรับประทานอย่างไร? ///// 
ยาฟิแนสเทอไรด์มีขนาดรับประทานดังนี้ 
ก. สำหรับอาการศีรษะล้าน: 
- ผู้ใหญ่: รับประทาน 1 มิลลิกรัมวันละครั้ง ก่อนหรือหลังอาหารก็ได้ การใช้ยาเป็นเวลา 3 เดือนขึ้นไปจะเริ่มเห็นเส้นผมขึ้น อีกทั้งยังป้องกันไม่ให้ผมร่วง การหยุดยาอาจพบอาการศีรษะล้านกลับมาใหม่ภายใน 12 เดือน 
ข. สำหรับรักษาอาการต่อมลูกหมากโต: 
- ผู้ใหญ่:รับประทานขนาด 5 มิลลิกรัมวันละครั้ง สามารถรับประทานยาก่อนหรือหลังอาหารก็ได้ หลังใช้ยาอาการปัสสาวะขัดจะเริ่มดีขึ้นเป็นลำดับ 
*****หมายเหตุ: ยังไม่มีข้อมูลที่ชัดเจนถึงการใช้ยานี้ในเด็ก เพราะโรคต่างๆดังกล่าวเป็นโรคพบในผู้ใหญ่ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฟิแนสเทอไรด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาฟิแนสเทอไรด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟิแนสเทอไรด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ฟิแนสเทอไรด์มีผลไม่พึงประสงค์อย่างไร? ///// 
ยาฟิแนสเทอไรด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการหนาวสั่น เหงื่อออกมาก รู้สึกสับสน วิงเวียน เป็นลม ปวดศีรษะ หน้า – มือ - แขนบวม เต้านมคัดตึง มีอาการผื่นคัน น้ำหนักเพิ่มหรือลดลงก็ได้ สมรรถภาพทางเพศลดลง มีอา การจาม ปวดท้อง ปวดหลัง ท้องเสีย นอกจากนี้อาจพบอาการในผู้ป่วยบางรายเช่น ความดันโล หิตต่ำ เกิดมะเร็งเต้านมในผู้ชาย คลื่นไส้ และท้องอืด ตรวจเลือดพบเอนไซม์การทำงานของตับสูงขึ้น (ตับอักเสบ) และมีอารมณ์ซึมเศร้า 
 ///// มีข้อควรระวังการใช้ฟิแนสเทอไรด์อย่างไร? ///// 
มีข้อควรระวังการใช้ฟิแนสเทอไรด์ดังนี้เช่น 
- ห้ามใช้กับผู้ที่แพ้ยานี้ 
- ยังไม่มีข้อมูลที่ชัดเจนการใช้ยานี้ในผู้หญิงและเด็ก ด้วยโรคที่ใช้ยานี้รักษา มักพบในผู้ชาย 
- ห้ามใช้ยานี้กับสตรีตั้งครรภ์ ด้วยยามีผลต่อทารกในครรภ์ 
- ห้ามใช้ยานี้ในสตรีให้นมบุตร เพราะยานี้ผ่านออกมากับน้ำนมได้ 
- ไม่แนะนำการใช้ยานี้รักษาอาการศีรษะล้านในผู้สูงอายุ 
- ระวังการเกิดมะเร็งต่อมลูกหมากที่เป็นชนิดเซลล์รุนแรงเมื่อใช้ยานี้ 
- ในผู้ชายควรหมั่นตรวจคลำเต้านมระหว่างใช้ยานี้ เพราะยาอาจเป็นปัจจัยเสี่ยงเกิดมะเร็งเต้านม ซึ่งเมื่อพบความผิดปกติของเต้านมเช่น มีก้อนเนื้อ ควรรีบพบแพทย์/ไปโรงพยาบาล 
- หากพบอาการสมรรถภาพทางเพศเสื่อม สามารถกลับไปขอคำปรึกษากับแพทย์ผู้รักษา 
- ระหว่างการใช้ยานี้และพบอาการวิงเวียน ควรเลี่ยงการขับขี่ยวดยานหรือการทำงานกับเครื่องจักร 
- ห้ามแบ่งยานี้ให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟิแนสเทอไรด์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้น ฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟิแนสเทอไรด์มีปฏิกิริยาระหว่างยากับยาตัวอื่นอย่างไร? ///// 
ยาฟิแนสเทอไรด์มีปฏิกิริยาระหว่างยากับยาตัวอื่นดังนี้ 
- การใช้ยาฟิแนสเทอไรด์ร่วมกับยากลุ่มแคลเซียมชาแนล บล็อกเกอร์ (Calcium channel blocker) เช่น Diltiazem หรือยาต้านเชื้อราเช่น Fluconazole, Itraconazole หรือยาต้านไวรัสเช่น Nelfinavir สามารถเพิ่มระดับและปริมาณยาฟิแนสเทอไรด์ในกระแสเลือดจนอาจทำให้ผู้ป่วยได้รับผลข้างเคียงตามมา หากมีความจำเป็นต้องใช้ยาร่วมกัน แพทย์จะพิจารณาปรับขนาดรับประทานให้เหมาะสมกับผู้ป่วยเป็นรายๆไป 
- การใช้ยาฟิแนสเทอไรด์กับผู้ป่วยโรคตับ ต้องคอยตรวจเลือดเพื่อควบคุมการทำงานของตับว่าปกติหรือผิดปกติอยู่หรือไม่ 
 ///// ควรเก็บรักษาฟิแนสเทอไรด์อย่างไร? ///// 
ควรเก็บยาฟิแนสเทอไรด์ภายใต้อุณหภูมิ 15 - 30 เซลเซียส (Celsius) ห้ามเก็บยาในช่องแช่แข็งของตู้เย็น ควรเก็บยาในภาชนะที่ปิดมิดชิด เก็บให้พ้นแสงแดดและความชื้น เก็บยาให้พ้นมือเด็ก และไม่ควรเก็บยาในห้องน้ำ 
 ///// ฟิแนสเทอไรด์มีชื่ออื่นอีกไหม? ผลิตจากบริษัทอะไรบ้าง? ///// 
ยาฟิแนสเทอไรด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Finasteride#History [2014,Dec13]
	2. http://www.mims.com/USA/drug/info/finasteride/?type=full&amp;mtype=generic [2014,Dec13]
	3. http://www.drugs.com/cdi/finasteride.html [2014,Dec13]
	4. http://drug.fda.moph.go.th:81/nlem.in.th/medicine/essential/list/127#item-8754 [2014,Dec13]
	5. http://www.mims.com/Thailand/drug/search/?q=finasteride [2014,Dec13]
	6. http://www.mims.com/Thailand/drug/info/Propecia/?type=full#Dosage [2014,Dec13]
	7. http://www.drugs.com/sfx/finasteride-side-effects.html [2014,Dec13]
	8. http://www.drugs.com/drug-interactions/finasteride-index.html?filter=2&amp;generic_only [2014,Dec13]
