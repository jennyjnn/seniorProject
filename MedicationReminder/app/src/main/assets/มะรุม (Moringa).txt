มะรุม (Moringa)
 ///// บทนำ ///// 
มะรุม(Moringa)เป็นพืชในวงศ์ Moringaceae มีชื่อวิทยาศาสตร์ว่า Moringa oleifera  เป็นไม้โตเร็ว สามารถสูงได้ถึง 10–12 เมตร  ชอบอากาศร้อนชื้น  เปลือกแก่มีสีเทา  เปลือกลำต้นอ่อนจะมีสีเขียวนวล  มะรุมเป็นพืชที่พบได้ทุกภาคของประเทศไทย มีการเพาะปลูกในประเทศเพื่อนบ้านเช่น ฟิลิปปินส์  บังคลาเทศ  ลาว  เวียดนาม  อินโดนีเซีย กัมพูชา เป็นต้น แต่ประเทศอินเดียมีการปลูกมะรุมเพื่อใช้เป็นอาหารและยาสมุนไพรมากที่สุดในโลก  ส่วนของมะรุมที่ใช้บริโภค ได้แก่ ใบและฝักอ่อน  สำหรับประเทศไทยมักจะคุ้นเคยกับสูตรตำรับอาหารแกงส้มมะรุมอยู่บ่อยๆ 
 
 ///// ประโยชน์ของมะรุมมีอะไรบ้าง? ///// 
มะรุมถูกใช้เป็นพืชสมุนไพรนับเป็นเวลายาวนาน เมื่อวันที่ 4 พฤษภาคม พ.ศ.2561 จากรายงานบันทึกประโยชน์ของมะรุมที่เขียนโดย Atli Arnarson นักศึกษาที่จบ
ปริญญาเอกด้านโภชนาการ : Ph.D. in Nutrient ได้สรุปคุณประโยชน์ของมะรุมที่มี
ต่อสุขภาพ  ด้วยมะรุมเป็นพืชที่มีสารต้านอนุมูลอิสระ(Antioxidants)เป็นปริมาณมาก รวมถึงสารอาหารอีกหลายตัว 
ประโยชน์ของมะรุมที่ได้จากการศึกษางานวิจัยในต่างประเทศมีดังนี้ 
1.	เป็นแหล่งของสารอาหารที่เป็นประโยชน์ต่อร่างกาย  นักวิทยาศาสตร์ได้นำใบมะรุม 21 กรัม มาสกัดและตรวจพบองค์ประกอบดังนี้ 
 
ในแถบซีกโลกตะวันตกเขาจะขายใบมะรุมตากแห้งแบบผงเป็นอาหารเสริม หรือไม่ก็บรรจุในแคปซูล และมักนำมาใช้บำรุงร่างกายในผู้ที่ขาดสารอาหารประเภท วิตามิน เกลือแร่และโปรตีน  อย่างไรก็ตาม เราไม่ควรใช้มะรุมที่เป็นอาหารเสริมหรือยาสมุนไพรมาทดแทนการบริโภคอาหารประจำวัน แต่ควรใช้ในลักษณะการสนับสนุนเพิ่มเติมมากกว่า 
2.	เป็นที่ทราบกันดีว่าอนุมูลอิสระในร่างกายเป็นสาเหตุของโรคเรื้อรังหลายประเภท เช่น  โรคหัวใจ  โรคเบาหวานชนิดที่ 2  โรคมะเร็ง  มะรุมอุดมไปด้วยสารต้านอนุมูลอิสระ	อย่างเช่น วิตามินซี  วิตามินเอ  และสารต้านอนุมูลอิสระอื่นๆ เช่น 
- Quercetin  เป็นสารประกอบที่มีฤทธิ์ต้านอนุมูลอิสระได้สูงมาก ช่วยให้ความดัน	      โลหิตของร่างกายลดลง 
- Chlorogenic acid  เป็นกรดที่พบในพืชจำพวกกาแฟ แต่พบในมะรุมด้วยเช่นกัน  กรดชนิดนี้จะช่วยลดน้ำตาลในเลือดได้ดีในระดับหนึ่ง 
มีงานวิจัยทดลองให้อาสาสมัครสตรีรับประทานใบมะรุมที่บดเป็นผง 1.5 ช้อนชา (7 กรัม) ทุกวันเป็นเวลา 3 เดือนพบว่า ระดับสารต้านอนุมูลอิสระในเลือดเพิ่มขึ้นอย่างมีนัยสำคัญ นอกจากนี้ยังมีการนำสารสกัดของมะรุมมาทำเป็นสารกันบูดช่วยป้องกันการเน่าเสียของเนื้อสัตว์อีกด้วย 
3.	มะรุมช่วยลดระดับน้ำตาลในกระแสเลือดโดยนักวิทยาศาสตร์เชื่อว่า สารIsothiocyanates ซึ่งเป็นสารประกอบชนิดหนึ่งในใบมะรุมมีคุณสมบัติดังกล่าว  มีการทดลองกับอาสาสมัครสตรี 30 คนโดยให้รับประทานผงใบมะรุม 1.5 ช้อนชา (7 กรัม) ทุกวัน
เป็นเวลา 3 เดือน พบว่าน้ำตาลในเลือด(Fasting blood sugar) ลดลง 13.5% 
4.	ใบมะรุมมีฤทธิ์ต้านการอักเสบ ซึ่งคุณสมบัติด้านนี้คล้ายคลึงกับพืชผักผลไม้อีกหลายชนิดที่มีสรรพคุณต้านการอักเสบ เช่น Isothiocyanates และอนุพันธ์ของสารประกอบประเภทฟีโนลิก(Phenolic) 
5.	มะรุมช่วยลดไขมันในเลือด โดยมีการศึกษาและวิจัยให้มะรุมในสัตว์ทดลองที่มีระดับไขมันในเลือดสูง เปรียบเทียบกับยาลดไขมัน เช่น Lovastatin  พบว่า อัตราส่วนการเพิ่มไขมันดีของ HDL สูงขึ้น ทำให้นักวิทยาศาสตร์คาดการณ์ผลสำเร็จของการใช้มะรุมที่จะเกิดกับมนุษย์หรือกับผู้ป่วยที่มีระดับไขมันในเลือดสูง 
6.	บรรเทาอาการหอบหืด  จากการทดลองให้ผู้ป่วยรับประทานมะรุม 3 กรัม วันละ 2 ครั้ง เช้า-เย็นเป็นเวลา 3 สัปดาห์พบว่า อาการหอบหืดของผู้ป่วยลดความรุนแรงลงเป็นลำดับ 
7.	ใบมะรุมที่บดเป็นผง สามารถนำมาผลิตเป็นสบู่ฟอกมือก็ได้ 
ทั้งนี้ ยังมีการศึกษาการนำมะรุมมารักษา  อาการโลหิตจาง  ข้ออักเสบ  มะเร็ง  ลมชัก  ท้องเสีย  อาการปวดท้อง  การเกิดแผลในกระเพาะอาหารและลำไส้เล็ก ใช้ต้านเชื้อโรคแบคทีเรีย- เชื้อรา -เชื้อไวรัส และเชื้อปรสิตต่างๆ ซึ่งต้องอาศัยข้อมูลทางวิชาการมาสนับสนุนฤทธิ์ของการรักษาโรคในมนุษย์อีกมากมาย 
นอกจากนี้การพัฒนามะรุมให้อยู่ในรูปของยาแผนปัจจุบัน โดยใช้สารสกัดก็ยังมีอุปสรรคในด้านความสม่ำเสมอของปริมาณสารสำคัญ รวมถึงพื้นที่ในการเพาะปลูก ตลอดจนควบคุมการเพาะปลูกมะรุมให้เป็นไปอย่างมาตรฐานก็นับว่าเป็นอุปสรรคอย่างมากทีเดียว 
 
 ///// ผลข้างเคียงของมะรุมมีอะไรบ้าง? ///// 
ผลข้างเคียงของมะรุมมีดังนี้ เช่น 
- การบริโภค ใบ-ผล-เมล็ด ของมะรุม ในลักษณะอาหารที่ผ่านกระบวนการปรุงแต่งด้วย	  ความร้อน มักจะปลอดภัยและไม่ค่อยพบเห็นการก่อพิษแต่อย่างใด  ควรหลีกเลี่ยงการบริโภค รากของมะรุม หรือสารสกัดจากส่วนต่างๆของต้นมะรุม ซึ่งอาจทำให้เกิด	  พิษ เช่น ทำให้เป็นอัมพาตหรือแม้แต่เสียชีวิตในที่สุด 
- หลีกเลี่ยงการบริโภคมะรุมในสตรีตั้งครรภ์  ด้วยราก  เปลือก และดอก ของมะรุม
มีสารประกอบที่ทำให้มดลูกเกิดการหดตัวได้ ทำให้เสี่ยงต่อการคลอดก่อนกำหนด 
 
 ///// บริโภคมะรุมอย่างไรดี? ///// 
เพื่อให้ปลอดภัย ควรบริโภคมะรุมดังนี้ เช่น 
- รับประทานแบบอาหารผักพื้นบ้านทั่วไป เช่น แกงมะรุม 
- รับประทานอาหารอย่างหลากหลาย(อาหารมีประโยชน์ 5 หมู่ ในปริมาณที่ไม่ทำให้เกิดโรคอ้วน/ น้ำหนักตัวเกิน) ไม่ใช่บริโภคแต่มะรุมเป็นหลัก โดยเปลี่ยนเมนูอาหารในแต่ละวัน  ไม่ต้องรับประทานแกงมะรุมซ้ำซากจำเจทุกวัน 
- รับประทานมะรุมแต่พอควรในมื้อเช้าช่วยให้พลังงาน   รับประทานในมื้อเย็นช่วยให้นอนหลับ 
- ส่งเสริมให้ปลูกมะรุมไว้เป็นพืชผักภายในบ้าน และเลือกรับประทานมะรุมที่ไม่มี
ยาฆ่าแมลงเจือปน 
- สามารถใช้มะนาวหรือน้ำผึ้งในการปรับรสชาติของมะรุม 
- ปรับอุปนิสัยการรับประทานเป็นไปในลักษณะ  กินปลาเป็นหลัก กินผักเป็นพื้น 
- ถ้าจะรับประทานมะรุมเป็นแบบ อาหารเสริม/ ผลิตภัณฑ์เสริมอาหาร  ยาสมุนไพร  ยาแผนไทย/ยาแผนโบราณ ฯลฯที่นอกเหนือจากบริโภคแบบเป็นอาหาร  ควรต้องปรึกษา แพทย์ เภสัชกร ก่อนเสมอ โดยเฉพาะในผู้มีโรคประจำตัว และ/หรือมีการใช้ยาแผนปัจจุบันชนิดต่างๆ ทั้งนี้เพื่อป้องกันการเกิดปฏิกิริยาระหว่างยาที่ใช้อยู่กับมะรุม 
 
 ///// บรรณานุกรม ///// 
https://www.healthline.com/nutrition/6-benefits-of-moringa-oleifera [2018,July14] 
https://en.wikipedia.org/wiki/Moringa_oleifera [2018,July14] 
https://www.ncbi.nlm.nih.gov/pmc/articles/PMC4103706/ [2018,July14] 
https://www.ncbi.nlm.nih.gov/pubmed/12738086 [2018,July14] 
https://www.webmd.com/vitamins/ai/ingredientmono-1242/moringa [2018,July14] 
https://www.quora.com/Where-does-moringa-oleifera-grow-natively [2018,July14] 
https://www.africrops.com/moringa-oleifera/how-to-use-moringa/ [2018,July14] 
http://moringaleafextract.com/how-to-take-moringa-oleifera/ [2018,July14]
