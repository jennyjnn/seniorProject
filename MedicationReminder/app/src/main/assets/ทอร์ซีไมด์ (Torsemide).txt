ทอร์ซีไมด์ (Torsemide)
 ///// บทนำ ///// 
ยาทอร์ซีไมด์(Torsemide)หรืออีกชื่อคือ ทอราซีไมด์(Torasemide) เป็นยาขับปัสสาวะ ประเภทลูป ไดยูเรติก(Loop diuretics) มีการออกฤทธิ์ที่ไตบริเวณที่เรียกว่า ลูปออฟเฮนเล่(Loop of Henle, เป็นเนื้อเยื่อไตส่วนทำหน้าที่ดูดน้ำ และเกลือแร่ จากปัสสาวะ กลับสู่กระแสเลือด) โดยต่อต้านการดูดกลับของเกลือ โซเดียม  เกลือคลอไรด์ และน้ำ กลับเข้าสู่ร่างกาย   ทางคลินิก ใช้ยาทอร์ซีไมด์เพื่อรักษาอาการบวมที่มีสาเหตุจากภาวะหัวใจล้มเหลว รวมถึงใช้เป็นยาบำบัดโรคความดันโลหิตสูง 
รูปแบบเภสัชภัณฑ์ของยาทอร์ซีไมด์มีทั้งยารับประทานและยาฉีด  การดูดซึมของยานี้จากระบบทางเดินอาหารทำได้ 80–90%  ตัวยานี้ในกระแสเลือดจะถูกส่งไปทำลายที่ตับ  ร่างกายต้องใช้เวลาประมาณ 3.5 ชั่วโมงเป็นอย่างต่ำเพื่อกำจัดยานี้ออกจากกระแสเลือดผ่านทางปัสสาวะ 
สำหรับข้อจำกัดการใช้ยาทอร์ซีไมด์ที่ผู้บริโภค/ผู้ป่วยควรทราบ มีดังนี้ เช่น 
- หลีกเลี่ยงการใช้ทอร์ซีไมด์กับผู้ที่แพ้ยานี้  ผู้ป่วยโรคตับขั้นรุนแรง ตลอดจน                        ผู้ที่มีภาวะปัสสาวะขัด 
- ระวังการใช้ยานี้กับผู้ป่วยโรคเบาหวาน  ด้วยมีรายงานว่า หลังการใช้ยาทอร์ซีไมด์ในผู้ป่วยกลุ่มโรคนี้ อาจทำให้ระดับน้ำตาลในเลือดเพิ่มสูงขึ้น 
- กรณีที่ผู้ป่วยอยู่ในภาวะลดอาหารเค็ม ต้องเพิ่มความระมัดระวังต่อการใช้ยานี้ด้วยยาทอร์ซีไมด์เป็นยาขับปัสสาวะที่มีฤทธิ์กำจัดเกลือแร่ชนิดต่างๆออกจากร่างกาย/กระแสเลือด เช่น  โซเดียม  เกลือคลอไรด์  โปแตสเซียม    ซึ่งจากเหตุผลนี้ อาจทำให้เกิดภาวะเกลือแร่ในร่างกายต่ำจนเป็นอันตรายตามมา 
- การใช้ยาทอร์ซีไมด์ร่วมกับยาลดความดันโลหิตชนิดต่างๆ อาจทำให้มีอาการความดันโลหิตต่ำ ตามมา  ดังนั้น การจะใช้ยาใดๆร่วมกับยาทอร์ซีไมด์ จึงต้องเป็นไปตามคำสั่งแพทย์เท่านั้น 
- ด้วยฤทธิ์ขับปัสสาวะของยาทอร์ซีไมด์  สามารถทำให้ผู้ป่วยมีความเสี่ยงต่อภาวะขาดน้ำของร่างกาย  จึงมีข้อแนะนำไม่ให้ผู้ป่วยอยู่ในที่มีสภาพอากาศร้อนจัดซึ่งจะทำให้สูญเสียเหงื่อมากขึ้นจนอาจสนับสนุนกลไกการขาดน้ำของร่างกาย ตลอดจนส่งผลให้มีภาวะความดันโลหิตต่ำตามมา 
- ระหว่างใช้ยานี้ ควรระวังการเกิดโรคเกาต์คุกคาม ตลอดจนเกิดภาวะเกลือแร่ในร่างกายลดต่ำลง   แพทย์อาจต้องมีการตรวจเลือดผู้ป่วยเป็นระยะๆตามดุลพินิจของแพทย์ เพื่อดู ระดับกรดยูริค  ระดับเกลือแร่แต่ละชนิด ในเลือด   ผู้ป่วยต้องให้ความร่วมมือและมารับการตรวจเลือดตามนัดหมายทุกครั้ง 
- หลีกเลี่ยงการใช้ยานี้หลังช่วงเวลา 6 โมงเย็น  ด้วยจะเป็นเหตุรบกวนการนอนหลับพักผ่อนของผู้ป่วย เพราะต้องตื่นนอนกลางดึกเพื่อมาขับถ่ายปัสสาวะ 
- กรณีที่พบอาการข้างเคียง(ผลข้างเคียง)บางประการจากยานี้ ซึ่งอาจก่อให้เกิดอันตรายต่อผู้ป่วย เช่น กระหายน้ำจัด  หิวอาหารมาก  ปัสสาวะบ่อย  ปัสสาวะขัด  ใบหน้าแดง  หายใจเร็ว   ลมหายใจมีกลิ่นเหมือนกลิ่นผลไม้  น้ำหนักเพิ่มมากผิดปกติหรือพบเลือดออกปนมากับปัสสาวะ/ปัสสาวะเป็นเลือด  ซึ่งหากพบเหตุการณ์ดังกล่าวต้องรีบพาผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- แจ้ง แพทย์ พยาบาล เภสัชกร ทุกครั้งที่เข้ารับการตรวจว่า ตนเองมีโรคประจำตัวใดบ้าง  ด้วยขนาดรับประทานของยาทอร์ซีไมด์มีความสัมพันธ์กับโรคประจำตัวประเภทต่างๆ เช่น ผู้ป่วยอาการบวมจากโรคหัวใจล้มเหลว  บวมจากโรคไตหรือบวมจากโรคตับ จะมีขนาดรับประทานยาทอร์ซีไมด์ที่แตกต่างกัน 
ยาทอร์ซีไมด์จัดอยู่ในประเภทยาอันตราย  การใช้ยานี้ต้องเป็นไปตามคำสั่งแพทย์เท่านั้น ซึ่งในต่างประเทศ สามารถพบเห็นการจัดจำหน่ายยานี้ภายใต้ยาชื่อการค้าว่า “Demadex” 
 
 ///// ทอร์ซีไมด์มีสรรพคุณ(คุณสมบัติ)อย่างไร? ///// 
ยาทอร์ซีไมด์มีสรรพคุณ/ข้อบ่งใช้ เช่น 
- ลดอาการบวมน้ำของร่างกาย 
- รักษาภาวะ/โรคความดันโลหิตสูง 
 
 ///// ทอร์ซีไมด์มีกลไกการออกฤทธิ์อย่างไร? ///// 
ยาทอร์ซีไมด์มีกลไกการออกฤทธิ์โดย ตัวยาจะยับยั้งการดูดกลับเข้าสู่กระแสเลือดของเกลือ โซเดียม  โปแตสเซียม  และคลอไรด์ จากไต/จากปัสสาวะ จึงส่งผลให้มีการขับน้ำและเกลือแร่ออกจากร่างกายสูงขึ้น   ผู้ป่วยจะมีปัสสาวะบ่อยขึ้น มากขึ้น  จนส่งผลให้ลดอาการบวมน้ำของร่างกาย และรวมถึงมีความดันโลหิตต่ำลง 
 
 ///// ทอร์ซีไมด์มีรูปแบบการจัดจำหน่ายอย่างไร? ///// 
ยาทอร์ซีไมด์มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Torsemide 5, 10, 20 และ 100 มิลลิกรัม/เม็ด 
- ยาฉีดที่ประกอบด้วย Torsemide 10 มิลลิกรัม/มิลลิลิตร 
 
 ///// ทอร์ซีไมด์มีขนาดการบริหารยาอย่างไร? ///// 
ยาทอร์ซีไมด์ มีขนาดการบริหารยา/ใช้ยา เช่น 
ก.	บำบัดอาการบวมจากโรคหัวใจล้มเหลว: 
- ผู้ใหญ่: ฉีดยาเข้าหลอดเลือดดำ หรือรับประทานยาขนาด 10–20 มิลลิกรัม วันละ 1 ครั้ง 
ข.	บำบัดอาการบวมจากโรคไต: 
- ผู้ใหญ่: ฉีดยาเข้าหลอดเลือดดำหรือรับประทานยาขนาด 20 มิลลิกรัม วันละ1 ครั้ง 
ค.	บำบัดอาการบวมจากโรคตับ: 
- ผู้ใหญ่: ฉีดยาเข้าหลอดเลือดดำหรือรับประทานยาขนาด 5–10 มิลลิกรัม วันละ1ครั้ง 
ง.	สำหรับรักษาโรคความดันโลหิตสูง: 
- ผู้ใหญ่: รับประทานยา 5 มิลลิกรัม วันละ1 ครั้ง  หลังจากนั้น 4 – 6 สัปดาห์ แพทย์จะประเมินผลการรักษา และอาจปรับขนาดรับประทานเป็น 10 มิลลิกรัม/วัน 
อนึ่ง: 
- ห้ามใช้ยานี้กับผู้ที่มีภาวะปัสสาวะไม่ออก/ปัสสาวะขัด 
- มาตรวจร่างกายตามที่แพทย์นัดหมายทุกครั้ง 
- กรณีเป็นยารับประทาน สามารถรับประทานยานี้ก่อนหรือหลังอาหารก็ได้ ตามคำสั่งแพทย์ 
- เด็ก: ยังไม่มีข้อมูลทางคลินิกถึงความปลอดภัยของการใช้ยานี้ในเด็ก การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาทอร์ซีไมด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ รวมทั้งกำลังกินยา/ใช้ยาอะไรอยู่ เพราะยาทอร์ซีไมด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตรเพราะ	               ยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิด	 	  ผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาทอร์ซีไมด์ สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า ให้รับประทานที่ขนาดปกติ 
แต่อย่างไรก็ดี เพื่อประสิทธิผลของการรักษา ควรรับประทานยาทอร์ซีไมด์ตรงเวลา 
 
 ///// ทอร์ซีไมด์มีผลไม่พึงประสงค์อย่างไร? ///// 
ยาทอร์ซีไมด์สามารถก่อให้เกิดผลไม่พึงประสงค์จากยา (ผลข้างเคียง/ อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบการเผาผลาญพลังงานของร่างกาย  เช่น  เกิดภาวะน้ำตาลในเลือดสูง   มีภาวะกรดยูริคในเลือดสูง  เกิดการขับเกลือแคลเซียมและแมกนีเซียมออกจากร่างกายเพิ่มขึ้น  กระหายน้ำมาก 
- ผลต่อระบบทางเดินอาหาร   เช่น  ท้องเสียหรือท้องผูก  คลื่นไส้  เบื่ออาหาร  เกิดแผลในลำคอ 
- ผลต่อระบบประสาท   เช่น  ปวดศีรษะ  วิงเวียน 
- ผลต่อกล้ามเนื้อ  เช่น  ปวดกล้ามเนื้อ 
- ผลต่อสภาพจิตใจ   เช่น  นอนไม่หลับ 
- ผลต่อระบบทางเดินหายใจ  เช่น  เยื่อจมูกอักเสบ   ไอเพิ่มขึ้น 
- ผลต่อระบบหัวใจและหลอดเลือด  เช่น คลื่นไฟฟ้าหัวใจผิดปกติ  หัวใจเต้นผิดจังหวะ    ความดันโลหิตต่ำ   หัวใจเต้นเร็ว 
- ผลต่อระบบเลือด  เช่น  เม็ดเลือดแดงลดลง  เม็ดเลือดขาวต่ำ  เกล็ดเลือดลดลง 
- ผลต่อผิวหนัง  เช่น  อาจพบผื่นคัน 
 
 ///// มีข้อควรระวังการใช้ทอร์ซีไมด์อย่างไร? ///// 
มีข้อควรระวังการใช้ยาทอร์ซีไมด์ เช่น 
- ห้ามใช้กับผู้ที่แพ้ยานี้ และ/หรือ แพ้ยาซัลฟา(Sulfa drugs) 
- ห้ามใช้ยานี้กับผู้ที่มีภาวะปัสสาวะไม่ออก  ผู้ที่มีภาวะตับล้มเหลว 
- ห้ามใช้ยานี้กับผู้ที่สูญเสียเกลือแร่ของร่างกายอย่างรุนแรง เช่น ท้องเสียรุนแรง 
- ห้ามใช้ยานี้กับสตรีมีครรภ์  สตรีในภาวะให้นมบุตร  เด็ก และผู้สูงอายุ             นอกจากมีคำสั่งจากแพทย์ 
- ห้ามปรับขนาดรับประทานด้วยตนเอง 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาทอร์ซีไมด์ด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดรวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ทอร์ซีไมด์มีปฏิกิริยาระหว่างยากับยาตัวอื่นอย่างไร? ///// 
ยาทอร์ซีไมด์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาทอร์ซีไมด์ร่วมกับยา Amiodarone เพราะจะทำให้เกิดภาวะหัวใจเต้นผิดจังหวะตามมา 
- หลีกเลี่ยงการใช้ยาทอร์ซีไมด์ร่วมกับยา Lithium  เพราะเสี่ยงต่อการเกิดพิษ(ผลข้างเคียงรุนแรง)จากยาLithium ตามมา 
- การใช้ยาทอร์ซีไมด์ร่วมกับยาปฏิชีวนะบางกลุ่ม  เพราะจะก่อให้เกิดความเป็นพิษ ของยาปฏิชีวนะนั้นๆกับไต,  สูญเสียการได้ยิน,  วิงเวียน,  ที่โดยมากมักเกิดกับผู้สูงอายุ  ยาปฏิชีวนะกลุ่มดังกล่าว เช่นยา  Amikacin , Tobramycin,  และ Gentamycin  เป็นต้น 
- ห้ามใช้ยาทอร์ซีไมด์ร่วมกับยา Amphotercin B เพราะเสี่ยงต่อภาวะเกลือ
โปแตสเซียมในเลือดต่ำ 
 
 ///// ควรเก็บรักษาทอร์ซีไมด์อย่างไร? ///// 
ควรเก็บยายาทอร์ซีไมด์ในช่วงอุณหภูมิ 15–30 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 
 ///// ทอร์ซีไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาทอร์ซีไมด์มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Demator, Nephtor, Torsid 
 ///// บรรณานุกรม ///// 
https://en.wikipedia.org/wiki/Torasemide[2017,Oct7] 
https://www.accessdata.fda.gov/drugsatfda_docs/label/2010/020136s023lbl.pdf[2017,Oct7] 
http://www.mims.com/thailand/drug/info/torasemide/?type=brief&amp;mtype=generic[2017,Oct7] 
https://www.drugs.com/cdi/torsemide-injection-solution.html[2017,Oct7] 
https://www.drugs.com/dosage/torsemide.html[2017,Oct7] 
https://www.drugs.com/dosage/torsemide.html#Usual_Adult_Dose_for_Edema[2017,Oct7] 
https://www.drugs.com/sfx/torsemide-side-effects.html[2017,Oct7]
