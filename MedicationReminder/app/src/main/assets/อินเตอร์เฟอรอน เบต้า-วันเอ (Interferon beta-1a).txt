อินเตอร์เฟอรอน เบต้า-วันเอ (Interferon beta-1a)
 ///// บทนำ ///// 
ยาอินเตอร์เฟอรอน เบต้า-วันเอ (Interferon beta-1a หรือ Interferon beta-1 alpha ย่อว่า IFN beta-1a หรือ Recombinant human interferon-beta1a) เป็นยาอินเตอร์เฟอรอน(Interferon ย่อว่า IFN)ที่ผลิตจากรังไข่ของหนูแฮมเตอร์  ทางคลินิกนำมาใช้บำบัดอาการโรคปลอกประสาทเสื่อมแข็ง (Multiple sclerosis) ยานี้ช่วยชะลอความพิการของร่างกายและลดความเสี่ยงการกำเริบหรือโรคกลับมามีอาการใหม่ได้ประมาณ 18–38% 
ยาอินเตอร์เฟอรอน เบต้า-วันเอ มีกลไกการออกฤทธิ์เป็นไปในลักษณะเชิงป้องกันมิให้สารที่กระตุ้นการอักเสบหลุดรอดเข้าไปในเซลล์สมองและอาจกล่าวได้ว่ายาชนิดนี้ไม่ใช่ยารักษาโรคปลอกประสาทเสื่อมแข็งได้โดยตรง แต่จะช่วยลดความรุนแรงและป้องกันการอักเสบของเซลล์ประสาทเท่านั้น 
รูปแบบเภสัชภัณฑ์ของยาอินเตอร์เฟอรอน เบต้า-วันเอเป็นแบบยาฉีด ซึ่งสามารถฉีดเข้ากล้ามเนื้อหรือฉีดเข้าใต้ผิวหนัง   โดยร่างกายต้องใช้เวลาถึงประมาณ 10 ชั่วโมงเพื่อกำจัดยาชนิดนี้/ยานี้ออกจากกระแสเลือดผ่านทิ้งไปทางปัสสาวะ 
ระหว่างที่ได้รับยาอินเตอร์เฟอรอน เบต้า-วันเอ ผู้ป่วยมีความจำเป็นต้องเข้ารับการตรวจร่างกาย และการตรวจต่างๆ จากแพทย์เป็นระยะๆตามแพทย์แนะนำ  เช่น การตรวจเลือด ดูความสมบูรณ์ของเลือด(CBC)   ดูสภาพการทำงานของตับ ของไต   ดูระดับไขมันไตรกลีเซอไรด์   ตลอดจนกระทั่งตรวจการทำงานของระบบหัวใจและหลอดเลือด เช่น การตรวจคลื่นไฟฟ้าของหัวใจ 
สำหรับประเทศไทยมีการใช้ยาอินเตอร์เฟอรอน เบต้า-วันเอ เช่นกัน  โดยวางจำหน่ายภายใต้ชื่อการค้าว่า  “Rebif”  และจะพบเห็นการใช้ยานี้แต่ในสถานพยาบาลเท่านั้น 
 
 ///// อินเตอร์เฟอรอน เบต้า-วันเอมีสรรพคุณ(คุณสมบัติ)อย่างไร? ///// 
ยาอินเตอร์เฟอรอน เบต้า-วันเอมีสรรพคุณ/ข้อบ่งใช้ เช่น 
- ใช้บำบัดอาการโรคปลอกประสาทเสื่อมแข็ง หรือโรคเอมเอส (MS:Multiple sclerosis) โดยยาชนิดนี้จะช่วยชะลอความเสียหายจากการอักเสบภายในเซลล์ประสาทของสมอง จึงช่วยลดความเสี่ยงต่อความพิการอันมีสาเหตุจากโรคปลอกประสาทเสื่อมแข็งลงได้ 
 
 ///// อินเตอร์เฟอรอน เบต้า-วันเอมีกลไกการออกฤทธิ์อย่างไร? ///// 
กลไกการออกฤทธิ์ของยาอินเตอร์เฟอรอน เบต้า-วันเอคือ ตัวยาจะสร้างสมดุลของสารที่กระตุ้นการอักเสบของเซลล์ประสาทในสมอง โดยช่วยชะลอหรือลดการนำสารที่กระตุ้นการอักเสบผ่านเข้าทางแนวกั้นกลางระหว่างเลือดและสมองหรือที่เรียกกันว่า Blood-brain barrier ส่งผลให้ลดการอักเสบของเซลล์ประสาทในสมอง และยังช่วยในการผลิตสารที่เป็นปัจจัยการเจริญของเซลล์ประสาท (Nerve growth factor)  ตลอดจนกระทั่งช่วยยืดอายุของเซลล์ประสาทอีกด้วย  จากกลไกดังกล่าว จึงส่งผลให้อาการปลอกประสาทเสื่อมแข็งทุเลาลงเรื่อยๆ 
 
 ///// อินเตอร์เฟอรอน เบต้า-วันเอมีรูปแบบการจัดจำหน่ายอย่างไร? ///// 
ยาอินเตอร์เฟอรอน เบต้า-วันเอ มีรูปแบบการจัดจำหน่าย เช่น 
- ยาฉีดชนิดผงปราศจากเชื้อ ที่ประกอบด้วยตัวยา Interferon beta-1a ขนาด 33 ไมโครกรัม/ขวด (0.033 มิลลิกรัม/ขวด) 
- ยาฉีดชนิดสารละลายบรรจุในหลอดพร้อมฉีด ที่ประกอบด้วยตัวยา   Interferon    beta-1a ขนาด 30 ไมโครกรัม/ขวด (0.030 มิลลิกรัม/ขวด) 
 
 ///// อินเตอร์เฟอรอน เบต้า-วันเอมีขนาดการบริหารยาอย่างไร? ///// 
ยาอินเตอร์เฟอรอน เบต้า-วันเอมีขนาดการบริหารยา/ใช้ยาสำหรับรักษาโรคปลอกประสาทเสื่อมแข็ง เช่น 
- ผู้ใหญ่:สัปดาห์ที่ 1 ฉีดยาครั้งละ  7.5 ไมโครกรัม  ครั้งเดียว/สัปดาห์
	สัปดาห์ที่ 2: ฉีดยาครั้งละ 15   ไมโครกรัม  ครั้งเดียว/สัปดาห์
	สัปดาห์ที่ 3: ฉีดยาครั้งละ 22.5 ไมโครกรัม ครั้งเดียว/สัปดาห์
	สัปดาห์ที่ 4: เป็นต้นไป ฉีดยาครั้งละ 30 ไมโครกรัม ครั้งเดียว/สัปดาห์ 
อนึ่ง: 
- ระยะเวลาของการใช้ยานี้ให้เป็นไปตามคำสั่งแพทย์ 
- เด็ก: การใช้ยานี้และขนาดยานี้ในเด็ก อยู่ในดุลพินิจของแพทย์เป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอินเตอร์เฟอรอน เบต้า-วันเอ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาอินเตอร์เฟอรอน 
เบต้า-วันเอ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยา
กับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาอินเตอร์เฟอรอน เบต้า-วันเอ  ให้ผู้ป่วยรีบติดต่อแพทย์/พยาบาล/บุคคลกรทางการแพทย์ผู้ที่ทำการดูแลรักษาผู้ป่วย เพื่อนัดหมาย
การฉีดยาครั้งใหม่โดยเร็ว 
 
 ///// อินเตอร์เฟอรอน เบต้า-วันเอมีผลไม่พึงประสงค์อย่างไร? ///// 
ยาอินเตอร์เฟอรอน เบต้า-วันเอ สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบเลือด:  เช่น เกล็ดเลือดต่ำ   เลือดจาง 
- ผลต่อระบบทางเดินอาหาร:  เช่น ทำให้มีอาการ  ท้องเสีย  คลื่นไส้   ตับอ่อนอักเสบ  อาเจียน 
- ผลต่อจิตประสาท:  เช่น  เกิดภาวะซึมเศร้า  มีความรู้สึกอยากทำร้ายตนเอง
หากพบอาการเหล่านี้ ต้องหยุดการใช้ยานี้ทันที แล้วรีบพาผู้ป่วยมาพบแพทย์/มาโรงพยาบาบโดยเร็ว ไม่ต้องรอถึงวันที่แพทย์นัด 
- ผลต่อระบบประสาท:  เช่น เกิดอาการลมชัก 
- ผลต่อระบบทางเดินหายใจ:  เช่น หอบหืด 
- ผลต่อผิวหนัง:  เช่น เกิดผื่นคัน 
- ผลต่อระบบหัวใจและหลอดเลือด: เช่น  อาจเกิดภาวะหัวใจวายตามมา  แพทย์จะแจ้งเตือนผู้ป่วยถึงเรื่องดังกล่าว ประกอบกับนัดผู้ป่วยเข้ามาตรวจการทำงานของหัวใจเป็นระยะ 
- ผลต่อระบบการเผาผลาญพลังงานของร่างกาย: เช่น ระบบการเผาผลาญพลังงานของผู้ป่วยอาจเปลี่ยนแปลงจนทำให้ไขมันไตรกลีเซอไรด์เพิ่มขึ้น   มีภาวะเบื่ออาหาร  น้ำหนักตัวเพิ่มหรืออาจลดลงก็ได้ 
- ผลต่อตับ: เช่น ส่งผลเกิดพิษต่อตับ/ตับอักเสบ    เอนไซม์การทำงานของตับในเลือดมีระดับเพิ่มขึ้น  มีภาวะตับวาย 
 
 ///// มีข้อควรระวังการใช้อินเตอร์เฟอรอน เบต้า-วันเออย่างไร? ///// 
มีข้อควรระวังการใช้ยาอินเตอร์เฟอรอน เบต้า-วันเอ เช่น 
- ห้ามใช้กับผู้ที่แพ้ยานี้ และ/หรือแพ้ส่วนประกอบในสูตรต้นตำรับยานี้ 
- ก่อนใช้ยาอินเตอร์เฟอรอน เบต้า-วันเอ ผู้ป่วยจะต้องแจ้งแพทย์ว่า ตนเอง
มีการใช้ยาชนิดใดอยู่บ้าง ทั้งนี้เพื่อป้องกันการเกิดปฏิกิริยาระหว่างยา 
- ห้ามใช้ยาใดๆขณะได้รับยาอินเตอร์เฟอรอน เบต้า-วันเอ นอกจากจะมีคำสั่งแพทย์ 
- กรณี ผู้ป่วยด้วยโรคตับ   ผู้ป่วยที่มีภาวะทางจิต หรือมีโรคประจำตัวใดๆ  ผู้ป่วยต้องแจ้ง แพทย์ พยาบาล เภสัชกร ทุกครั้งเมื่อเข้ารับการรักษา 
- ห้ามใช้ยานี้กับสตรีมีครรภ์ และสตรีในภาวะให้นมบุตร นอกจากมีคำสั่งแพทย์ 
- มาพบแพทย์/มาโรงพยาบาลเพื่อรับการให้ยานี้ และรับการตรวจร่างกายจากแพทย์ตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอินเตอร์เฟอรอน เบต้า-วันเอด้วย) ยาแผนโบราณ    อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อินเตอร์เฟอรอน เบต้า-วันเอมีปฏิกิริยากับยาตัวอื่นอย่างไร? ///// 
ยาอินเตอร์เฟอรอน เบต้า-วันเอมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอินเตอร์เฟอรอน เบต้า-วันเอ ร่วมกับ ยาBupropion ด้วยจะ
ทำให้เกิดอาการลมชัก  และ/หรือทำให้ตับเสียหาย/ตับวายตามมา 
- ห้ามใช้ยาอินเตอร์เฟอรอน เบต้า-วันเอ ร่วมกับ ยาZidovudine  ด้วยจะทำให้กด
 ไขกระดูก  จนเกิดภาวะโลหิตจางรุนแรงตามมา 
- ห้ามใช้ยาอินเตอร์เฟอรอน เบต้า-วันเอ ร่วมกับ ยาTramadol  ด้วยอาจทำให้เกิดภาวะลมชักตามมา 
- ห้ามใช้ยาอินเตอร์เฟอรอน เบต้า-วันเอ ร่วมกับ ยาNatalizumab  เพราะจะเพิ่ม   ความเสี่ยงต่อการติดเชื้อไวรัสต่างๆตามมา 
 
 ///// ควรเก็บรักษาอินเตอร์เฟอรอน เบต้า-วันเออย่างไร? ///// 
ควรเก็บรักษายาอินเตอร์เฟอรอน เบต้า-วันเอ เช่น 
- เก็บยาภายใต้อุณหภูมิ 2–8 องศาเซลเซียส(Celsius)  ห้ามเก็บยาในช่องแข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาที่เสื่อมสภาพหรือยาที่หมดอายุแล้ว 
 
 ///// อินเตอร์เฟอรอน เบต้า-วันเอมีชื่ออื่นอีกไหม? ผลิตจากบริษัทอะไรบ้าง? ///// 
ยาอินเตอร์เฟอรอน เบต้า-วันเอ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง  ยา Plegridy เป็นยาชื่อการค้าของยาอินเตอร์เฟอรอน เบต้า-วันเอ ชนิดที่เรียกว่า Pegylated interferon beta-1a อีกชื่อคือ Peginterferon beta-1a  ซึ่งคือ ยาอินเตอร์เฟอรอน เบต้า-วันเอ ชนิดที่ออกฤทธิ์ในร่างกายได้นานที่ประโยชน์คือ ผู้ป่วยจะใช้ยา/ฉีดยาชนิดนี้ได้สะดวกขึ้น คือสามารถใช้ยานี้เพียง 1ครั้งทุก2สัปดาห์ 
 ///// บรรณานุกรม ///// 
https://www.avonex.com/content/dam/commercial/multiple-sclerosis/avonex/pat/en_us/pdf/Avonex_Prescribing_Information.pdf [2018,June2] 
https://en.wikipedia.org/wiki/Interferon_beta-1a#Mechanism_of_action [2018,June2] 
https://medlineplus.gov/druginfo/meds/a693040.html [2018,June2] 
http://www.mims.com/thailand/drug/info/interferon%20beta-1a/?type=brief&amp;mtype=generic [2018,June2] 
https://www.drugs.com/dosage/interferon-beta-1a.html [2018,June2]
