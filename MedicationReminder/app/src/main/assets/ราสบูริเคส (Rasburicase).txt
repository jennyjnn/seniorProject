ราสบูริเคส (Rasburicase)
 ///// บทนำ ///// 
ยาราสบูริเคส(Rasburicase) เป็นยาที่มีฤทธิ์ช่วยกำจัดกรดยูริคออกจากกระแสเลือด  โครงสร้างของยาราสบูริเคสเป็นเอนไซม์ที่มีชื่อเรียกเฉพาะว่า ยูเรทออกซิเดส (Urate oxidase) ยาราสบูริเคสจะเร่งให้เกิดกระบวนการออกซิเดชั่น(Oxidation,ปฏิกิริยาที่เพิ่มออกซเจนในสารประกอบ) ต่อโมเลกุลของกรดยูริค ส่งผลให้เปลี่ยนกรดยูริคไปเป็นสาร Allantoin(สารเคมีชนิดหนึ่ง) และถูกขับทิ้งไปทางปัสสาวะ 
ด้วยกลไกนี้ ทำให้ทางการแพทย์ใช้ ยาราสบูริเคสเป็นหนึ่งในกลุ่มยาที่ใช้รักษาภาวะกรดยูริคสูงอันเนื่องจากการได้รับยาเคมีบำบัดของผู้ป่วยโรคมะเร็ง(Medications to treat hyperuricemia secondary to chemotherapy)  การใช้ยาเคมีบำบัดอาจก่อให้เกิดกลุ่มอาการมะเร็งถูกทำลาย(Tumor lysis syndrome)ที่มีผลสืบเนื่องต่อระบบเมตาบอลิซึม(Metabolism)ของร่างกาย ทำให้มีกรดยูริคเพิ่มในกระแสเลือดมากขึ้น จนก่อให้เกิดโรคเกาต์คุกคามตามมา 
รูปแบบเภสัชภัณฑ์ของยาราสบูริเคส เป็นยาชนิดฉีด โดยการหยดเข้าหลอดเลือดดำวันละ1ครั้ง เป็นเวลา 5 วันเป็นอย่างต่ำ  หลังจากได้รับยานี้ภายใน 4 ชั่วโมง  ระดับของกรดยูริคในกระแสเลือดจะค่อยๆลดปริมาณลง  ร่างกายต้องใช้เวลาประมาณ 16–23 ชั่วโมงเพื่อกำจัดยานี้ออกจากกระแสเลือด 
ยาราสบูริเคสมีข้อจำกัดการใช้ทางคลินิกบางประการที่ผู้บริโภคควรทราบดังนี้เช่น 
- ห้ามใช้กับผู้ที่มีประวัติแพ้ยาราสบูริเคส 
- ห้ามใช้กับผู้ที่มีประวัติ โลหิตจางเม็ดเลือดแดงแตก 
- ห้ามใช้กับผู้ที่มี ภาวะขาดเอนไซม์จีซิกพีดี(G6PD deficiency) หน้าที่หนึ่งของ G6PD คือช่วยปกป้องทำให้เม็ดเลือดแดงแข็งแรงไม่แตกง่าย  ซึ่งยาราสบูริเคสมี 	 ผลข้างเคียงที่ทำให้เม็ดเลือดแดงแตกง่าย  ดังนั้นจึงถือเป็นข้อห้ามใช้ยาราสบูริเคส	  กับผู้ป่วยที่มีภาวะขาดเอนไซม์จีซิกพีดี 
ทั้งนี้ ยาราสบูริเคส ยังสามารถกระตุ้นให้เกิดอาการข้างเคียง(ผลข้างเคียง)ได้อีกหลายประการ  กรณีที่พบอาการข้างเคียงหลังการใช้ยาราสบูริเคสดังต่อไปนี้ ต้องรีบนำผู้ป่วยมาพบแพทย์/มาโรงพยาบาลทันที เช่น ผิวมีสีเหลือง  ซีด  ปัสสาวะมีสีเข้ม  เกิดแผลหรือมีรอยฝ้าสีขาวรอบๆริมฝีปาก  กลืนลำบาก  ปากแห้ง  หายใจขัด/หายใจลำบาก   มีไข้ที่มีอาการคล้ายไข้หวัดใหญ่  หัวใจเต้นเร็ว  หายใจเร็ว   เจ็บหน้าอก  เป็นลม  เป็นต้น 
ยาราสบูริเคสเป็นยาฉีดที่ต้องอาศัยการให้ยาทางหลอดเลือด  เราจึงพบเห็นการใช้ยาชนิดนี้แต่ในสถานพยาบาลเท่านั้น ผู้ป่วยด้วยภาวะกรดยูริคในเลือดสูงด้วยเหตุจากยาเคมีบำบัดที่ต้องรักษาโดยใช้ยาราสบูริเคส  จะต้องได้รับยานี้ต่อเนื่องตามคำสั่งแพทย์  การมีวินัยมาพบแพทย์/มาโรงพยาบาลเพื่อรับการให้ยานี้ตามนัดหมาย จะทำให้ภาวะกรดยูริคที่สูงลดระดับลง และส่งผลต่อคุณภาพชีวิตของตัวผู้ป่วยเอง 
 
 ///// ราสบูริเคสมีสรรพคุณ(คุณสมบัติ)อย่างไร? ///// 
ยาราสบูริเคสมีสรรพคุณ/ข้อบ่งใช้ เช่น 
- บำบัดอาการกรดยูริคสูงด้วยเหตุจากยาเคมีบำบัด(Hyperuricemia Secondary to Chemotherapy) 
 ///// ราสบูริเคสมีกลไกการออกฤทธิ์อย่างไร? ///// 
ตัวยาราสบูริเคสมีโครงสร้างเหมือนเอนไซม์ยูเรทออกซิเดส(Urate oxidase) ที่มีกลไกการออกฤท์ที่สามารถเปลี่ยนกรดยูริคในกระแสเลือด ให้กลายเป็นสารประกอบที่มีชื่อว่า Allantoin  สารประกอบชนิดนี้จะถูกกำจัดทิ้งไปกับปัสสาวะ  ด้วยกลไกนี้ทำให้ระดับกรดยูริคในกระแสเลือดลดลงตามลำดับ 
 ///// ราสบูริเคสมีรูปแบบการจัดจำหน่ายอย่างไร? ///// 
ยาราสบูริเคสมีรูปแบบการจัดจำหน่าย เช่น 
- ยาฉีดชนิดผงปราศจากเชื้อ ที่ประกอบด้วยตัวยา Rasburicase ขนาด 
1.5 และ 7.5มิลลิกรัม/ขวด(Vial) 
 ///// ราสบูริเคสมีขนาดการบริหารยาอย่างไร? ///// 
ยาราสบูริเคส มีขนาดการบริหารยา/ใช้ยา เช่น 
- ผู้ใหญ่และเด็ก: หยดยาเข้าหลอดเลือดดำ 0.2 มิลลิกรัม/น้ำหนักตัว 1 กิโลกรัม วันละ1ครั้งต่อเนื่อง เป็นเวลา 5 วันขึ้นไป  การหยดยาเข้าหลอดเลือดฯควรใช้เวลานาน 30 นาทีขึ้นไป ห้ามฉีดยานี้เข้าหลอดเลือดฯโดยตรง  การเตรียมยานี้ก่อนฉีดให้ผู้ป่วย  ต้องละลายผงยาใน 0.9% Sodium chloride ให้ได้ปริมาตร 50 มิลลิลิตรป็นอย่างต่ำ 
อนึ่ง: 
- ไม่แนะนำการใช้ยาราสบูริเคส เกินกว่า 1 รอบ (5 วันขึ้นไป) ของการรักษาภาวะกรดยูริคในเลือดสูงเกิน 
- การใช้ยาราสบูริเคส มักพบเห็นการใช้กับผู้ป่วย มะเร็งเม็ดเลือดขาว  มะเร็งต่อมน้ำเหลือง   และมะเร็งชนิดต่างๆที่ไม่ใช่มะเร็งระบบโลหิตวิทยา(Solid tumor malignancies) 
- แพทย์จะใช้ระดับของกรดยูริคในกระแสเลือดเป็นตัวควบคุมการตัดสินใจการให้ยาราสบูริเคสกับผู้ป่วย 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาราสบูริเคส  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาราสบูริเคสอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีลืมมารับการฉีดยาราสบูริเคส ให้ผู้ป่วยทำการนัดหมายกับ แพทย์ พยาบาล หรือบุคลากรทางการแพทย์  ที่เกี่ยวข้อง เพื่อมารับการบำบัดภาวะกรดยูริกสูงโดยเร็ว  ผู้ป่วยไม่ควรหยุดการรักษาไปเฉยๆโดยมิได้ขอคำปรึกษาจากแพทย์ 
 
 ///// ราสบูริเคสมีผลไม่พึงประสงค์อย่างไร? ///// 
ยาราสบูริเคส สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบเลือด: เช่น มีภาวะโลหิตจางจากเม็ดเลือดแตก  ระดับความเข้มข้นของเมธฮีโมโกลบิน(Methemoglobin)ในเลือดสูงมากกว่าปกติ 
- ผลต่อระบบทางเดินอาหาร:  เช่น อาเจียน  ท้องเสียหรือท้องผูก  ปวดท้อง  ติดเชื้อในระบบทางเดินอาหารได้ง่าย 
- ผลต่อระบบภูมิคุ้มกันต้านทานโรคของร่างกาย:  เช่น เกิดภาวะติดเชื้อในกระแสโลหิต/ภาวะพิษเหตุติดเชื้อ 
- ผลต่อระบบการเผาผลาญพลังงานของร่างกาย: เช่น  ค่าฟอสเฟตในเลือดสูง ของเหลวในร่างกายเพิ่มขึ้นมาก 
- ผลต่อระบบประสาท: เช่น  ปวดศีรษะ  ชัก  มีไข้ 
- ผลต่อระบบทางเดินหายใจ: เช่น  หายใจขัด  เลือดออกภายในปอด/ไอเป็นเลือด 
- ผลต่อผิวหนัง: เช่น อาจมีอาการผื่นคัน  ลมพิษ 
- ผลต่อตับ: เช่น  เอนไซม์การทำงานของตับในเลือดสูงขึ้น  บิลิรูบินในเลือดสูง 
- ผลต่อสภาพจิตใจ: เช่น วิตกกังวล 
- ผลต่อกล้ามเนื้อและกระดูก: เช่น ปวดข้อ 
 
 ///// มีข้อควรระวังการใช้ราสบูริเคสอย่างไร? ///// 
มีข้อควรระวังการใช้ยาราสบูริเคส เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยที่มีภาวะขาดขาดเอนไซม์จีซิกพีดี(Glucose-6-phosphatase dehydrogenase, G6PD) 
- มารับการให้ยานี้ตามที่แพทย์นัดหมายทุกครั้ง 
- มาพบแพทย์/มาโรงพยาบาลตามแพทย์นัดหมาย เพื่อตรวจติดตามผลการรักษา 
- ห้ามใช้ยาที่หมดอายุ 
- ห้ามเก็บยาที่หมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาราสบูริเคสด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ราสบูริเคสมีปฏิกิริยาระหว่างยากับยาตัวอื่นอย่างไร? ///// 
ยาราสบูริเคสมีปฏิกิริยาระหว่างยากับยาตัวอื่น เช่น 
- ห้ามใช้ยาราสบูริเคสร่วมกับ Sodium nitrite หรือ ยาชาเฉพาะที่อย่าง Prilocaine  ด้วยจะทำให้เกิดภาวะ Methemoglobinemia ทำให้การนำออกซิเจนของเม็ดเลือดแดงไปเลี้ยงอวัยวะส่วนต่างๆของร่างกายน้อยลง 
- หลีกเลี่ยงการใช้ยาราสบูริเคสร่วมกับยา Idelalisib/ยารักษามะเร็ง  เพราะอาจทำให้เกิดอาการท้องเสียรุนแรงตามมา 
 ///// ควรเก็บรักษาราสบูริเคสอย่างไร? ///// 
ควรเก็บยาราสบูริเคสภายใต้อุณหภูมิ 2-8 องศาเซลเซียส(Celsus) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ราสบูริเคสมีชื่ออื่นอีกไหม? ผลิตจากบริษัทอะไรบ้าง? ///// 
ยาราสบูริเคส มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Fasturtec 
 
 ///// บรรณานุกรม ///// 
https://en.wikipedia.org/wiki/Rasburicase [2018,Feb3] 
https://www.drugs.com/dosage/rasburicase.html#Usual_Adult_Dose_for_Hyperuricemia_Secondary_to_Chemotherapy  [2018,Feb3] 
http://medinfo.psu.ac.th/smj2/smj24_4/pdf24_4/11porntap.pdf  [2018,Feb3] 
https://www.drugs.com/condition/hyperuricemia-secondary-to-chemotherapy.html  [2018,Feb3] 
https://www.drugs.com/sfx/rasburicase-side-effects.html  [2018,Feb3] 
https://www.accessdata.fda.gov/drugsatfda_docs/label/2009/103946s5083lbl.pdf  [2018,Feb3]
