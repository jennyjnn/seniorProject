น้ำมันมะกอก (Olive oil)
 ///// บทนำ ///// 
ยาน้ำมันมะกอก (Olive oil) เป็นสารที่ถูกสกัดจากลูกและเมล็ดมะกอก สามารถนำมาผลิตเป็นยาหรือใช้ในวงการเครื่องสำอาง โดยผลิตเป็นสินค้ากลุ่มบำรุงผิวพรรณและใช้ประกอบอาหาร มีงาน วิจัยทางด้านสุขภาพการแพทย์หลายเรื่องที่กล่าวถึงสรรพคุณทางด้านยาของน้ำมันมะกอกเช่น ป้องกันโรคหัวใจล้มเหลว ใช้รักษาและบำบัดมะเร็งเต้านม มะเร็งลำไส้ใหญ่ โรคข้อรูมาตอยด์ และการปวดหัวไมเกรน ผู้บริโภคบางกลุ่มได้ใช้น้ำมันมะกอกเป็นยาระบาย ลดไขมันคอเลสเตอรอล ลดความดันโลหิต บรรเทาอาการของผู้ป่วยเบาหวานที่มีปัญหาด้านหลอดเลือด อาการปวดในช่องหูเนื่องจากการติดเชื้อ รักษาโรคในถุงน้ำดี บางกรณีถูกนำไปใช้รักษาอาการดีซ่าน หรือใช้น้ำมันมะกอกกระตุ้นการเจริญเติบโตของแบคทีเรียในลำไส้มนุษย์ และประโยชน์อื่นๆที่ไม่สามารถนำมากล่าวอ้างได้หมด 
ยาน้ำมันมะกอกถูกแบ่งกลุ่มตามความบริสุทธิ์โดยใช้กรดไขมันที่มีชื่อว่า Oleic acid เป็นตัวชี้วัด กล่าวคือ 
- ยาน้ำมันมะกอกสกัดที่มีความบริสุทธิ์สูง จะมี Oleic acid ปนอยู่ไม่เกิน 1% 
- ยาน้ำมันมะกอกสกัดที่มีความบริสุทธิ์ จะมี Oleic acid ปนอยู่ไม่เกิน 2% 
- ยาน้ำมันมะกอกชนิดธรรมดา จะมี Oleic acid ปนอยู่ไม่เกิน 3.3% 
- ยาน้ำมันมะกอกที่ไม่ผ่านกระบวนการทำให้เกิดความบริสุทธิ์จะมี Oleic acid ปนอยู่มากกว่า 3.3% 
ในบางผลิตภัณฑ์ผู้ผลิตได้นำยาน้ำมันมะกอกไปผสมกับแก๊สโอโซน (Ozonated olive oil) และนำไปใช้รักษาอาการบาดเจ็บจากผึ้งต่อย การติดเชื้อราที่ผิวหนัง ในบางประเทศได้รับการยินยอมจากกระทรวงสาธารณสุขให้นำน้ำมันมะกอกที่ผสมกับแก๊สโอโซนไปใช้ในการถนอมอายุของอาหารได้อีกด้วย 
อย่างไรก็ตาม ก่อนการเลือกใช้ผลิตภัณฑ์ใดๆจากน้ำมันมะกอก ผู้บริโภคควรต้องสังเกตเครื่องหมายรับรองต่างๆว่าถูกต้องตามกฎหมายและมีมาตรฐานความปลอดภัยต่อผู้บริโภค ที่สำคัญคือ เครื่องหมาย “อย.”จากสำนักงานคณะกรรมการอาหารและยา กระทรวงสาธารณสุข และหากเป็นกลุ่มผลิตภัณฑ์ที่เป็นยา ควรต้องได้รับคำยืนยันก่อนการใช้จากแพทย์ผู้รักษาเสมอ 
 ///// น้ำมันมะกอกมีสรรพคุณ (คุณสมบัติ) อย่างไร? ///// 
ยาน้ำมันมะกอกมีสรรพคุณดังนี้ 
- ใช้เป็นยาระบายแก้ท้องผูก 
- ใช้เป็นส่วนประกอบของสารอาหารไขมันที่ให้กับผู้ป่วยทางหลอดเลือด 
- ช่วยละลายขี้หู (อ่านเพิ่มเติมในเว็บ haamor.com บทความเรื่อง ขี้หูอุดตัน) 
- ใช้ช่วยบำรุงผิวพรรณให้ดูชุ่มชื้น 
- ใช้เป็นส่วนประกอบในยาบางชนิดเช่น ยาลดการปวดเกร็งในการถ่ายปัสสาวะ 
 ///// น้ำมันมะกอกมีกลไกการออกฤทธิ์อย่างไร? ///// 
กลไกการออกฤทธิ์ของยาน้ำมันมะกอกสำหรับใช้เป็นยาระบาย/ยาแก้ท้องผูกคือ น้ำมันมะกอกจะทำให้อุจจาระนิ่มขึ้น อีกทั้งทำให้การเคลื่อนผ่านตามลำไส้ของอุจจาระเป็นไปได้ง่ายและสะดวกขึ้น จึงเกิดฤทธิ์การระบายตามสรรพคุณ 
นอกจากนี้ ในน้ำมันมะกอกยังมีส่วนประกอบของสารเคมีตัวหนึ่งคือ Phenolic ซึ่งมีฤทธิ์ต่อต้านการเจริญเติบโตของเชื้อแบคทีเรีย เมื่อนำน้ำมันมะกอกไปผสมร่วมกับยารักษาอาการปวดเกร็งของท่อปัสสาวะ ซึ่งมักมีสาเหตุจากการติดเชื้อแบคทีเรียร่วมด้วย สาร Phenolic ในน้ำมันมะกอกจะช่วยต่อต้านแบคทีเรียดังกล่าวในระดับหนึ่ง และเป็นผลช่วยให้อาการปวดเกร็งของช่องทางเดินปัสสาวะทุเลาลง 
 ///// น้ำมันมะกอกมีรูปแบบการจัดจำหน่ายอย่างไร? ///// 
ยาน้ำมันมะกอกมีรูปแบบการจัดจำหน่ายดังนี้เช่น 
- สารอาหารไขมันประเภทของเหลวแขวนตะกอนที่ต้องให้ทางหลอดเลือด 
- ของเหลวบรรจุขวดสำหรับรับประทานเป็นยาระบาย/ยาแก้ท้องผูก 
- ทำเป็นยาหยอดหูเพื่อลดอาการอุดตันของขี้หูที่มีมากเกินไป/ช่วยละลายขี้หู 
- น้ำมันมะกอกสำหรับทาผิวหนังเพื่อเพิ่มความชุ่มชื้นและช่วยดูแลผิวหนัง 
- เป็นส่วนประกอบของยาลดอาการปวดเกร็งขณะถ่ายปัสสาวะ โดยบรรจุอยู่ในแคปซูลชนิดนิ่ม     (Gel capsule) 
 ///// น้ำมันมะกอกมีวิธีการใช้อย่างไร? ///// 
วิธีการใช้น้ำมันมะกอกเป็นยาขึ้นอยู่กับแต่ละข้อบ่งใช้ ซึ่งจะได้รับการแนะนำวิธีการใช้จากแพทย์ผู้สั่งการรักษา ในที่นี้ขอยกตัวอย่างวิธีการใช้เฉพาะกรณีสำหรับเป็นยาระบาย/ยาแก้ท้องผูก 
- ผู้ใหญ่: รับประทานครั้งละ 30 มิลลิลิตร ระยะเวลาและความถี่ของการรับประทานจะต้องเป็นไปตามคำสั่งของแพทย์ผู้รักษา 
- เด็ก: การใช้ยาน้ำมันมะกอกเป็นยาระบายในเด็กควรปรึกษาแพทย์ก่อนใช้เสมอ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาน้ำมันมะกอก ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาน้ำมันมะกอกและอาหารเสริมอาจส่งผลให้อาการของโรคเหล่านั้นรุนแรงขึ้นหรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// น้ำมันมะกอกมีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง) ของยาน้ำมันมะกอกที่ใช้รับประทาน อาจทำให้ผู้บริโภคมีอาการท้องเสีย การบริโภคเป็นปริมาณมากทุกวัน อาจเป็นสาเหตุให้น้ำหนักตัวเพิ่มขึ้นได้ เพราะยาน้ำมันมะกอกเป็นสารอาหารประเภทไขมัน 
กรณีใช้เป็นยาบำรุงผิว ผลข้างเคียงคือ อาจมีผู้ป่วยบางรายเกิดอาการแพ้และมีอาการผื่นคันติดตามมา 
 ///// มีข้อควรระวังการใช้น้ำมันมะกอกอย่างไร? ///// 
มีข้อควรระวังการใช้ยาน้ำมันมะกอกดังนี้เช่น 
- ห้ามไม่ให้ใช้ในผู้แพ้ยาน้ำมันมะกอก 
- ห้ามมิให้ใช้กับตา 
- สำหรับวัตถุประสงค์ใช้เป็นยาระบาย/ยาแก้ท้องผูก ให้รับประทานตามคำแนะนำของแพทย์ ไม่ควรปรับขนาดรับประทานด้วยตนเอง 
- การใช้ยาน้ำมันมะกอกสำหรับรับประทานเป็นยากับผู้ป่วยเด็ก สตรีตั้งครรภ์ และสตรีที่อยู่ในภาวะให้นมบุตร จะต้องได้รับคำยินยอมหรือคำสั่งจากแพทย์เท่านั้น 
- ห้ามแบ่งยาน้ำมันมะกอกให้ผู้อื่นใช้ 
- ห้ามใช้ยา/น้ำมันมะกอกหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมน้ำมันมะกอกด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// น้ำมันมะกอกมีปฏิกิริยาระหว่างยากับยาตัวอื่นอย่างไร? ///// 
มีรายงานของการศึกษาวิจัยน้ำมันมะกอกรายงานว่า 
- การรับประทานยาน้ำมันมะกอกร่วมกับยาลดน้ำตาลในเลือดของผู้ป่วยเบาหวานอาจเกิดการเสริมฤทธิ์ของการลดน้ำตาลในกระแสเลือดกับผู้ป่วยได้มาก แพทย์จะปรับขนาดการใช้ยาลดน้ำตาลฯให้เหมาะสมเป็นกรณีๆไป กลุ่มยารักษาอาการเบาหวานดังกล่าวได้แก่ Glimepiride, Insulin, Pioglitazone, Tolbutamide เป็นต้น 
- การรับประทานยาน้ำมันมะกอกร่วมกับยารักษาความดันโลหิตสูงอาจเสริมฤทธิ์และทำให้ความดันโลหิตลดต่ำลงมามาก แพทย์จะปรับขนาดการรับประทานเมื่อใช้ร่วมกันเพื่อมิให้ส่งผลกระทบต่อการรักษาของยาลดความดันโลหิตเช่น Captopril, Enalapril, Losartan, Valsartan, Diltiazem, Amlodipine, Hydrochlorothiazide, Furosemide เป็นต้น 
 ///// ควรเก็บรักษาน้ำมันมะกอกอย่างไร? ///// 
สามารถเก็บยาน้ำมันมะกอกในช่วงอุณหภูมิห้องที่เย็น ห้ามเก็บในช่องแช่แข็งของตู้เย็น หรือควรเก็บตามเงื่อนไขที่ระบุมากับตัวผลิตภัณฑ์ เก็บในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บในห้องน้ำหรือในรถยนต์ 
 ///// น้ำมันมะกอกมีชื่ออื่นอีกไหม? ผลิตจากบริษัทอะไรบ้าง? ///// 
ยาน้ำมันมะกอกที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://www.webmd.com/vitamins-supplements/ingredientmono-233-olive.aspx?activeingredientid=233&amp;activeingredientname=olive [2015,March14]
	2. http://www.drugs.com/npp/olive-oil.html [2015,March14]
	3. http://www.livestrong.com/article/542104-side-effects-of-pure-virgin-olive-oil/ [2015,March14]
	4. http://examine.com/supplements/Olive+leaf+extract/ [2015,March14]
	5. http://www.mims.com/USA/drug/info/olive%20oil/?type=full&amp;mtype=generic#Dosage [2015,March14]
	6. http://www.mims.com/Thailand/drug/search/?q=olive%20oil [2015,March14]
	7. http://www.wikihow.com/Store-Olive-Oil [2015,March14]
	8. http://www.ncbi.nlm.nih.gov/pubmed/18069902 [2015,March14]
	9. http://en.wikiversity.org/wiki/Antimicrobial_Agents_I [2015,March14]
	10. http://www.cdc.gov/hicpac/Disinfection_Sterilization/9_0PceticAcidHydroPoxide.html [2015,March14]
