อีดีเทตแคลเซียมไดโซเดียม (Edetate calcium disodium)
 ///// บทนำ ///// 
ยาอีดีเทตแคลเซียมไดโซเดียม (Edetate calcium disodium) หรืออาจเรียก Sodium calcium edentate เป็นสารคีเลต (Chelating agent) คือ สารที่ทำหน้าที่แก้พิษของโลหะหนัก เช่น ปรอท ในทางยาอาจเรียกยาอีดีเทตแคลเซียมไดโซเดียมในชื่ออื่นได้อีกคือ “แคลเซียมอีดีทีเอ (Calcium EDTA)” รูปแบบของยาแผนปัจจุบันของยานี้จะเป็นยาฉีดซึ่งมีใช้ในสถานพยาบาลเท่านั้น วัตถุประสงค์ของการใช้ยานี้เพื่อกำจัดสารพิษประเภทโลหะหนักออกจากเลือด 
อย่างไรก็ตามสารอีดีเทตแคลเซียมไดโซเดียมก็มีพิษในตัวมันเองเช่นกัน หากใช้ไม่ถูก ต้องหรือการใช้กับผู้ป่วยที่มีอวัยวะบางส่วนเช่น ไต - ตับ รวมถึงระบบขับถ่ายปัสสาวะผิดปกติและไม่สมบูรณ์ย่อมก่อให้เกิดปัญหากับผู้ป่วยได้เช่นกัน เคยมีการทดสอบใช้ยานี้กับสตรีมีครรภ์ที่มีร่างกายสมบูรณ์ ผลปรากฏว่าไม่เกิดอันตรายต่อทารกในครรภ์แต่อย่างไร แต่การใช้ยานี้กับสตรีที่อยู่ในภาวะให้นมบุตรยังไม่มีการยืนยันความปลอดภัยต่อทารกที่ดื่มน้ำนมมารดาอย่างแน่ชัด 
สำหรับผู้ป่วยที่ได้รับอีดีเทตแคลเซียมไดโซเดียมนั้น แพทย์จะคอยตรวจสอบว่าไตยังสามารถทำหน้าที่ขับปัสสาวะเพื่อกำจัดยาชนิดนี้ได้อยู่หรือไม่ แพทย์มักจะให้ผู้ป่วยดื่มน้ำมากขึ้นระหว่างการใช้ยานี้เพื่อให้ไตทำหน้าที่ขับปัสสาวะได้ดียิ่งขึ้น 
หากพิจารณาด้านการกระจายตัวของยานี้ในร่างกายคนเรา การศึกษาพบว่ายาอีดีเทตแคล เซียมไดโซเดียมถูกดูดซึมจากระบบทางเดินอาหารได้น้อย แต่กลับดูดซึมได้ดีจากการฉีดยาเข้ากล้ามเนื้อหรือฉีดใต้ผิวหนัง เมื่อยานี้เข้าสู่กระแสเลือดจะไม่ถูกเปลี่ยนแปลงโครงสร้างทางเคมีแต่อย่างใด และหากเป็นการหยดเข้าหลอดเลือดโดยตรงร่างกายจะต้องใช้เวลาประมาณ 20 - 60 นาทีเพื่อกำจัดยานี้ครึ่งหนึ่งออกจากกระแสเลือด แต่ถ้าฉีดเข้ากล้ามเนื้อร่างกายต้องใช้เวลาในการกำจัดยานี้นานขึ้นเป็น 1.5 ชั่วโมงโดยผ่านทิ้งไปกับปัสสาวะ 
คณะกรรมการอาหารและยาของไทยได้บรรจุให้อีดีเทตแคลเซียมไดโซเดียมอยู่ในบัญชียาหลักแห่งชาติเป็นที่เรียบร้อยแล้ว 
 ///// อีดีเทตแคลเซียมไดโซเดียมมีสรรพคุณ (คุณสมบัติ) อย่างไร? ///// 
ยาอีดีเทตแคลเซียมไดโซเดียมมีสรรพคุณ/ข้อบ่งใช้สำหรับรักษาอาการของผู้ที่ได้รับพิษจากโลหะหนักเช่น ตะกั่ว สังกะสี และแมงกานีส (Manganese) 
 ///// อีดีเทตแคลเซียมไดโซเดียมมีกลไกการออกฤทธิ์อย่างไร? ///// 
ยาอีดีเทตแคลเซียมไดโซเดียมมีกลไกการออกฤทธิ์คือ ตัวยาจะเข้าจับกับโลหะหนักที่เป็นพิษต่อร่างกายโดยยอมให้โลหะหนักเหล่านั้นเข้ามาแทนที่เกลือแคลเซียมของตัวยาจนได้สารประ กอบใหม่ ซึ่งถูกขับออกมากับปัสสาวะ 
 ///// อีดีเทตแคลเซียมไดโซเดียมมีรูปแบบการจัดจำหน่ายอย่างไร? ///// 
ยาอีดีเทตแคลเซียมไดโซเดียมมีรูปแบบการจัดจำหน่ายในประเทศไทยเป็นยาฉีดเข้าหลอดเลือดดำที่เป็นรูปแบบสารละลาย ขนาด 200 มิลลิกรัม/มิลลิลิตร 
 ///// อีดีเทตแคลเซียมไดโซเดียมมีขนาดการบริหารยาอย่างไร? ///// 
ยาอีดีเทตแคลเซียมไดโซเดียมมีขนาดการบริหารยา/การใช้ยาเช่น 
ก.ผู้ใหญ่: 
- กรณียังไม่แสดงอาการพิษของตะกั่วออกมาทางร่างกาย: หยดยาเข้าหลอดเลือดดำขนาด 1 กรัม/พื้นที่ผิวของร่างกาย (Body surface area) 1 ตารางเมตร/วัน โดยแบ่งการให้ยาทุกๆ 12 ชั่วโมงเป็นเวลา 3 - 5 วัน หากจำเป็นแพทย์อาจต้องให้ยาซ้ำโดยเว้นระยะเวลาห่างจากการได้รับยาวันสุดท้ายแล้วประมาณ 2 วัน 
- กรณีแสดงอาการพิษของตะกั่วออกมาทางร่างกาย: เริ่มต้นฉีดยานำก่อนคือ ยา Dimercaprol (ยาอีกชนิดที่ทำหน้าที่แก้พิษสารโลหะหนัก) 4 มิลลิกรัม/น้ำหนักตัว 1 กิโลกรัม โดยฉีดเข้ากล้ามเนื้อเป็นเวลาอย่างน้อย 4 ชั่วโมง ให้ยา Dimercaprol ซ้ำทุกๆ 4 ชั่วโมง (ขณะที่มีการให้ยาอีดีเทตแคลเซียมไดโซเดียม) จากนั้นหยดยาอีดีเทตแคลเซียมไดโซเดียมเข้าหลอดเลือดดำโดยคำนวณขนาดการให้ยา 1 - 1.5 กรัม/พื้นที่ผิวของร่างกาย 1 ตารางเมตร/วัน โดยแบ่งการให้ยาทุกๆ 12 ชั่วโมงเป็นเวลา 5 วัน หากจำเป็นแพทย์อาจต้องให้ยาซ้ำโดยเว้นระยะเวลาจากการได้รับยาวันสุดท้ายแล้ว 2 วัน 
ข.เด็ก: 
- กรณียังไม่แสดงอาการพิษของตะกั่วออกมาทางร่างกาย: หยดยาเข้าหลอดเลือดดำ 25 มิลลิกรัม/น้ำหนักตัว 1 กิโลกรัม/วัน โดยแบ่งการให้ยา 2 ครั้งเป็นเวลา 5 วัน 
- กรณีแสดงอาการพิษของตะกั่วออกมาทางร่างกาย: ใช้ยาตามดุลพินิจของแพทย์ผู้ รักษาโดยใช้ยา Dimercaprol ร่วมกับยาอีดีเทตแคลเซียมไดโซเดียม 
- อนึ่ง: อัตราความเร็วในการหยดยาเข้าหลอดเลือดดำให้ดูตามเอกสารกำกับยาที่แนบมากับตัวผลิตภัณฑ์หรือเป็นไปตามคำสั่งแพทย์ผู้รักษา 
*****หมายเหตุ: 
- 	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ และการใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาอีดีเทตแคลเซียมไดโซเดียม ผู้ป่วยควรแจ้งแพทย์/พยาบาลและเภสัชกรดังนี้ 
-  ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
-  มีโรคประจำตัวต่างๆรวมทั้งกำลังกินยาอะไรอยู่ เพราะยาอีดีเทตแคลเซียมไดโซเดียม อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
-  หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// อีดีเทตแคลเซียมไดโซเดียมมีผลไม่พึงประสงค์อย่างไร? ///// 
ยาอีดีเทตแคลเซียมไดโซเดียมอาจก่อให้เกิดผลไม่พึงประสงค์ (ผลข้างเคียง) ดังนี้เช่น มีไข้ หนาวสั่น อ่อนเพลีย ความดันโลหิตต่ำ หัวใจเต้นผิดจังหวะ มีน้ำตาลหรือโปรตีนปนมากับปัสสาวะ คลื่นไส้ อาเจียน กระหายน้ำ กดการทำงานของไขกระดูก (ไขกระดูกทำงานลดลง) หูอื้อ ปวดศีรษะ โลหิตจาง มีภาวะขาดธาตุสังกะสี เกิดภาวะเกลือแคลเซียมเกินในเลือด 
 ///// มีข้อควรระวังการใช้อีดีเทตแคลเซียมไดโซเดียมอย่างไร? ///// 
มีข้อควรระวังการใช้ยาอีดีเทตแคลเซียมไดโซเดียมเช่น 
-  ห้ามใช้กับผู้แพ้ยานี้ 
-  ห้ามใช้ยานี้กับผู้ที่มีอาการปัสสาวะไม่ออก/ปัสสาวะขัด 
-   ห้ามใช้ยานี้กับผู้ป่วยโรคตับ โรคไต ระยะรุนแรง 
-  หลังใช้ยานี้ไปแล้วครั้งแรกหากพบอาการคล้ายกับอาการไตเป็นพิษ (อาการของโรคไต)ให้หยุดการใช้ยานี้ทันที 
-   จะต้องมีรายงานเกี่ยวกับการขับปัสสาวะ/ปริมาณปัสสาวะของผู้ป่วยให้กับแพทย์ทุกๆ 12 ชั่วโมง 
-  แพทย์จะคอยตรวจสอบระดับโลหะหนักในกระแสเลือดว่าลดลงหรือไม่เช่น ตรวจเลือดทดสอบในวันที่ 2 และ 5 ของการรักษาเป็นต้นไป เป็นต้น 
-   ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ 
-  ห้ามใช้ยาหมดอายุ 
-   ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอีดีเทตแคลเซียมไดโซเดียมด้วย) ยาแผนโบราณทุกชนิดและสมุนไพรต่างๆเสมอเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อีดีเทตแคลเซียมไดโซเดียมมีปฏิกิริยาระหว่างยากับยาตัวอื่นอย่างไร? ///// 
ยาอีดีเทตแคลเซียมไดโซเดียมมีปฏิกิริยาระหว่างยากับยาตัวอื่นเช่น 
- การใช้ยาอีดีเทตแคลเซียมไดโซเดียมร่วมกับยา Ceftriaxone อาจทำให้เกิดการตกตะ กอนของยาในปอดหรือในไตโดยเฉพาะกับทารกแรกเกิด เพื่อหลีกเลี่ยงเหตุการณ์ดังกล่าวควรเว้นการใช้ยาให้ห่างกัน 2 วันเป็นอย่างต่ำ 
- การใช้ยาอีดีเทตแคลเซียมไดโซเดียมร่วมกับยา Amlodipine, Diltiazem, Felodipine (ยาลดความดันโลหิต), Verapamil อาจทำให้ประสิทธิภาพการรักษาของกลุ่มยาดังกล่าวด้อยลง หากมีความจำเป็นต้องใช้ร่วมกันแพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาอีดีเทตแคลเซียมไดโซเดียมอย่างไร? ///// 
ควรเก็บยาอีดีเทตแคลเซียมไดโซเดียมในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อีดีเทตแคลเซียมไดโซเดียมมีชื่ออื่นอีกไหม? ผลิตจากบริษัทอะไรบ้าง? ///// 
ยาอีดีเทตแคลเซียมไดโซเดียมที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
http://www.foodnetworksolution.com/wiki/word/0233/chelating-agent-[2015,July11] 
http://www.drugs.com/mtm/edetate-calcium-disodium.html [2015,July11] 
http://drug.fda.moph.go.th:81/nlem.in.th/medicine/essential/list/16#item-9118[2015,July11] 
http://www.everydayhealth.com/drugs/edetate-calcium-disodium [2015,July11] 
http://www.mybwmc.org/library/41/046800[2015,July11] 
http://www.mims.com/THAILAND/Home/GatewaySubscription/?generic=sodium+calcium+edetate" rel="external nofollow [2015,July11] 
http://www.mims.com/India/drug/info/sodium%20calcium%20edetate/sodium%20calcium%20edetate?type=full&amp;mtype=generic[2015,July11] 
http://www.drugs.com/drug-interactions/edetate-calcium-disodium-index.html?filter=3&amp;generic_only=[2015,July11] 
http://www.drugs.com/availability/generic-calcium-disodium-versenate.html [2015,July11] 
http://reference.medscape.com/drug/calcium-disodium-versenate-edetate-calcium-disodium-343729[2015,July11]
