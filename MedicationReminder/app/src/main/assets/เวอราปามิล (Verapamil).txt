เวอราปามิล (Verapamil)
 ///// บทนำ ///// 
เวอราปามิล (Verapamil) ใช้เป็นยาลดความดันโลหิตและรักษาภาวะหัวใจเต้นผิดจังหวะ จัดอยู่ในยาลดความดันโลหิตกลุ่ม Calcium channel blocker ซึ่งไม่นานมานี้ทางวงการแพทย์พบว่า การใช้ยาเวอราปามิลรักษาอาการเจ็บหน้าอกที่เนื่องจากเลือดมาเลี้ยงหัวใจไม่เพียงพอ (Angina pectoris) กลับจะทำให้เกิดอาการหัวใจเต้นผิดจังหวะได้มากยิ่งขึ้น และถือเป็นข้อห้าม ใช้ในผู้ป่วยดังกล่าว 
องค์การอนามัยโลกจัดให้เวอราปามิลอยู่ในหมวดยาจำเป็นสำหรับสาธารณสุขขั้นมูลฐานของแต่ละประเทศ ประเทศไทยโดยคณะกรรมการอาหารและยา กระทรวงสาธารณสุข ได้บรรจุยาเวอราปามิลลงในบัญชียาหลักแห่งชาติ ทำให้เราสามารถพบเห็นการใช้ยาตัวนี้ในหลายสถานพยาบาล 
จากการศึกษาเรื่องการกระจายตัวของยาเวอราปามิล หลังจากเข้าสู่กระแสเลือดพบว่า ตัวยาจะจับตัวกับโปรตีนถึง 90% โดยประมาณ ก่อนที่จะถูกส่งไปเปลี่ยนโครงสร้างที่อวัยวะตับ ซึ่งร่างกายต้องใช้เวลาประมาณ 2 - 8 ชั่วโมงเพื่อกำจัดยาออกจากกระแสเลือด 50% โดยส่วนใหญ่ผ่านไปกับปัสสาวะและส่วนน้อยผ่านไปกับอุจจาระ 
ยาเวอราปามิลจัดเป็นยาอันตราย สามารถก่อให้เกิดโทษได้หากใช้ผิดวิธี ดังนั้นการใช้ยาเวอราปามิลต้องอยู่ภายใต้คำสั่งแพทย์เท่านั้น 
 ///// ยาเวอราปามิลมีสรรพคุณ (คุณสมบัติ) อย่างไร? ///// 
ยาเวอราปามิลมีสรรพคุณดังนี้ 
- รักษาโรคความดันโลหิตสูง 
- รักษาภาวะหัวใจเต้นผิดจังหวะชนิด Supraventricular tachyarrhythmias 
 ///// ยาเวอราปามิลมีกลไกการออกฤทธิ์อย่างไร? ///// 
ยาเวอราปามิลมีกลไกการออกฤทธิ์ โดยจะทำให้หลอดเลือดขยายตัว ทำให้ภาวะความดันโลหิตสูงทุเลาลง อีกทั้งช่วยให้เลือดนำออกซิเจนไปเลี้ยงหัวใจได้อย่างเพียงพอ จึงเป็นกลไกให้มีฤทธิ์ในการรักษาตามสรรพคุณ 
 ///// ยาเวอราปามิลมีรูปแบบการจัดจำหน่ายอย่างไร? ///// 
ยาเวอราปามิลมีรูปแบบการจัดจำหน่ายดังนี้ 
- รูปแบบยาเม็ดขนาด 40, 80 และ 240 มิลลิกรัม/เม็ด 
- รูปแบบยาฉีดขนาด 5 มิลลิกรัม/2 มิลลิลิตร 
 ///// ยาเวอราปามิลมีขนาดรับประทานอย่างไร? ///// 
ยาเวอราปามิลมีขนาดรับประทานดังนี้ 
ก. ผู้ใหญ่: รับประทานครั้งละ 40 - 80 มิลลิกรัม วันละ 3 ครั้ง โดยขึ้นกับอาการและความรุนแรงของโรค หากเป็นยาชนิดออกฤทธิ์เนิ่นนาน (240 มิลลิกรัม/เม็ด) รับประทานครั้งละ 240 มิลลิกรัม ตอนเช้า วันละครั้ง หลังจากนั้นอีก 1 สัปดาห์ ให้เพิ่มขนาดรับประทานเป็นครั้งละ 240 มิลลิกรัม วันละ 2 ครั้ง เช้า - เย็น 
ข. เด็ก: ขนาดรับประทานขึ้นกับ อายุ น้ำหนักตัว และความรุนแรงของโรค จึงต้องอยู่ในการกำกับดูแลอย่างใกล้ชิดจากแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเวอราปามิล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาเวอราปามิล อาจส่งผลให้อาการของโรคเหล่านั้นรุนแรงขึ้นหรือเกิดปฏิกิริยาระหว่างยากับยาอื่นๆและ/หรืออาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเวอราปามิล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาเวอราปามิลมีผลไม่พึงประสงค์อย่างไร? ///// 
ยาเวอราปามิลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ได้ดัง นี้ เช่น ท้องผูก วิงเวียนศีรษะ คลื่นไส้ นอกจากนี้ในผู้ป่วยบางรายอาจพบอาการ ปวดศีรษะ ความดันโลหิตต่ำ ข้อเท้าบวม อ่อนเพลีย หงุดหงิด หัวใจเต้นช้าหรือเร็วผิดจังหวะ อาจพบภาวะหัวใจล้มเหลว บางครั้งจะพบอาการทางผิวหนัง เช่น ผิวหนังอักเสบ (เช่น ขึ้นผื่น ลอก) แพ้แสงแดดง่าย (เช่น ผิวหนัง เจ็บ แสบ แดง) เต้านมโตขึ้น หูอื้อ ตัวสั่น และอื่นๆ 
 ///// มีข้อควรระวังการใช้ยาเวอราปามิลอย่างไร? ///// 
มีข้อควรระวังการใช้ยาเวอราปามิลดังนี้ 
- ห้ามใช้ยานี้กับผู้ที่อยู่ในภาวะช็อกเนื่องจากโรคหัวใจ ผู้ป่วยที่มีภาวะหัวใจเต้นช้าผิดปกติอยู่แล้ว หรือผู้ที่มีภาวะหัวใจด้านล่างซ้ายทำงานผิดปกติ 
- ห้ามใช้ยานี้กับผู้ที่มีภาวะความดันโลหิตต่ำ และผู้ที่หัวใจเต้นผิดปกติ เช่น เต้นเร็วเกินไปและเต้นได้ไม่สม่ำเสมอ (Atrial Fibrillation) 
- ระวังการใช้ยานี้กับผู้ที่มีภาวะกล้ามเนื้อหัวใจหนา ผู้ป่วยที่มีภาวะกล้ามเนื้ออ่อนแรง ผู้ป่วยที่มีโรคตับ โรคไต 
- ระวังการใช้ยากับผู้ป่วยที่เป็นเด็กทารก คนชรา หญิงตั้งครรภ์ และหญิงที่อยู่ในภาวะให้นมบุตร 
- หากมีการใช้ยานี้เป็นเวลานาน ไม่ควรหยุดยาทันที เพราะจะทำให้อาการของโรครุนแรงขึ้น 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเวอราปามิลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาเวอราปามิลมีปฏิกิริยาระหว่างยากับยาตัวอื่นอย่างไร? ///// 
ยาเวอราปามิลมีปฏิกิริยาระหว่างยากับยาตัวอื่นดังนี้ 
- การใช้ยาเวอราปามิลร่วมกับยาแก้ปวดจากโรคมะเร็งที่มีฤทธิ์เสพติด เช่น Fentanyl สามารถทำให้ยาแก้ปวดดังกล่าวมีระดับในกระแสเลือดสูงกว่าปกติ และก่อให้เกิดอาการข้าง เคียงมากขึ้น หากมีความจำเป็นต้องใช้ร่วมกัน แพทย์จะปรับขนาดการรับประทาน 
- การใช้ยาเวอราปามิลร่วมกับยาลดไขมันในเลือด อย่างเช่น Lovastatin, Simvastatin อาจก่อให้กล้ามเนื้อลายเกิดอาการ ปวด เจ็บ และอ่อนแรง และส่งผลให้ไตถูกทำลายจนเกิดไตวายจน กระทั่งอาจเสียชีวิต (ตาย) ได้ ดังนั้น หากมีการใช้ยาร่วมกัน ควรต้องเฝ้าระวังอย่างใกล้ชิด หากพบอาการผิดปกติควรต้องรีบพบแพทย์/ไปโรงพยาบาลทันที 
- การใช้ยาเวอราปามิลร่วมกับยากันชักอย่างเช่น Carbamazepine อาจก่อให้เกิดภาวะเสี่ยงที่จะได้รับผลข้างเคียงของ Carbamazepine มากขึ้น หากต้องใช้ยาร่วมกันควรต้องเฝ้าระวังอย่างใกล้ชิด 
 ///// ควรเก็บรักษายาเวอราปามิลอย่างไร? ///// 
ควรเก็บยาเวอราปามิลในช่วงอุณหภูมิ 15 - 30 องศาเซลเซียส (Celsius) เก็บยาให้พ้น แสงแดดและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำ 
 ///// ยาเวอราปามิลมีชื่ออื่นอีกไหม? ผลิตจากบริษัทอะไรบ้าง? ///// 
ยาเวอราปามิลที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Verapamil [2014,Sept27]
	2 http://drug.fda.moph.go.th:81/nlem.in.th/search?keyword=verapamil [2014,Sept27] 
	3 http://www.mims.com/THAILAND/Home/GatewaySubscription/?generic=verapamil [2014,Sept27] 
	4 http://www.mims.com/Thailand/drug/search/?q=verapamil [2014,Sept27]
	5 http://www.mims.com/USA/drug/info/verapamil/?type=full&amp;mtype=generic [2014,Sept27] 
	6 http://www.drugs.com/drug-interactions/verapamil.html [2014,Sept27]
	7 http://www.medicinenet.com/verapamil/article.htm [2014,Sept27]
