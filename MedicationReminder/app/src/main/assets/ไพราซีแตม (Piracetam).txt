ไพราซีแตม (Piracetam)
 ///// บทนำ ///// 
ยาไพราซีแตม(Piracetam) เป็นยาในยากลุ่มนูโทรปิก (Nootropic drug) ที่มีคุณสมบัติเสริมสร้างกระบวนการรับรู้ของสมอง  ทางคลินิก นำยานี้มาใช้บำบัดอาการความจำเสื่อม  อารมณ์ซึมเศร้า และวิตกกังวล  โดยตัวยามีกลไกการออกฤทธิ์โดยช่วยเพิ่มการทำงานของสารสื่อประสาท ที่ชื่อ Acetylcholine จากการผ่านทางตัวรับ(Receptor)ที่เรียกว่า Muscarinic cholinergic receptor ซึ่งมีส่วนเกี่ยวข้องในกระบวนการจดจำของสมอง และยังเพิ่มการไหลเวียนของเลือดในสมอง จากการที่ตัวยายังส่งผลยับยั้งการรวมตัวของเกล็ดเลือดที่อาจจับตัวรวมกันจนอุดกั้นในหลอดเลือด และทำให้การไหลเวียนของเลือดในสมองทำได้ไม่ดีพอ  ยานี้ไม่มีฤทธิ์กล่อมประสาท/ยาคลายเคลียด หรือกระตุ้นสมองแต่อย่างใด 
รูปแบบผลิตภัณฑ์ของยาไพราซีแตมที่มีการจำหน่ายในไทย จะเป็นลักษณะของยารับประทาน และยาฉีด   ในกรณีเป็นยารับประทาน หลังการดูดซึมจากระบบทางเดินอาหาร ตัวยาไพราซีแตมสามารถกระจายตัวเข้าสู่กระแสเลือดได้เป็นอย่างดี  โดยทั่วไป หลังยานี้เข้าสู่กระแสเลือด ร่างกายจะใช้เวลาประมาณ 4 – 5 ชั่วโมง เพื่อกำจัดยานี้ออกจากร่างกาย โดยผ่านไปกับปัสสาวะ 
สำหรับข้อจำกัดบางประการที่ทำให้ผู้ป่วย/ผู้บริโภคไม่สามารถใช้ยาไพราซีแตมได้   เช่น 
- เป็นผู้ที่มีประวัติแพ้ยาไพราซีแตมมาก่อน 
- เป็นผู้ป่วยโรคไตระยะรุนแรง 
- ป่วยด้วยโรคฮันติงตัน (Huntington’s disease, โรคสมองชนิดหนึ่งที่เกิดจากความผิดปกติทางพันธุกรรม ที่ส่งผลให้ผู้ป่วยสูญเสียความจำ) 
- เป็นผู้ป่วยที่มีภาวะเลือดออกในสมอง(ภาวะเลือดออกในกะโหลกศีรษะ) 
นอกจากนี้ ยังต้องเพิ่มความระมัดระวังกับผู้ป่วยที่มีการใช้ยาบางประเภทอยู่ก่อน เช่น ยา Thyroxin ยาต้านการแข็งตัวของเลือด   ยาแอสไพริน(Aspirin) เพราะเมื่อมีการใช้ยาเหล่านี้ร่วมกับยาไพราซีแตม อาจส่งผลกระทบต่อประสิทธิภาพในการรักษาของยาไพราซีแตมได้  ดังนั้น จึงถือเป็นสิ่งสำคัญที่ผู้ป่วยต้องแจ้งแพทย์ พยาบาล เภสัชกรทุกครั้งว่า ปัจจุบันมีการใช้ยาชนิดใดอยู่บ้าง 
สำหรับกลุ่มสตรีตั้งครรภ์  สตรีที่อยู่ในภาวะให้นมบุตร ก็จัดเป็นอีกหนึ่งกลุ่มเสี่ยงต่อการเกิดผลข้างเคียงสูงจากการใช้ยาแทบทุกประเภทรวมถึงยาไพราซีแตม  การจะใช้ยาไพราซีแตมกับผู้ป่วยกลุ่มนี้  จึงต้องเป็นไปตามดุลยพินิจของแพทย์ผู้รักษาเท่านั้น 
เราอาจจะพบอาการข้างเคียง(ผลข้างเคียง)จากการใช้ยาไพราซีแตมได้ เช่น รู้สึกกระสับกระส่าย  วิตกกังวล  ปวดศีรษะ  ปวดท้อง  หรือนอนไม่หลับ เป็นต้น 
การใช้ยาไพราซีแตม ต้องใช้ขนาดรับประทานตามคำสั่งแพทย์  และแพทย์อาจปรับขนาดยาเป็นระยะๆตามการตอบสนองของผู้ป่วยแต่ละรายบุคคลแตกต่างกันออกไป  การลืมหรือหยุดการรับประทานยานี้เอง อาจทำให้อาการของผู้ป่วยไม่ดีขึ้นหรือมีอาการแย่ลงกว่าเดิม 
ทั้งนี้ เราจะพบเห็นการใช้ยาไพราซีแตม ตามสถานพยาบาลที่ให้บริการรักษาอาการทางสมอง อย่างเช่น  บำบัดภาวะความจำเสื่อม  อารมณ์ซึมเศร้า หรือวิตกกังวล  และยานี้ยังมีจำหน่ายตามร้านขายยาตั้งแต่ขนาดกลางขึ้นไป 
คณะกรรมการอาหารและยาของไทยได้จัดให้ยาไพราซีแตมอยู่ในหมวดยาอันตราย  ซึ่งผู้ป่วย/ผู้บริโภคจะต้องใช้ยาตามคำสั่งของแพทย์เท่านั้น 
 ///// ไพราซีแตมมีสรรพคุณ(คุณสมบัติ)อย่างไร? ///// 
สรรพคุณ/ข้อบ่งใช้ของยาไพราซีแตมคือ ตัวยานี้ จัดเป็นยาอนุพันธ์ที่มีโครงสร้างเคมีใกล้เคียงกับสารกาบา (GABA) ของมนุษย์ จึงถูกนำมาใช้บำบัดรักษาอาการทางสมอง(ทางระบบประสาท) เช่น  ความจำเสื่อม  อาการซึมเศร้า  วิตกกังวล  อาการวิงเวียน  รวมถึงอาการกล้ามเนื้อกระตุกรัว หรือที่มีชื่อเรียกเฉพาะว่า Cortical myoclonus 
 ///// ไพราซีแตมมีกลไกการออกฤทธิ์อย่างไร? ///// 
กลไกการออกฤทธิ์ของยาไพราซีแตมจะเกิดขึ้นที่สมอง โดยตัวยาจะช่วยเพิ่มการทำงานของสารสื่อประสาท ชื่อ Acetylcholine ผ่านทางตัวรับที่จำเพาะเจาะจง และส่งผลเกิดการปรับสมดุลของสารสื่อประสาทที่เกี่ยวข้องในกระบวนการจดจำของสมอง   นอกจากนี้ ตัวยายังเพิ่มการไหลเวียนของเลือดในสมอง โดยตัวยาจะช่วยชะลอการรวมตัวของเกล็ดเลือดเป็นลิ่มเลือดที่อาจอุดกั้นหลอดเลือด/อุดกั้นการไหลเวียนเลือดภายในสมอง จึงช่วยทำให้สมองได้รับออกซิเจนมากขึ้น จากกลไกเหล่านี้เองจึงเป็นที่มาของสรรพคุณ 
 ///// ไพราซีแตมมีรูปแบบการจัดจำหน่ายอย่างไร? ///// 
ยาไพราซีแตมมีรูปแบบการจัดจำหน่าย เช่น 
- ยาเม็ดชนิดรับประทาน ขนาด 400, 800, และ 1,200 มิลลิกรัม/เม็ด 
- ยาแคปซูลชนิดรับประทาน ขนาด 400 มิลลิกรัม/แคปซูล 
- ยาฉีด ขนาด 1 กรัม/5 มิลลิลิตร และ 3 กรัม/15 มิลลิลิตร 
 ///// ไพราซีแตมมีขนาดรับประทานอย่างไร? ///// 
ยาไพราซีแตมมีขนาดรับประทาน เช่น 
ก.สำหรับบำบัดรักษาภาวะสูญเสียความทรงจำ/สมองเสื่อม รวมถึงอาการเวียนศีรษะ: 
- ผู้ใหญ่: รับประทานยา 2.4 – 4.8 กรัม/วัน โดยแบ่งรับประทานเป็น 2 – 3 ครั้ง 
ข.สำหรับบำบัดรักษาภาวะ Cortical myoclonus: 
- ผู้ใหญ่: รับประทานยา 7.2 กรัม/วัน ในนทุก 3 – 4 วัน  แพทย์อาจปรับขนาดรับประทานเพิ่มอีก 4.8 กรัม จนกระทั่งขนาดรับประทานสูงสุดเป็น 24 กรัม และต้องแบ่งการรับประทานออกเป็นวันละ 2 – 3 ครั้ง 
*อนึ่ง: 
- เด็ก: การใช้ยานี้กับเด็ก ให้เป็นไปตามดุลยพินิจของแพทย์ผู้รักษา 
- สามารถรับประทานยานี้ ก่อนหรือหลัง อาหารก็ได้ 
- ห้ามปรับขนาดการรับประทาน หรือหยุด การใช้ยานี้ด้วยตนเอง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                       ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไพราซีแตม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาไพราซีแตมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไพราซีแตม สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ดี เพื่อประสิทธิผลของการรักษา ควรรับประทานยาไพราซีแตม ตรงเวลา 
 ///// ไพราซีแตมมีผลไม่พึงประสงค์อย่างไร? ///// 
ยาไพราซีแตมอาจก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบการเผาผลาญพลังงานของร่างกาย:  เช่น ทำให้น้ำหนักตัวเพิ่ม 
- ผลต่อระบบประสาท:  เช่น  กระสับกระส่าย  วิงเวียน  สูญเสียการทรงตัว  ปวดศีรษะ 
- ผลต่อระบบทางเดินอาหาร:  เช่น  ปวดท้อง  ท้องเสีย  คลื่นไส้ อาเจียน 
- ผลต่อสภาพจิตใจ:  เช่น  นอนไม่หลับ  รู้สึกสับสน  วิตกกังวล  ประสาทหลอน 
- ผลต่อผิวหนัง:  เช่น พบเกิด ผื่นคัน  ลมพิษ 
 ///// มีข้อควรระวังการใช้ไพราซีแตมอย่างไร? ///// 
มีข้อควรระวังการใช้ยาไพราซีแตม เช่น 
- ห้ามใช้กับผู้ที่แพ้ยานี้ 
- ห้ามใช้ร่วมกับยากลุ่มอนุพันธ์ Pyrrolidone(สารประกอบอินทรีย์ชนิดหนึ่งที่สามารถนำมาเป็นผลิตภัณฑ์ยาได้) ซึ่งจัดเป็นยาประเภทเดียวกันกับยาไพราซีแตม 
- ห้ามใช้ยานี้กับผู้ที่มีภาวะเลือดออกในสมอง(เลือดออกในกะโหลกศีรษะ)  ผู้ป่วยโรคไตระยะสุดท้าย  ผู้ป่วยโรคฮันติงตัน (Huntington’s chorea) 
- ห้ามปรับขนาดการรับประทานหรือหยุดการใช้ยานี้ด้วยตนเอง 
- การใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ ต้องเป็น  ไปตามคำสั่งจากแพทย์เท่านั้น 
- หากพบอาการแพ้ยานี้ เช่น  อึดอัด/แน่นหน้าอก/หายใจไม่ออก/หายใจลำบาก  มีผื่นคันขึ้นเต็มตัว  	  ตัวบวม  ให้หยุดการใช้ยานี้ทันที แล้วรีบพาผู้ป่วยมาพบแพทย์/มาโรงพยาบาลโดยเร็ว ทันที/ฉุกเฉิน 
- ปฏิบัติตามคำสั่งแพทย์ พยาบาล เภสัชกร อย่างเคร่งครัด และมาพบแพทย์ตามนัดทุกครั้ง 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไพราซีแตมด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไพราซีแตมมีปฏิกิริยาระหว่างยากับยาตัวอื่นอย่างไร? ///// 
ยาไพราซีแตมมีปฏิกิริยาระหว่างยากับยาตัวอื่น เช่น 
- การใช้ยาไพราซีแตมร่วมกับยาต้านการแข็งตัวของเลือด อย่างเช่น  Warfarin อาจก่อให้เกิดภาวะเลือดออกง่าย  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยาไพราซีแตมร่วมกับยากลุ่มไทรอยด์ฮอร์โมน เช่น Thyroxin ด้วยจะทำให้การนอนหลับของผู้ป่วยผิดปกติไป รวมถึงเกิดความรู้สึกสับสนตามมา 
 ///// ควรเก็บรักษาไพราซีแตมอย่างไร? ///// 
ควรเก็บยาพราซีแตมภายใต้อุณหภูมิห้องที่เย็น ไม่เก็บยาในช่องแช่แช็งของตู้เย็น ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงสว่าง/แสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไพราซีแตมมีชื่ออื่นอีกไหม? ผลิตจากบริษัทอะไรบ้าง? ///// 
ยาพราซีแตม ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ที่จำหน่ายในต่างประเทศ เช่น Alcetam, Arit, Braintam, Cerecetam 
 ///// บรรณานุกรม ///// 
https://en.wikipedia.org/wiki/Piracetam#Other [2016,Aug27] 
http://www.mims.com/thailand/drug/info/piracetam/?type=brief&amp;mtype=generic  [2016,Aug27] 
https://www.drugs.com/uk/piracetam-800mg-tablets-leaflet.html [2016,Aug27] 
http://www.mims.com/thailand/drug/info/nootropil  [2016,Aug27] 
https://www.medicines.org.uk/emc/medicine/27470 [2016,Aug27] 
https://www.smartdrugsforthought.com/what-is-piracetam/ [2016,Aug27]
