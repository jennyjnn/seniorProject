ซิลเวอร์ซัลฟาไดอะซีน (Silver sulfadiazine)
 ///// บทนำ ///// 
ยาซิลเวอร์ซัลฟาไดอะซีน(Silver sulfadiazine) เป็นยาปฏิชีวนะที่ใช้เฉพาะที่ ถูกค้นพบเมื่อปีค.ศ.1960(พ.ศ.2503)  มีฤทธิ์ต่อต้านการเจริญเติบโตของแบคทีเรียทั้งชนิดแกรมบวก(Gram+)และแกรมลบ(Gram-) รวมถึงยีสต์(Yeast)   ทางคลินิกได้นำยาซิลเวอร์ซัลฟาไดอะซีนมาทำสูตรตำรับยาครีมที่มีความเข้มข้น 1% เพื่อ ใช้รักษาแผลไหม้หรือแผลไฟไหม้ในระดับความรุนแรง2และ3   ตัวยานี้จะช่วยป้องกันและบำบัดการ           ติดเชื้อที่บาดแผล 
ยาซิลเวอร์ซัลฟาไดอะซีน ไม่เหมาะที่ใช้กับผู้ที่มีประวัติแพ้ยาในกลุ่มยาซัลฟา(Sulfa drug) รวมถึงสตรีมีครรภ์/ตั้งครรภ์   เด็กทารก ทั้งนี้มาจากเหตุผลที่ว่า ยากลุ่มซัลโฟนาไมด์(Sulfonamides)/กลุ่มซัลฟา สามารถกระตุ้นให้ผู้ป่วยกลุ่มนี้เกิดอาการตัวเหลืองจนอาจเป็นอันตรายต่อสมอง(Kernicterus)ได้ 
การใช้ยาซิลเวอร์ซัลฟาไดอะซีนที่ผิดวิธี เช่น  ทายาบนผิวหนังเป็นบริเวณกว้างและใช้ปริมาณมาก จะเป็นเหตุให้เกิดการดูดซึมยาซิลเวอร์ซัลฟาไดอะซีนเข้าสู่ร่างกายได้มากและเกิดความผิดปกติของไขกระดูก/ของเลือด เช่น  เกิดภาวะโลหิตจาง  เกล็ดเลือดต่ำ  เม็ดเลือดขาวน้อย รวมถึงอาการผิดปกติของผิวหนังอย่างเช่น  Stevens-Johnson syndrome  มีภาวะตับอักเสบ  ตับแข็ง  มีอาการทางระบบประสาทส่วนกลาง  เกิดภาวะไตเสื่อม/ไตอักเสบ   นอกจากนี้ยังอาจพบภาวะติดเชื้อราตามมา 
ดังนั้นก่อนการใช้ยาซิลเวอร์ซัลฟาไดอะซีน ผู้ป่วย/ผู้บริโภคควรให้ข้อมูลกับ แพทย์ พยาบาล เภสัชกร ถึงประวัติการเจ็บป่วย   ประวัติการแพ้ยาโดยละเอียด  นอกจากนั้น การเรียนรู้วิธีการใช้ครีมยาซิลเวอร์ซัลฟาไดอะซีนอย่างถูกต้อง เป็น                       เรื่องที่ควรศึกษาเพื่อป้องกันการดูดซึมของยาเข้าสู่ร่างกายมากเกินไป และยังช่วยป้องกันการปนเปื้อนต่างๆของบาดแผลรวมถึงการปนเปื้อนของตัวผลิตภัณฑ์ด้วย 
ผู้ป่วยต้องใช้ยาซิลเวอร์ซัลฟาไดอะซีนจนครบคอร์ส(Course)  การรักษาโดยทายานี้ต่อเนื่องตามคำสั่งแพทย์อย่างเคร่งครัด จึงจะทำให้อาการของแผลไหม้กลับมาเป็นปกติได้โดยเร็ว 
การใช้ยาซิลเวอร์ซัลฟาไดอะซีน ต้องระวังมิให้ยาเข้าตา  เข้าปาก หรือเข้าจมูก  กรณีพบเหตุการณ์ยานี้สัมผัสกับอวัยวะดังกล่าว ให้รีบใช้น้ำสะอาดล้างออกทันที หรือกรณีพบเหตุการณ์ผู้ป่วยกลืนยานี้ลงกระเพาะอาหาร  ต้องรีบนำผู้ป่วยส่งโรงพยาบาลทันทีเพื่อให้แพทย์ช่วยเหลือโดยเร็ว 
โดยทั่วไป ผู้ป่วยที่ได้รับยาซิลเวอร์ซัลฟาไดอะซีน อาการของแผลไหม้จะค่อยๆดีขึ้นภายในเวลาไม่นาน  หากพบว่าการใช้ยานี้กลับทำให้อาการบาดแผลแย่ลงกว่าเดิมหรือเกิดการติดเชื้อราซ้ำซ้อนเพิ่มมากขึ้น  ให้หยุดการใช้ยานี้แล้วรีบพาผู้ป่วยมาพบแพทย์/มาโรงพยาบาลโดยเร็ว 
การทายาซิลเวอร์ซัลฟาไดอะซีน อาจพบผลข้างเคียงทางผิวหนังได้บ้าง เช่น  มีอาการปวดแสบ-คันเล็กน้อยที่ผิวที่สัมผัสยานี้  รวมถึงอาจทำให้สีผิวซีดจางลงไป  *กรณีที่หลังใช้ยานี้แล้วพบอาการข้างเคียง/ผลข้างเคียงรุนแรง เช่น  มีผื่นคันขึ้นเต็มตัว  อึดอัด/หายใจไม่ออก/หายใจลำบาก  แน่นหน้าอก  ปากบวม  ใบหน้าบวม  ปัสสาวะลำบาก/ปัสสาวะขัด  มีไข้  ให้ตั้งสมมติฐานว่าผู้ป่วยอาจมีอาการแพ้ยานี้เกิดขึ้นแล้ว  การช่วยเหลือคือ ต้องรีบนำผู้ป่วยส่งโรงพยาบาลโดยทันที/ฉุกเฉิน 
องค์การอนามัยโลกได้ระบุให้ยาซิลเวอร์ซัลฟาไดอะซีนเป็นยาจำเป็นขั้นพื้นฐานที่สถานพยาบาลควรมีสำรองไว้ให้บริการกับประชาชน  ประเทศไทยโดยกระทรวงสาธารณสุขก็กำหนดให้ยาซิลเวอร์ซัลฟาไดอะซีนเป็นหนึ่งรายการในบัญชียาหลักแห่งชาติ  ซึ่งสามารถพบเห็นการใช้ยาซิลเวอร์ซัลฟาไดอะซีนได้ในสถานพยาบาลทั้งของรัฐและเอกชน  หรืออาจซื้อหาได้จากร้านขายยาขนาดกลางขึ้นไป  และหาผู้บริโภคมีข้อสงสัยเกี่ยวกับการใช้ยานี้เพิ่มเติม ผู้บริโภคสามารถสอบถามได้จากแพทย์ หรือจากเภสัชกรโดยทั่วไป 
 
 ///// ซิลเวอร์ซัลฟาไดอะซีนมีสรรพคุณ(คุณสมบัติ)อย่างไร? ///// 
ยาซิลเวอร์ซัลฟาไดอะซีนมีสรรพคุณ/ข้อบ่งใช้ คือ เป็นยาครีมที่ใช้ทาเพื่อบำบัดและป้องกันการติดเชื้อแบคทีเรียในบริเวณแผลไหม้ หรือแผลไฟไหม้ ตามร่างกาย 
 
 ///// ซิลเวอร์ซัลฟาไดอะซีนมีกลไกการออกฤทธิ์อย่างไร? ///// 
กลไกการออกฤทธิ์ของยาซิลเวอร์ซัลฟาไดอะซีนคือ ตัวยาจะออกฤทธิ์ที่ผนังเซลล์และเยื่อหุ้มเซลล์ของเชื้อแบคทีเรียจนทำให้เกิดรอยรั่วที่ผนังเซลล์และที่เยื่อหุ้มเซลล์แบคทีเรีย  จนทำให้การทำงานของเอนไซม์และสารพันธุกรรมในแบคทีเรียเสียสมดุล ส่งผลให้แบคทีเรียหยุดการเจริญเติบโต ไม่สามารถกระจายพันธุ์และตายลงในที่สุด 
 
 ///// ซิลเวอร์ซัลฟาไดอะซีนมีรูปแบบการจัดจำหน่ายอย่างไร? ///// 
ยาซิลเวอร์ซัลฟาไดอะซีนมีรูปแบบการจัดจำหน่าย เป็น 
- ยาครีมที่ประกอบด้วยตัวยา Micronized(ทำให้มีสภาพละเอียด) silver sulfadiazine  ขนาดความเข้มข้น 1% 
 
 ///// ซิลเวอร์ซัลฟาไดอะซีนมีขนาดการบริหารยาอย่างไร? ///// 
ยาซิลเวอร์ซัลฟาไดอะซีนมีขนาดการบริหารยา/ใช้ยา เช่น 
 
- ผู้ใหญ่: ทายาเพียงบางๆ หรือมีความหนาของผิวยา 2 – 4 มิลลิเมตร วันละ 1ครั้ง
กรณีที่บาดแผลรุนแรง แพทย์อาจเพิ่มความถี่การใช้ยาเป็นวันละ 2 ครั้ง 
- เด็ก:  ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ก่อนการใช้ยานี้ควรศึกษาขั้นตอนการใช้อย่างละเอียดจากเอกสารกำกับยานี้ เช่น  ล้างมือก่อนและหลังใช้ยานี้ 
- ไม่จำเป็นต้องใช้ผ้าพันแผลปิดทับบริเวณที่ทายา นอกจากจะได้รับคำสั่งจากแพทย์ 
- ทายานี้อย่างต่อเนื่องตามคำสั่งแพทย์ จะทำให้อาการบาดแผลดีขึ้นภายในเวลาไม่กี่วัน และหลีกเลี่ยงการลืมทายา 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซิลเวอร์ซัลฟาไดอะซีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น มีโรคผิวหนัง รวมทั้งกำลังกินยา/ใช้ยาอะไรอยู่เพราะยาซิลเวอร์ซัลฟาไดอะซีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาซิลเวอร์ซัลฟาไดอะซีน สามารถทายาเมื่อนึกขึ้นได้ ถ้าเวลาใกล้เคียงกับการทายาในครั้งถัดไป ไม่จำเป็นต้องเพิ่มขนาดการใช้ยาเป็น 2 เท่า 
 
 
 ///// ซิลเวอร์ซัลฟาไดอะซีนมีผลไม่พึงประสงค์อย่างไร? ///// 
ยาซิลเวอร์ซัลฟาไดอะซีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น มีภาวะโลหิตจาง  เกล็ดเลือดต่ำ  เม็ดเลือดขาวต่ำ 
- ผลต่อระบบประสาท:  เช่น รู้สึกแสบร้อนบริเวณผิวหนังที่ทายา 
- ผลต่อตับ:  เช่น  ตับอักเสบ   ตับแข็ง 
- ผลต่อไต:  เช่น  กรวยไตอักเสบ   ไตเสื่อม/ไตอักเสบ 
- ผลต่อผิวหนัง:  เช่น เกิด ผิวหนังตาย และ/หรือสีผิวซีดจาง ในบริเวณผิวหนังที่สัมผัสยานี้    ผื่นคัน  ภาวะ Stevens-Johnson syndrome 
- ผลต่อระบบทางเดินปัสสาวะ:  เช่น เกิดผลึกยาซัลฟาในปัสสาวะจนอาจทำเกิดอาการปัสสาวะขัด 
 
 ///// มีข้อควรระวังการใช้ซิลเวอร์ซัลฟาไดอะซีนอย่างไร? ///// 
มีข้อควรระวังการใช้ยาซิลเวอร์ซัลฟาไดอะซีน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง     จากแพทย์ 
- ห้ามรับประทาน  ห้ามมิให้ยานี้สัมผัสกับตา หรือเข้าปาก เข้าจมูก 
- ห้ามปรับขนาดการใช้ยาโดยไม่มีคำสั่งจากแพทย์ 
- ห้ามใช้ยาที่มีสภาพเปลี่ยนไปจากลักษณะเดิม เช่น สียาเปลี่ยนไป 
- ห้ามใช้ยานานเกินจากคำสั่งแพทย์ 
- หากหลังการใช้ยานี้แล้วอาการไม่ดีขึ้นใน 2-3 วัน หรืออาการเลวลง ให้รีบกลับมาพบแพทย์/มาโรงพยาบาลโยเร็ว เพื่อแพทย์พิจารณาปรับแนวทางการรักษา 
- หยุดการใช้ยานี้ทันทีถ้าพบอาการแพ้ยา โดยสังเกตจาก อาการอึดอัด/แน่นหน้าอก  /หายใจไม่ออก/หายใจลำบาก   ใบหน้า-ปาก-ลิ้นบวม  เกิดผื่นคันตามร่างกาย หากพบอาการเหล่านี้ต้องรีบนำตัวผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาซิลเวอร์ซัลฟาไดอะซีนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง  ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ซิลเวอร์ซัลฟาไดอะซีนมีปฏิกิริยาระหว่างยากับยาตัวอื่นอย่างไร? ///// 
ยาซิลเวอร์ซัลฟาไดอะซีนมีปฏิกิริยาระหว่างยากับยาตัวอื่น เช่น 
- การใช้ยาทาซิลเวอร์ซัลฟาไดอะซีนร่วมกับยาทาเฉพาะที่ Prilocaine  อาจทำให้                     เกิดภาวะ Methemoglobinemia(ภาวะผิดปกติในการทำงานของเม็ดเลือดแดง)ที่ทำให้ประสิทธิภาพการนำออกซิเจนของเม็ดเลือดแดงไปเลี้ยงเนื้อเยื่อบริเวณที่สัมผัสกับตัวยานี้ ทำได้น้อยลงจนเนื้อเยื่อบริเวณนั้นอาจตายได้  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยาทาซิลเวอร์ซัลฟาไดอะซีนร่วมกับยาทาเฉพาะที่ Papain ด้วย                      จะทำให้ประสิทธิภาพการออกฤทธิ์ของยา Papain ด้อยลงไป 
- ห้ามใช้ยาทาซิลเวอร์ซัลฟาไดอะซีนร่วมกับยา Methenamine ด้วยจะทำให้ผู้ป่วย
ได้รับผลขางเคียงจากยาซิลเวอร์ซัลฟาไดอะซีนมากขึ้น 
 ///// ควรเก็บรักษาซิลเวอร์ซัลฟาไดอะซีนอย่างไร? ///// 
ควรเก็บยาซิลเวอร์ซัลฟาไดอะซีนภายใต้อุณหภูมิ 15–30 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  เก็บยาให้พ้นมือเด็กและสัตว์เลี้ยง และห้ามเก็บยาในห้องน้ำหรือในรถยนต์ 
 ///// ซิลเวอร์ซัลฟาไดอะซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาซิลเวอร์ซัลฟาไดอะซีนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ที่จำหน่ายในต่างประเทศ เช่น Silvadene, Silverex,   Silvazine, Flamazine, Thermazene, BurnHeal, and SSD 
 ///// บรรณานุกรม ///// 
https://www.drugs.com/pro/silver-sulfadiazine-cream.html [2017,Feb11] 
https://www.drugs.com/cdi/silver-sulfadiazine.html [2017,Feb11] 
https://en.wikipedia.org/wiki/Silver_sulfadiazine [2017,Feb11] 
http://drug.fda.moph.go.th:81/nlem.in.th/medicine/essential/list/183#item-9002 [2017,Feb11] 
http://www.mims.com/thailand/drug/info/silver%20sulfadiazine/?type=brief&amp;mtype=generic [2017,Feb11] 
http://www.mims.com/thailand/drug/info/dermazin/?type=brief [2017,Feb11] 
https://www.drugs.com/drug-interactions/silver-sulfadiazine-topical-index.html?filter=3&amp;generic_only= [2017,Feb11] 
https://www.old.health.gov.il/units/pharmacy/trufot/alonim/4900.pdf [2017,Feb11]
