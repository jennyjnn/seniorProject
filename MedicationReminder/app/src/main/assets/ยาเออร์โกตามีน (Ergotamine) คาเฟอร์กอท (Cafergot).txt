ยาเออร์โกตามีน (Ergotamine) คาเฟอร์กอท (Cafergot)
 ///// บทนำ ///// 
ยาเออร์โกตามีน (Ergotamine) หรือยาชื่อการค้าที่มักรู้จัก คือ ยาคาเฟอร์กอท (Cafergot ) เป็นสารเคมีกลุ่มอัลคาลอยด์ (Alkaloid: สารเคมีกลุ่มที่ประกอบด้วยไนโตรเจน/Nitrogen เป็นหลัก) สามารถสกัดได้จากเชื้อราที่มีชื่อว่า Claviceps purpurea ถูกนำมาใช้รักษาโรคไมเกรน โดยออกฤทธิ์ทำให้หลอดเลือด/เส้นเลือดที่ไปเลี้ยงบริเวณสมองเกิดการหดตัว หากร่างกายได้รับยานี้ในขนาดสูงมากๆ อาจได้รับอันตรายจากภาวะหลอดเลือดอุดตันหรือเกิดภาวะเนื้อตายด้วยขาดเลือดไปเลี้ยงอวัยวะนั้นๆ 
เออร์โกตามีน ยังมีฤทธิ์ทำให้มดลูกบีบตัวมากขึ้น จึงห้ามใช้กับหญิงตั้งครรภ์เพราะอาจก่อให้เกิดการแท้งบุตรได้ และในบางโอกาสถูกนำมาใช้รักษาอาการเลือดออกในโพรงมดลูกหลังคลอดบุตรอีกด้วย 
เมื่อร่างกายได้รับยาเออร์โกตามีนเข้าสู่กระแสเลือด ตัวยาจะถูกส่งไปที่อวัยวะตับเพื่อเปลี่ยนโครงสร้างทางเคมี จากนั้นจะใช้เวลาประมาณ 2 ชั่วโมงเพื่อกำจัดยาออกจากกระแสเลือด 50% โดยผ่านไปกับน้ำดีเป็นส่วนใหญ่เกือบทั้งหมด และยาบางส่วนจะถูกขับออกมากับปัสสาวะ 
ในตลาดยาบ้านเรามักจะมีการผสมสารกาเฟอีนเข้าไปในสูตรตำรับยา เพื่อเพิ่มฤทธิ์การหดตัวของหลอดเลือดที่บริเวณสมองโดยไม่ต้องเพิ่มตัวยาเออร์โกตามีน หรือจะกล่าวได้ว่า สารกาเฟอีนช่วยเสริมฤทธิ์ของการรักษาและในทางอ้อมเป็นการป้องกันการได้รับยาเออร์โกตามีนมากเกินไป 
กฎหมายยาของประเทศไทยจัดเออร์โกตามีนอยู่ในหมวดของยาอันตราย การใช้ยานี้ที่ปลอดภัยและเหมาะสมจึงควรต้องอยู่ในดุลยพินิจของแพทย์ 
 ///// ยาเออร์โกตามีนมีสรรพคุณ (คุณสมบัติ) อย่างไร? ///// 
สรรพคุณของยาเออร์โกตามีนคือ รักษาอาการปวดศีรษะจากไมเกรน 
 ///// ยาเออร์โกตามีนมีกลไกการออกฤทธิ์อย่างไร? ///// 
ยาเออร์โกตามีนมีกลไกการออกฤทธิ์ต่อผนังหลอดเลือดในบริเวณศีรษะโดยทำให้เกิดการหดตัว นอกจากนี้เออร์โกตามีนยังแข่งขันกับสารสื่อประสาทในสมองบางตัวที่ชื่อ ซีโรโตนิน (Serotonin) จึงเป็นเหตุสนับสนุนการหดตัวของหลอดเลือดบริเวณสมองอีกทางหนึ่ง ซึ่งจาก การหดตัวของหลอดเลือดที่พอดีและเหมาะสม จะส่งผลให้อาการปวดศีรษะจากไมเกรนทุเลาลง 
 ///// ยาเออร์โกตามีนมีรูปแบบการจัดจำหน่ายอย่างไร? ///// 
ยาเออร์โกตามีนจัดจำหน่ายในรูปแบบของ ยาเม็ด โดยมีส่วนประกอบของยาเออร์โกตามีน 1 มิลลิกรัมกับสารกาเฟอีน 100 มิลลิกรัม ซึ่งเป็นสูตรตำรับที่พบมากที่สุดในตลาดยาของบ้านเรา 
 ///// ยาเออร์โกตามีนมีขนาดรับประทานอย่างไร? ///// 
ยาเออร์โกตามีนมีขนาดรับประทานดังนี้ 
ผู้ใหญ่: รับประทานครั้งละ 2 เม็ด เมื่อมีอาการปวดไมเกรน หากอาการยังไม่ดีขึ้นทุก 30 นาที ให้รับประทานต่อจากยามื้อแรก 1 เม็ด โดยห้ามรับประทานยาเกิน 6 เม็ด/วัน และไม่เกิน 10 เม็ด/สัปดาห์ สามารถรับประทานยาก่อนหรือหลังอาหารก็ได้ การได้รับยาเกินขนาดต้องแก้ไขโดยทำให้อาเจียนหรือล้างท้อง 
*****อนึ่ง: 
- เออร์โกตามีนไม่เหมาะที่จะใช้รักษาไมเกรนชนิดเรื้อรัง ควรต้องหาสาเหตุที่แท้จริงและรักษาจากต้นเหตุนั้นๆ และก่อนการใช้ยานี้ควรต้องปรึกษาแพทย์เพื่อตรวจร่างกายว่า มีสาเหตุการปวดจากไมเกรนจริงๆ มิใช่จากสาเหตุอื่น เช่น เนื้องอกสมอง อาการติดเชื้อในสมอง (สมองอักเสบ) หรือปวดศีรษะจากเครียด เป็นต้น 
- ห้ามใช้ยานี้ใน เด็ก หญิงช่วงเตรียมตั้งครรภ์ หญิงตั้งครรภ์ และหญิงให้นมบุตร 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเออร์โกตามีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเออร์โกตามีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทเช่น เออร์โกตามีนสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเออร์โกตามีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาเออร์โกตามีนมีผลไม่พึงประสงค์อย่างไร? ///// 
ยาเออร์โกตามีนสามารถก่อให้เกิดผลไม่พึงประสงค์ (ผลข้างเคียง) ต่อระบบต่างๆของร่างกายดังนี้ 
- ผลต่อหัวใจและหลอดเลือด: เกิดอาการหัวใจเต้นเร็วหรือช้าผิดจังหวะ มีความดันโลหิตสูง การนำเลือดไปเลี้ยงอวัยวะต่างๆไม่เพียงพออาจจนถึงขั้นอาการเนื้อตายจากขาดเลือด 
- ผลต่อระบบทางเดินอาหาร: มีอาการคลื่นไส้ อาเจียน 
- ผลต่อระบบประสาท: อาจพบอาการวิงเวียนคล้ายบ้านหมุน มีอาการชาตามร่างกายผสมกับการเสียวแปลบๆ และรู้สึกอ่อนเพลีย 
- ผลต่อผิวหนัง: อาจพบอาการบวม หรือ คันบริเวณผิวหนัง 
 ///// มีข้อควรระวังการใช้ยาเออร์โกตามีนอย่างไร? ///// 
ข้อควรระวังการใช้ยาเออร์โกตามีนคือ 
- ห้ามใช้ยานี้กับผู้ที่แพ้ยาเออร์โกตามีน 
- ห้ามใช้ยานี้กับหญิงตั้งครรภ์ ด้วยเออร์โกตามีนมีผลทำให้มดลูกบีบตัวมากขึ้นจึงเสี่ยงกับการแท้งบุตร 
- ห้ามใช้ยานี้กับหญิงที่อยู่ในภาวะให้นมบุตร ด้วยเออร์โกตามีนส่งผลยับยั้งการหลั่งฮอร์โมนโปรแลคติน (Prolactin) ซึ่งเกี่ยวข้องกับการหลั่งน้ำนมของมารดา อีกทั้งยังผ่านไปกับน้ำนมของมารดาได้ และสามารถทำให้ทารกมีอาการ อาเจียน ท้องเสีย ความดันโลหิตไม่สม่ำเสมอ 
- ห้ามใช้ยานี้กับผู้ป่วยด้วยภาวะหลอดเลือดตีบตัน ผู้ป่วยด้วยโรคหัวใจขาดเลือด (โรคกล้ามเนื้อหัวใจตาย, โรคหลอดเลือดหัวใจ) 
- ห้ามใช้ยานี้กับผู้ป่วยที่ป่วยด้วยโรคความดันโลหิตสูงระดับรุนแรง 
- ห้ามใช้ยานี้กับผู้ป่วยด้วยโรคตับและโรคไต 
- ห้ามใช้ยานี้กับผู้ป่วยที่อยู่ในภาวะติดเชื้อในกระแสเลือด (ภาวะพิษเหตุติดเชื้อ) 
- ระวังการใช้ยานี้กับผู้ป่วยด้วยภาวะโลหิตจาง ด้วยอาจเกิดผลข้างเคียงของยาได้มากกว่าคนปกติ เช่น อาการชาตามร่างกาย เป็นต้น 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึง ยาแผนปัจจุบันทุกชนิด (รวมยาเออร์โกตามีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาเออร์โกตามีนมีปฏิกิริยาระหว่างยากับยาตัวอื่นอย่างไร? ///// 
ยาเออร์โกตามีนมีปฏิกิริยาระหว่างยากับยาตัวอื่น ดังนี้ 
- การใช้ยาเออร์โกตามีนร่วมกับยาปฏิชีวนะบางตัว สามารถทำให้ระดับยาของเออร์โกตามีนในกระแสเลือดเพิ่มสูงขึ้น อาจส่งผลให้เกิดภาวะความดันโลหิตสูง หรือหากอาการรุนแรงมากอาจเกิดภาวะเนื้อตายเนื่องจากเลือดไปเลี้ยงไม่พอจนกระทั่งหัวใจหยุดเต้น หากพบอาการตัวชา ตัวเย็น คลื่นไส้อาเจียน นิ้วมือซีด เจ็บหน้าอก หัวใจเต้นผิดจังหวะ ปวดศีรษะมาก ฯลฯ ให้หยุดการใช้ยาและรีบนำตัวส่งแพทย์/ไปโรงพยาบาลโดยเร็ว ยาปฏิชีวนะดังกล่าว เช่น Clarithromycin และ Erythromycin 
- การใช้ยาเออร์โกตามีนร่วมกับยาต้านภาวะซึมเศร้า อาจเพิ่มความเสี่ยงของภาวะ Serotonin syndrome ซึ่งจะมีอาการจิตหลอน/ประสาทหลอน รู้สึกสับสน มีอาการชัก หัวใจเต้นเร็วขึ้น มีไข้ เหงื่อออกมาก ปวดท้อง คลื่นไส้ อาเจียน ท้องเสีย หากรุนแรงมากอาจมีอาการโคม่าและเสียชีวิต (ตาย) ได้ ยาต้านภาวะซึมเศร้าดังกล่าว เช่น Fluoxetine, Sertraline 
- การใช้ยาเออร์โกตามีนร่วมกับกลุ่มยารักษาโรคติดเชื้อเอชไอวีและกลุ่มยาต้านไวรัสตับอักเสบ-ซี สามารถเพิ่มปริมาณเออร์โกตามีนในกระแสเลือดให้มีระดับสูงขึ้น มีผลให้หลอดเลือดดำตีบหรือแคบลง และเสี่ยงต่อการเกิดภาวะความดันโลหิตสูง เลือดไปเลี้ยงหัวใจไม่เพียงพอ สามารถพบอาการอื่นอีก เช่น ปวดท้อง คลื่นไส้อาเจียน ตัวชา เจ็บกล้ามเนื้อ นิ้วมือซีด ฯลฯ หากมีอาการดังกล่าวควรต้องรีบนำผู้ป่วยส่งแพทย์/ไปโรงพยาบาลทันที 
- ยาต้านไวรัสเอชไอวี ดังกล่าว เช่น Nelfinavir, Ritonavir 
- ยาต้านไวรัสตับอักเสบ-ซี เช่น Telaprevir 
 ///// ควรเก็บรักษายาเออร์โกตามีนอย่างไร ///// 
สามารถเก็บยาเออร์โกตามีนภายใต้อุณหภูมิห้อง เก็บยาในภาชนะที่ปิดมิดชิดพ้นแสงสว่าง แสงแดด และความชื้น ไม่เก็บยาในห้องน้ำ และเก็บยาให้พ้นมือเด็กและสัตว์เลี้ยง 
 ///// ยาเออร์โกตามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเออร์โกตามีนที่จำหน่ายในประเทศไทย มียาชื่อการค้าอื่นๆและบริษัทผู้ผลิต เช่น 
 ///// บรรณานุกรม ///// 
1.	http://www.rxlist.com/cafergot-drug/indications-dosage.htm [2014,Sept6]
	2.	http://www.mims.com/Thailand/patientmedicine/generic/Ergotamine [2014,Sept6] 
	3.	https://www.mims.com/USA/drug/info/ergotamine/?type=full&amp;mtype=generic [2014,Sept6]
	4.	http://www.mims.com/Thailand/drug/info/Degran/?q=ergotamine&amp;type=brief [2014,Sept6]
	5.	http://en.wikipedia.org/wiki/Ergotamine#Biosynthesis [2014,Sept6]
	6.	http://www.drugs.com/drug-interactions/ergotamine-index.html?filter=3&amp;generic_only= [2014,Sept6] 
	7.	http://www.nlm.nih.gov/medlineplus/druginfo/meds/a601048.html#storage-conditions [2014,Sept6]
