พิเพอราซิลลิน (Piperacillin)
 ///// บทนำ ///// 
ยาพิเพอราซิลลิน (Piperacillin) เป็นยาปฏิชีวนะประเภทเบต้าแลคแทม (Beta-lactam antibiotic) จัดอยู่ในกลุ่มยา Ureidopenicillins ในสถานพยาบาลแพทย์จะใช้ยาพิเพอราซิลลินเพื่อต่อต้านเชื้อแบคทีเรียชนิด Pseudomonas aeruginosa หากใช้ในลักษณะของยาเดี่ยวจะด้อยประสิทธิภาพในการต่อต้านเชื้อแบคทีเรียชนิดแกรมบวกเช่น Staphylococcus aureus จึงใช้ยาพิเพอราซิลลินร่วมกับยาปฏิชีวนะที่มีฤทธิ์ต้านทานเอนไซม์เบต้า-แลคแทมเมส (Beta-lactamase inhibitor) เช่น ยา Tazobactam ซึ่งทำให้ประสิทธิภาพในการต้านเชื้อแบคทีเรียของยาพิเพอราซิลลินเป็นไปอย่างดี อย่างไรก็ตามการใช้ยาร่วมกันของยาพิเพอราซิลลินกับยา Tazobactam ก็ไม่สามารถต่อต้านเชื้อแบคทีเรียประเภทดื้อยาที่เรียกว่า Methicillin-resistant staphylococcus aureus ดังนั้นหากมองในภาพรวมประโยชน์ทางคลินิกของยาพิเพอราซิลลิน (โดยต้องใช้ร่วมกับยา Tazobactam) คือรักษาอาการติดเชื้อในช่องท้อง การติดเชื้อที่ผิวหนัง การติดเชื้อในอุ้งเชิงกราน การติดเชื้อในปอด/โรคปอดบวม หากต้องการใช้ยานี้กับผู้ป่วยด้วยโรคไต แพทย์อาจต้องปรับลดขนาดของยานี้ลงเพื่อให้เหมาะสมต่อการกำจัดยา 
ยาพิเพอราซิลลินเป็นยาที่ใช้ต่อต้านเชื้อแบคทีเรีย ไม่สามารถนำไปใช้รักษาการติดเชื้อไวรัสได้ สามารถใช้ได้กับเด็กและผู้ใหญ่ ปลอดภัยในการใช้กับสตรีตั้งครรภ์ด้วยไม่ก่อให้เกิดภาวะพิการต่อทารกในครรภ์ แต่ต้องเพิ่มความระมัดระวังหากจะให้กับสตรีที่อยู่ในภาวะให้นมบุตรเพราะยานี้มีอยู่ในน้ำนมได้ถึงแม้จะในปริมาณน้อยก็ตาม ยานึ้ไม่สามารถดูดซึมได้จากระบบทางเดินอาหารจึงต้องให้ยากับผู้ป่วยโดยการฉีดเข้าหลอดเลือดดำหรือฉีดเข้ากล้ามเนื้อ ตัวยาส่วนมากที่เข้าสู่กระแสเลือดจะไม่ค่อยถูกเปลี่ยนแปลงโครงสร้างโมเลกุลเท่าใดนัก ร่างกายใช้เวลาเพียงประมาณ 36 - 72 นาทีก็สามารถกำจัดยานี้ออกจากกระแสเลือดโดยผ่านทิ้งไปกับอุจจาระและปัสสาวะ 
คณะกรรมการอาหารและยาของไทยได้บรรจุให้ยาพิเพอราซิลลินที่ใช้ควบคู่กับยา Tazobactam อยู่ในบัญชียาหลักแห่งชาติโดยมีวัตถุประสงค์การใช้ดังนี้ 
- กรณีที่ผู้ป่วยใช้ยากลุ่ม Third generation Cephalosporins ในการรักษาไม่ได้ และให้พิจารณาเลือกใช้ก่อนใช้ยากลุ่ม Carbapenems เช่น รักษาปอดบวม (Pneumonia) การติดเชื้อที่ผิวหนังที่มีความรุนแรงและซับซ้อน รวมถึงการติดเชื้อในช่องท้อง อาการไข้ที่มีภาวะเม็ดเลือดขาวต่ำ (Febrile neutropenia) 
- ใช้ในกรณีเฉพาะตามคำแนะนำของแพทย์ผู้เชี่ยวชาญด้านโรคติดเชื้อ 
ทั้งนี้ผลข้างเคียงหลังการใช้ยาพิเพอราซิลลินเท่าทีพบเห็นอยู่บ่อยๆเช่น ท้องเสียหรือไม่ก็ท้อง ผูก คลื่นไส้ ปวดศีรษะ และนอนไม่หลับ เป็นต้น อย่างไรก็ตามผู้บริโภคสามารถพบเห็นการใช้ยานี้แต่ในสถานพยาบาลเท่านั้น และสามารถสอบถามข้อมูลเพิ่มเติมจากเภสัชกรในสถานพยาบาลหรือเภสัชที่ประจำตามร้านขายยาได้โดยทั่วไป 
 ///// พิเพอราซิลลินมีสรรพคุณ (คุณสมบัติ) อย่างไร? ///// 
ยาพิเพอราซิลลินที่ผสมร่วมกับยา Tazobactam มีสรรพคุณ/ข้อบ่งใช้ในการรักษาเช่น 
- การติดเชื้อภายในช่องท้องเช่น ไส้ติ่งอักเสบที่เกิดภาวะไส้ติ่งแตก 
- การติดเชื้อที่ผิวหนังและที่เนื้อเยื่อใต้ผิวหนัง (Skin and soft tissue infection) 
- เยื่อบุช่องท้องอักเสบ (Peritonitis) 
- เยื่อบุโพรงมดลูกอักเสบ (Endometritis) 
- การติดเชื้อในอุ้งเชิงกราน (Pelvic inflammatory disease) 
- โรคปอดบวม (Pneumonia) 
- การติดเชื้อแบคทีเรียในกระแสเลือด/ภาวะพิษเหตุติดเชื้อ (Bacteremia) 
- การติดเชื้อของเนื้อเยื่อชั้นลึกบริเวณคอ (Deep neck infection) 
- บำบัดอาการไข้ที่มีภาวะเม็ดเลือดขาวชนิดนิวโทรฟิลต่ำ (Febrile neutropenia) 
- การติดเชื้อตามข้อกระดูก (Joint infection) 
- กระดูกอักเสบ (Osteomyelitis) 
- กรวยไตอักเสบ (Pyelonephritis) 
- การติดเชื้อ/โรคติดเชื้อระบบทางเดินปัสสาวะ (Urinary tract infection) 
 ///// พิเพอราซิลลินมีกลไกการออกฤทธิ์อย่างไร? ///// 
ยาพิเพอราซิลลินมีกลไกการออกฤทธิ์โดยตัวยาจะเข้ายับยั้งการสร้างผนังเซลล์ของแบคทีเรีย ทำให้แบคทีเรียหยุดการเจริญเติบโต ไม่สามารถแพร่พันธุ์ได้ และตายลงในที่สุด 
 ///// พิเพอราซิลลินมีรูปแบบการจัดจำหน่ายอย่างไร? ///// 
ยาพิเพอราซิลลินมีรูปแบบการจัดจำหน่ายเช่น 
- ยาฉีด ขนาด 2 กรัม/ขวด 
- ยาฉีดที่ผสมร่วมกับยา Tazobactam เช่น 
	Piperacillin Na 2 กรัม + Tazobactam Na 0.25 กรัม
	Piperacillin Na 3 กรัม + Tazobactam Na 0.375 กรัม
	Piperacillin Na 4 กรัม + Tazobactam Na 0.5 กรัม 
 ///// พิเพอราซิลลินมีขนาดการบริหารยาอย่างไร? ///// 
เนื่องจากขนาดยา/การบริหารยาพิเพอราซิลลินที่ใช้รักษาโรคต่างๆจะขึ้นกับชนิดโรคและความรุนแรงของอาการ ดังนั้นจึงอยู่ในดุลพินิจของแพทย์ผู้รักษาเป็นกรณีไป ในที่นี้ขอยกตัวอย่าง ของขนาดการบริหารยาพิเพอราซิลลินที่ใช้ในการติดเชื้อภายในช่องท้อง เยื่อบุช่องท้องอักเสบ การติดเชื้อที่ผิวหนัง หรือการติดเชื้อที่อุ้งเชิงกราน ดังนี้เช่น 
- ผู้ใหญ่: ฉีดยา Piperacillin 3 กรัม + Tazobactam 0.375 กรัมเข้าหลอดเลือดดำทุก 6 ชั่วโมง หรือฉีดยา Piperacillin 4 กรัม + Tazobactam 0.5 กรัมเข้าหลอดเลือดดำทุก 8 ชั่วโมง ระยะเวลาของการใช้ยาอยู่ระหว่าง 7 - 10 วันโดยขึ้นอยู่กับดุลยพินิจของแพทย์ผู้รักษา 
- เด็ก: สำหรับการใช้ยานี้กับเด็กเท่าที่พบเห็นบ่อยในทางคลินิกมักจะเป็นการรักษาเยื่อบุช่องท้องอักเสบและภาวะไส้ติ่งอักเสบ ขนาดการใช้ยาจะขึ้นอยู่กับดุลยพินิจของแพทย์ผู้รักษา โดยคำนวณจากอายุและน้ำหนักตัวของเด็ก 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิด ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก หรือแน่นหายใจติดขัด 
- มีโรคประจำตัวต่างๆรวมทั้งกำลังกินยาอะไรอยู่ เพราะยาพิเพอราซิลลินอาจส่งผลให้อาการของโรครุนแรงขึ้นหรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
ปกติในสถานพยาบาลจะมีตารางการให้ยาผู้ป่วยโดยมีบุคคลากรทางการแพทย์คอยดูแลกำกับและรับผิดชอบ กรณีที่มีข้อสงสัยว่าผู้ป่วยได้รับยาตรงตามเวลาที่กำหนดหรือไม่ ผู้ป่วย/ญาติสามารถสอบถามจากบุคลากรทางการแพทย์ที่รับผิดชอบดูแลผู้ป่วยได้ตลอดเวลา 
 ///// พิเพอราซิลลินมีผลไม่พึงประสงค์อย่างไร? ///// 
ยาพิเพอราซิลลินมีสูตรตำรับผสมกับยา Tazobactam ที่สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) โดยรวมได้ดังนี้เช่น มีอาการท้องเสีย ปวดกระเพาะปัสสาวะ ใบหน้า-แขน-ขา-มือ-เท้ามีอาการบวม ตาพร่า รู้สึกแสบบริเวณช่องท้องส่วนบน ปวดท้อง เจ็บหน้าอก รู้สึกสับสน วิงเวียนคล้ายจะเป็นลม มีไข้ เหงื่อออกมาก ปวดศีรษะ ปวดหลังช่วงล่างหรือไม่ก็ด้านข้าง คลื่นไส้ อาเจียน แสบร้อนบริเวณปลายนิ้วมือนิ้วเท้า มีผื่นคันตามผิวหนัง ชีพจรเต้นช้าหรือไม่ก็เร็ว หายใจลำบาก 
 ///// มีข้อควรระวังการใช้พิเพอราซิลลินอย่างไร? ///// 
มีข้อควรระวังการใช้ยาพิเพอราซิลลินเช่น 
- ห้ามใช้กับผู้ที่แพ้ยานี้หรือแพ้ส่วนประกอบในสูตรตำรับยานี้ 
- ห้ามใช้ยาที่มีสภาพเปลี่ยนไปจากเดิม 
- หลังการใช้ยานี้อาจมีอาการวิงเวียนผู้ป่วยควรหลีกเลี่ยงการขับขี่ยวดยานพาหนะหรือการทำงานกับเครื่องจักร 
- ตัวยากลุ่มนี้อาจลดการทำงานของเกล็ดเลือด ผู้ป่วยควรหลีกเลี่ยงกิจกรรมที่สุ่มเสี่ยงต่อการได้รับบาดเจ็บเพราะหากมีเลือดออกจะทำให้การแข็งตัวของเลือดช้ากว่าปกติ 
- ยานี้ไม่สามารถรักษาการติดเชื้อโรคหวัดที่มีสาเหตุจากเชื้อไวรัส 
- การใช้ยานี้เป็นเวลานานอาจก่อให้เกิดการติดเชื้อชนิดอื่นที่ยาพิเพอราซิลลินไม่สามารถต่อ ต้านได้เช่น กลุ่มเชื้อรา 
- หากพบอาการถ่ายอุจจาระมีเลือดปน/อุจจาระเป็นเลือดต้องรีบแจ้งแพทย์/พยาบาลทันที ด้วยอาจมีภาวะลำไส้ใหญ่อักเสบที่เรียกกันว่า Pseudomembranous colitis 
- การใช้ยานี้กับผู้ป่วยโรคเบาหวานอาจกระทบต่อการตรวจสอบระดับน้ำตาลในเลือดและ ทำให้การแปรผลของระดับน้ำตาลของผู้ป่วยเบาหวานผิดเพี้ยน ผู้ป่วยควรสื่อสารให้แพทย์ทราบด้วยว่าขณะนี้หรือไม่นานมานี้เพิ่งได้รับยากลุ่มพิเพอราซิลลิน 
- การใช้ยากับสตรีตั้งครรภ์ สตรีที่อยู่ในภาวะให้นมบุตร เด็ก ผู้สูงอายุ ผู้ป่วยโรคไต ต้องได้ รับคำสั่งจากแพทย์เท่านั้น ด้วยสภาพและอาการของผู้ป่วยต้องได้รับการปรับขนาดยานี้ให้อย่างเหมาะสมและถูกต้อง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาพิเพอราซิลลินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// พิเพอราซิลลินมีปฏิกิริยาระหว่างยากับยาตัวอื่นอย่างไร? ///// 
ยาพิเพอราซิลลินมีปฏิกิริยาระหว่างยากับยาตัวอื่นเช่น 
- การใช้ยาพิเพอราซิลลินร่วมกับยา Methotrexate อาจทำให้ระดับของ Methotrexate ในกระแสเลือดเพิ่มสูงขึ้นจนเป็นเหตุให้ผู้ป่วยได้รับอาการข้างเคียงของ Methotrexate อย่างเช่น คลื่นไส้ อาเจียน ปากเป็นแผล หากมีความจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาพิเพอราซิลลินร่วมกับยา Amikacin อาจทำให้ประสิทธิภาพการรักษาของ Amikacin ด้อยลงไป หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาพิเพอราซิลลินร่วมกับยาเม็ดคุมกำเนิดเช่น Ethinyl estradiol จะทำให้ประสิทธิภาพของการคุมกำเนิดลดลง ควรหลีกเลี่ยงการมีเพศสัมพันธ์หรือต้องใช้วิธีคุมกำเนิดแบบอื่นร่วมด้วยเช่น การใช้ถุงยางอนามัยชาย 
- การใช้ยาพิเพอราซิลลินร่วมกับยากลุ่ม Tetracycline อาจทำให้การออกฤทธิ์ของพิเพอราซิลลินด้อยลงไป หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาพิเพอราซิลลินอย่างไร? ///// 
ควรเก็บยาพิเพอราซิลลินตามเงื่อนไขที่ระบุมาในเอกสารกำกับยา เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// พิเพอราซิลลินมีชื่ออื่นอีกไหม? ผลิตจากบริษัทอะไรบ้าง? ///// 
ยาพิเพอราซิลลินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Piperacillin  [2016,Jan9] 
http://www.drugs.com/pro/piperacillin-and-tazobactam.html  [2016,Jan9] 
http://dmsic.moph.go.th/dmsic/admin/files/userfiles/files/essential_book_56.pdf  [2016,Jan9] 
http://www.mims.com/THAILAND/Home/GatewaySubscription/?generic=Piperacillin  [2016,Jan9] 
http://www.mims.com/THAILAND/Home/GatewaySubscription/?generic=Piperacillin+%2b+Tazobactam  [2016,Jan9] 
http://www.mims.com/Thailand/drug/info/Pipracil/  [2016,Jan9] 
http://www.drugs.com/dosage/piperacillin-tazobactam.html  [2016,Jan9] 
http://www.drugs.com/drug-interactions/piperacillin-tazobactam-index.html?filter=3&amp;generic_only=  [2016,Jan9] 
http://www.mims.com/Thailand/drug/search?q=piperacillin  [2016,Jan9]
