โพโดฟิลลิน (Podophyllin)
 ///// บทนำ ///// 
โพโดฟิลลิน (Podophyllin) เป็นยาใช้ภายนอกสำหรับรักษา โรคหูด หูดหงอนไก่ เป็นต้น ยานี้สกัดได้จากพืชชนิดหนึ่ง คือ Podophyllum Peltatum ถูกนำมาใช้ครั้งแรกในปี ค.ศ. 1942 (พ.ศ. 2485) รูปแบบที่มีใช้ตามสถานพยาบาลจะเป็นลักษณะโลชั่นหรือเจล 
ยาโพโดฟิลลิน จัดเป็นสารที่มีพิษ หากเผลอรับประทานจะทำให้ระบบทางเดินอาหารอักเสบอย่างมาก และมีภาวะซึมเศร้าตามมา หากไม่ได้รับการรักษาทันท่วงทีผู้ป่วยอาจเสียชีวิต(ตาย) ได้ 
ถึงแม้ยาโพโดฟิลลินจะมีข้อระบุให้ใช้ทาภายนอกก็จริง แต่ยานี้สามารถดูดซึมผ่านผิวหนังเข้าสู่ร่างกายได้ จึงมีข้อห้ามใช้ยากับหญิงตั้งครรภ์และหญิงที่อยู่ในภาวะให้นมบุตร ด้วยอาจจะมีผลกระทบต่อทารก ส่งผลให้ทารกเจริญเติบโตผิดปกติได้ 
ยาโพโดฟิลลินนี้ ไม่ค่อยจะมีจัดจำหน่ายในร้านขายยาทั่วไป เราอาจจะพบเห็นในสถานพยา บาลเท่านั้น การใช้ยาต้องอยู่ภายใต้คำสั่งแพทย์ผู้ทำการรักษาเท่านั้น 
 ///// ยาโพโดฟิลลินมีสรรพคุณ (คุณสมบัติ) อย่างไร? ///// 
ยาโพโดฟิลลินมีสรรพคุณ ดังนี้ คือ รักษา หูด หูดหงอนไก่ ตามบริเวณที่เกิดกับผิวหนัง 
 ///// ยาโพโดฟิลลินมีกลไกการออกฤทธิ์อย่างไร? ///// 
ยาโพโดฟิลลิน มีกลไกการออกฤทธิ์ ยับยั้งการแบ่งเซลล์ของเนื้อหูด โดยทำลายระบบการลำ เลียงสารอาหารที่ไปหล่อเลี้ยงเซลล์ของเนื้อหูด นอกจากนี้ยังส่งผลกระตุ้นให้ร่างกายสร้างภูมิต่อ ต้านหูดในบริเวณผิวหนังที่เกิดหูดอีกด้วย 
 ///// ยาโพโดฟิลลินมีรูปแบบการจัดจำหน่ายอย่างไร? ///// 
รูปแบบการผลิตและรูปแบบการจัดจำหน่ายยาโพโดฟิลลิน จะเป็นชนิดโลชั่น หรือเจล โดยมี ความเข้มข้น 10 – 25% 
 ///// ยาโพโดฟิลลินมีวิธีการใช้อย่างไร? ///// 
วิธีการใช้ยาโพโดฟิลลิน ได้แก่ 
ล้างทำความสะอาดบริเวณที่เป็นหูดก่อนทายา แล้วซับบริเวณนั้นให้แห้ง ทาโพโดฟิลลิน ในบริเวณดังกล่าว ปล่อยทิ้งไว้ให้แห้งเป็นเวลาประมาณ 30 - 40 นาที หรือตามแพทย์แนะนำ จากนั้นล้างทำความสะอาดด้วยน้ำสะอาดและสบู่อ่อนโยน (สบู่เด็กอ่อน) เพื่อกำจัดคราบของยาโพโดฟิลลิน โดยปกติจะทายาสัปดาห์ละ 1 ครั้ง เป็นเวลา 3 - 6 สัปดาห์ 
หมายเหตุ: 
- ด้วยยาโพโดฟิลลิน มีฤทธิ์ทำลายเซลล์ผิวหนังที่ดีด้วย ในทางปฏิบัติของหลายสถานพยา บาล แพทย์จะทาขี้ผึ้งวาสลีน (Petroleum jelly) บริเวณรอบๆเนื้อหูด เพื่อป้องกันมิให้โพโดฟิลลิน ไหลมาสัมผัสกับผิวหนังปกติ การทายาควรให้แพทย์ พยาบาล ที่สถานพยาบาลเป็นผู้ปฏิบัติให้ 
- การใช้ยาโพโดฟิลลินในเด็ก ต้องให้การรักษาโดยแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาโพโดฟิลลิน ผู้ป่วยควรแจ้งแพทย์/พยาบาลและเภสัชกร ดัง นี้ 
- ประวัติแพ้ยาทาเฉพาะที่ชนิดใดหรือไม่ 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตรหรือไม่ เพราะยาทา บางประเภทสามารถดูดซึมผ่านทางผิวหนังเข้าสู่ร่างกาย และก่อให้เกิดผลข้างเคียงต่อทารกได้ 
 ///// ยาโพโดฟิลลินมีผลไม่พึงประสงค์อย่างไร? ///// 
ยาโพโดฟิลลิน สามารถก่อให้เกิดผลไม่พึงประสงค์ (ผลข้างเคียง) หากใช้ผิดขนาดและผิดวิธี อาจทำให้เกิดการดูดซึมเข้าสู่ร่างกายและก่อให้เกิดพิษต่อระบบการทำงานของร่างกายได้ เช่น มีอาการคล้ายเป็นลมพิษ มีไข้ ลำไส้บีบตัวหรือทำงานน้อยลง ปวดท้อง สับสน หงุดหงิด ท้องเสีย ประสาทหลอน กล้ามเนื้ออ่อนแรง คลื่นไส้ อาเจียน เจ็บคอ หรือมี อาการตกเลือดภายในอวัยวะต่างๆ ท้องผูก อาจมีอาการชัก รู้สึกปวดในขณะปัสสาวะ วิงเวียน ง่วงนอน และหัวใจเต้นเร็ว 
 ///// มีข้อควรระวังการใช้ยาโพโดฟิลลินอย่างไร? ///// 
ข้อควรระวังการใช้ยาโพโดฟิลลิน ได้แก่ 
- ห้ามใช้ยานี้กับผู้แพ้โพโดฟิลลิน 
- ห้ามทายาโพโดฟิลลินในบริเวณดวงตา ผิวหนังที่ปกติ 
- ห้ามใช้ยาโพโดฟิลลินในหญิงตั้งครรภ์และหญิงที่อยู่ในภาวะให้นมบุตร 
- ห้ามใช้ยาโพโดฟิลลินในบริเวณหูดที่มีเลือดออกหรือมีเลือดไหลซึมออกมา 
- ห้ามใช้ยานี้กับหูดที่ขึ้นในบริเวณที่มีขนปกคลุม ต้องทำการโกนให้เรียบร้อยก่อน 
- หลังการใช้ยาโพโดฟิลลิน ต้องเช็ดทำความสะอาดด้วยแอลกอฮอล์หรือล้างทำความสะอาด   ด้วยน้ำสะอาดและสบู่อ่อน 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึง ยาแผนปัจจุบันทุกชนิด (รวมยาโพโดฟิลลินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิด ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาโพโดฟิลลินมีปฏิกิริยาระหว่างยากับยาตัวอื่นอย่างไร? ///// 
โดยปกติไม่พบว่ายาโพโดฟิลลิน มีปฏิกิริยาระหว่างยากับยาชนิดรับประทานหรือยาฉีดชนิดใดๆ แต่ถ้าหากมีอาการผิดปกติหลังใช้ยาโพโดฟิลลินร่วมกับยาใดๆก็ตาม ให้รีบไปพบแพทย์/ไปโรงพยาบาลเพื่อขอคำปรึกษาหรือทำการรักษาทันที 
 ///// ควรเก็บรักษายาโพโดฟิลลินอย่างไร ///// 
ควรเก็บยาโพโดฟิลลิน ภายใต้อุณหภูมิ 25 องศาเซลเซียส (Celsius) เก็บยาในภาชนะสีชาปิดมิดชิด เก็บให้พ้นแสงแดดและความชื้น ไม่เก็บยาในห้องน้ำ และเก็บยาให้พ้นมือเด็กและสัตว์เลี้ยง 
 ///// ยาโพโดฟิลลินมีชื่ออื่นอีกไหม? ผลิตจากบริษัทอะไรบ้าง? ///// 
ยาโพโดฟิลลินในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1. http://www.mims.com/THAILAND/Home/GatewaySubscription/?generic=podophyllotoxin [2014,June11]
	2. https://www.mims.com/Singapore/drug/info/Podofilm/?q=podophyllin&amp;type=brief [2014,June11 ]
	3. http://mims.com/Singapore/drug/info/Podofilm/?q=podophyllin&amp;type=brief [2014,June11]
	4. http://en.wikipedia.org/wiki/Podophyllin#Toxicity [2014,June11]
	5. http://www.pathology.med.umich.edu/gynonc/ASCCP/HPV_VIN/HPV_Rx.htm [2014,June11]
	6. http://www.drugs.com/monograph/podophyllum-resin.html [2014,June11]
	7. http://www.everydayhealth.com/drugs/podophyllum-resin-topical#dosage [2014,June11]
	8. http://www.assospharma.com/english/documents/podofilm.pdf [2014,June11]
