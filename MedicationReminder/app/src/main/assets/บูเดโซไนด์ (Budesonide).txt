บูเดโซไนด์ (Budesonide)
 ///// บทนำ ///// 
ยาบูเดโซไนด์ (Budesonide) ซึ่งยาชื่อการค้าตัวหนึ่งที่เป็นที่รู้จักคือ “ยา Pulmicort” จัดเป็นยาในกลุ่ม Corticosteroid ประโยชน์ที่นำมาใช้ทางคลินิกจะเป็นการรักษาโรคหืด (Asthma) โรคโครห์น (Crohn’s disease) และโรคลำไส้ใหญ่อักเสบเป็นแผลเรื้อรัง (Ulcerative colitis) กล ไกการออกฤทธิ์โดยรวมของตัวยานี้คือ ยับยั้งการรวมตัวของกลุ่มเม็ดเลือดขาวรวมถึงป้องกันและควบคุมไม่ให้เกิดการอักเสบ ผลข้างเคียงที่พึงระวังคือ อาการหายใจไม่ออก อึดอัด หรือเกิดการบวมของใบหน้า รูปแบบยาแผนปัจจุบันของยานี้จะเป็นชนิดยารับประทาน ยาสเปรย์จมูก ยาพ่นคอ รวมถึงโฟมที่ใช้ฉีดเข้าทวารหนัก 
จากการศึกษาด้านการกระจายตัวของบูเดโซไนด์พบว่าเมื่อยาดูดซึมเข้าสู่กระแสเลือด ปริมาณยาประมาณ 85 - 90% จะเข้าจับกับพลาสมาโปรตีนในเลือด ตับจะคอยเปลี่ยนแปลงโครงสร้างทางเคมีของยานี้อย่างต่อเนื่อง และร่างกายต้องใช้เวลาประมาณ 2 - 3.6 ชั่วโมงในการกำจัด ยา 50% ออกจากกระแสเลือดโดยผ่านทิ้งไปกับปัสสาวะและอุจจาระ องค์การอนามัยโลกได้ระบุให้บูเดโซไนด์เป็นยาจำเป็นขั้นพื้นฐานของระดับชุมชน 
คณะกรรมการอาหารและยาของไทยได้บรรจุให้ยาบูเดโซไนด์อยู่ในบัญชียาหลักแห่งชาติ โดยระบุการใช้เป็นลักษณะของยาเดี่ยวและยาผสมร่วมกับยา Formoterol (ยารักษาโรคหืดและโรคปอดอุดกั้นเรื้อรัง) เราสามารถพบเห็นการใช้ยาบูเดโซไนด์ตามสถานพยาบาลและมีจำหน่ายตามร้านขายยาใหญ่ๆโดยทั่วไป 
ก่อนการเลือกใช้ยานี้ผู้บริโภค/ผู้ป่วยต้องได้รับการตรวจคัดกรองและให้แพทย์เป็นผู้สั่งจ่ายยานี้เท่านั้น อีกทั้งต้องเคร่งครัดต่อวิธีการใช้ยาตามที่แพทย์แนะนำ 
 ///// บูเดโซไนด์มีสรรพคุณ (คุณสมบัติ) อย่างไร? ///// 
ยาบูเดโซไนด์มีสรรพคุณดังนี้ 
- รักษาอาการโรคหืด (Asthma) 
- รักษาโรคโครห์น (Crohn’s disease) 
- รักษาโรคลำไส้ใหญ่อักเสบเป็นแผลเรื้อรัง (Ulcerative colitis) 
- รักษาอาการจมูกอักเสบจากโรคภูมิแพ้หูคอจมูก 
 ///// บูเดโซไนด์มีกลไกการออกฤทธิ์อย่างไร? ///// 
กลไกการออกฤทธิ์ของยาบูเดโซไนด์คือ ตัวยาจะเข้าควบคุมอัตราการสังเคราะห์โปรตีน และเกิดกระบวนการกดการเคลื่อนย้ายหรือการมาชุมนุมของเม็ดเลือดขาวและเซลล์สร้างเส้นใย (Fibroblasts) ในบริเวณที่มีการอักเสบ พร้อมกับเปลี่ยนแปลงการซึมผ่านของสารเคมีตามผนังหลอดเลือดฝอย ร่วมกับเพิ่มความคงตัวของ Lysosome (สารที่มีเกี่ยวข้องกับเอนไซม์ในการกำจัดเชื้อโรค) ที่ อยู่ภายในเซลล์ จากกลไกที่กล่าวมาส่งผลให้ยานี้มีฤทธิ์รักษาตามสรรพคุณ 
 ///// บูเดโซไนด์มีรูปแบบการจัดจำหน่ายอย่างไร? ///// 
ยาบูเดโซไนด์มีรูปแบบการจัดจำหน่ายดังนี้เช่น 
- ยาพ่น ขนาดความแรง 100 และ 200 ไมโครกรัม/การพ่น 1 ครั้ง 
- ยาพ่นที่ผสมร่วมกับยา Formoterol เช่น 
Budesonide 80 ไมโครกรัม + Formoterol fumarate dihydrate 4.5 ไมโครกรัม, 
Budesonide 160 ไมโครกรัม + Formoterol fumarate dihydrate 4.5 ไมโครกรัม, 
Budesonide 320 ไมโครกรัม + Formoterol fumarate 9 ไมโครกรัม 
- ยาสเปรย์ทางจมูก ขนาดความแรง 50 และ 64 ไมโครกรัม/การสเปรย์ 1 ครั้ง 
- ยาชนิด Respules (ชนิดสูดดมผ่านเครื่อง) ขนาด 0.25, 0.5 และ 1 มิลลิกรัม/2 มิลลิลิตร (ต้องใช้คู่กับเครื่อง Jet-nebulizer) 
- ยาแคปซูลชนิดรับประทาน ขนาด 3 มิลลิกรัม/แคปซูล 
- ยาเม็ดชนิดรับประทานแบบปลดปล่อยตัวยาอย่างช้าๆ ขนาด 9 มิลลิกรัม/เม็ด 
- ยาโฟมที่ฉีดเข้าทางทวารหนัก ขนาดความแรง 2 มิลลิกรัม/การฉีด 1 ครั้ง 
 ///// บูเดโซไนด์มีขนาดรับประทาน/การบริหารยาอย่างไร? ///// 
ขนาดยาบูเดโซไนด์จะขึ้นกับชนิดของแต่ละโรคโดยมีแพทย์ผู้รักษาเป็นผู้สั่งขนาดยา ในที่นี้ขอยกตัวอย่างการใช้ยาในโรคลำไส้ใหญ่อักเสบเป็นแผลเรื้อรังและในโรคหืดดังนี้เช่น 
ก. สำหรับลำไส้ใหญ่อักเสบเป็นแผลเรื้อรัง (Ulcerative colitis): 
- ผู้ใหญ่: รับประทาน 9 มิลลิกรัมวันละครั้งในตอนเช้าเป็นเวลา 8 สัปดาห์ขึ้นไป ควรรับประทานยาพร้อมหรือหลังอาหาร โดยห้ามเคี้ยวหรือบดยาก่อนกลืน ให้รับประทานยาทั้งเม็ดแล้วดื่มน้ำ ตามอย่างเพียงพอ 
- เด็ก: ขนาดใช้ยานี้ของเด็กยังไม่มีการศึกษาและจัดทำอย่างเป็นทางการ 
ข. รักษาอาการโรคหืด (Asthma): 
ซึ่งก่อนการใช้ยานี้ผู้ป่วยต้องเรียนรู้ถึงวิธีการพ่นยาโดยปฏิบัติตามคำแนะนำของแพทย์/พยาบาล/เภสัชกรให้ถูกต้อง และสามารถศึกษาการใช้ยานี้ได้จากคู่มือที่แนบมากับตัวผลิตภัณฑ์ 
- ผู้ใหญ่: พ่นยาขนาด 200 - 400 ไมโครกรัม (0.2 - 0.4 มิลลิกรัม) วันละ 2 ครั้ง 
- เด็กอายุมากกว่า 6 ปีขึ้นไป: พ่นยาขนาด 200 ไมโครกรัม (0.2 มิลลิกรัม) วันละ 2 ครั้ง 
- เด็กอายุต่ำกว่า 6 ปี: ยังไม่มีข้อมูลที่ชัดเจนในการใช้ยานี้ การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาบูเดโซไนด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาบูเดโซไนด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาบูเดโซไนด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// บูเดโซไนด์มีผลไม่พึงประสงค์อย่างไร? ///// 
ยาบูเดโซไนด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ทำให้ผิวหนังมีการสูญเสียคอลลาเจน อาจเกิดรอยด่างที่ผิวหนัง ระคายเคืองและทำให้เกิดแผลในโพรงจมูกจนกระทั่งมีเลือดออกร่วมด้วย รู้สึกไม่สบายในกระเพาะอาหาร อาจมีอาการคลื่นไส้เล็กน้อย เกิดอาการไอ ปากแห้ง เจ็บคอ ปวดศีรษะ มีผื่นคันตามผิวหนัง กล้ามเนื้อเป็นตะคริว และอาจทำให้เกิดการติดเชื้อราในโพรงจมูกและเชื้อราช่องปาก 
 ///// มีข้อควรระวังการใช้บูเดโซไนด์อย่างไร? ///// 
มีข้อควรระวังการใช้บูเดโซไนด์ดังนี้เช่น 
- ห้ามใช้กับผู้ที่แพ้ยานี้ 
- ห้ามซื้อยานี้มาใช้ด้วยตนเอง 
- ห้ามปรับขนาดการใช้ยานี้โดยไม่ได้ขอคำปรึกษาจากแพทย์ผู้ทำการรักษา 
- หลีกเลี่ยงการรับประทานยานี้ร่วมกับน้ำผลไม้ต่างๆ ควรรับประทานยานี้พร้อมน้ำดื่มธรรมดาที่สะอาด 
- หลังใช้ยานี้แล้วอาการไม่ดีขึ้นภายใน 1 - 2 สัปดาห์ ควรรีบปรึกษาแพทย์/ไปโรงพยาบาลก่อนนัด เพื่อแพทย์อาจปรับแนวทางการรักษาใหม่ 
- ยานี้อาจทำให้ระบบภูมิคุ้มกันต้านทานโรคของร่างกายอ่อนแอลงไป ผู้ใช้ยานี้จึงควรหลีกเลี่ยงการเข้าใกล้ผู้ป่วยที่มีการติดเชื้อต่างๆเช่น ผู้ป่วยโรคอีสุกอีใส โรคหัด 
- หากมีอาการผื่นคันขึ้นตามผิวหนังหรือมีอาการคล้ายกับแพ้ยา ให้หยุดการใช้ยานี้ทันทีแล้วรีบไปพบแพทย์/ไปโรงพยาบาล พร้อมนำยานี้ไปให้แพทย์ดูด้วย 
- การใช้ยานี้เป็นระยะเวลานานๆสามารถทำให้เกิดภาวะมวลกระดูกบาง (อ่านเพิ่มเติมในเว็บ haamor.com บทความเรื่อง กระดูกพรุน กระดูกบาง) และทำให้เสี่ยงต่อภาวะกระดูกหักได้ง่าย ระยะเวลาการใช้ยานี้จึงควรเป็นไปตามคำสั่งแพทย์ผู้รักษาเท่านั้น 
- ไม่ควรใช้ยานี้ชนิดพ่นที่ภาชนะบรรจุยาปริแตกหรือชำรุด 
- เขย่าขวดยานี้ทุกครั้งก่อนการพ่นยา 
- ระวังการใช้ยานี้กับผู้สูงอายุ เด็กที่อายุต่ำกว่า 6 ปี สตรีตั้งครรภ์ และสตรีที่อยู่ในภาวะให้นมบุตร 
- หลีกเลี่ยงการใช้ยานี้กับผู้ป่วยโรคอีสุกอีใส โรคหัด โรคงูสวัด วัณโรค ผู้ป่วยที่อยู่ในภาวะติดเชื้อรา 
- ห้ามใช้ยาหมดอายุ 
- ห้ามแบ่งยาให้ผู้อื่นใช้ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาบูเดโซไนด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควร ต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// บูเดโซไนด์มีปฏิกิริยาระหว่างยากับยาตัวอื่นอย่างไร? ///// 
ยาบูเดโซไนด์มีปฏิกิริยาระหว่างยากับยาตัวอื่นดังนี้เช่น 
- ห้ามใช้ยาบูเดโซไนด์ในขณะที่ผู้ป่วยได้รับวัคซีนเช่น วัคซีนป้องกันฝีดาษ เพราะจะส่งผลให้การกระตุ้นภูมิคุ้มกันต้านทานโรคของวัคซีนด้อยประสิทธิภาพลงไป 
- หลีกเลี่ยงการรับประทานยาบูเดโซไนด์ร่วมกับการดื่มน้ำผลไม้เช่น Grapefruit juice ด้วยจะทำให้การดูดซึมของยาบูเดโซไนด์เพิ่มขึ้นจนอาจเสี่ยงกับผลข้างเคียงที่อาจติดตามมา 
- การใช้ยาบูเดโซไนด์ร่วมกับยาแก้ปวดเช่น Ibuprofen อาจทำให้เกิดอาการปวดท้องอย่างรุนแรง เลือดออกง่าย วิงเวียน อุจจาระเป็นสีคล้ำ (อ่านเพิ่มเติมในเว็บ haamor.com บทความเรื่อง เลือดออกในทางเดินอาหาร) หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- ควรหลีกเลี่ยงการใช้ยาบูเดโซไนด์ร่วมกับยาต้านไวรัสบางตัวเช่น Zidovudine ด้วยเสี่ยงกับ    การเกิดภาวะกล้ามเนื้อสลาย/กล้ามเนื้ออักเสบรุนแรง (Rhabdomyolysis) ร่วมกับเกิดความเสียหาย     ต่อไตและเป็นเหตุให้ปัสสาวะมีสีคล้ำเข้ม 
 ///// ควรเก็บรักษาบูเดโซไนด์อย่างไร? ///// 
ควรเก็บยาบูเดโซไนด์ที่ช่วงอุณหภูมิ 20 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// บูเดโซไนด์มีชื่ออื่นอีกไหม? ผลิตจากบริษัทอะไรบ้าง? ///// 
ยาบูเดโซไนด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Budesonide [2015,March28]
	2 http://www.drugs.com/mtm/budesonide.html [2015,March28]
	3 http://drug.fda.moph.go.th:81/nlem.in.th/search?keyword=budesonide [2015,March28]
	4 http://drug.fda.moph.go.th:81/nlem.in.th/medicine/essential/list/53#item-8453 [2015,March28]
	5 http://www.mims.com/Thailand/drug/info/symbicort-symbicort%20forte/?type=brief [2015,March28]
	6 http://www.drugs.com/mtm/entocort-ec.html [2015,March28] 
	7 http://www.mayoclinic.org/drugs-supplements/budesonide-oral-route/description/drg-20073233 [2015,March28]
	8 http://www.mayoclinic.org/drugs-supplements/budesonide-inhalation-route/precautions/drg-20071233 [2015,March28]
	9 http://www.mims.com/USA/drug/info/budesonide/?type=full&amp;mtype=generic#Dosage [2015,March28]
	10 http://www.mims.com/Thailand/drug/search/?q=budesonide&amp;page=0 [2015,March28]
	11 http://www.drugs.com/drug-interactions/budesonide-index.html?filter=3&amp;generic_only= [2015,March28]
