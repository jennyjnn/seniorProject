เอซาโพรพาโซน (Azapropazone)
 ///// บทนำ ///// 
ยาเอซาโพรพาโซน(Azapropazone) เป็นยาที่จัดอยู่ในยากลุ่มเอ็นเสด (NSAID)   ทางคลินิกนำยานี้มาบำบัดอาการของโรคเกาต์ (Acute gout)  โรคข้อรูมาตอยด์ (Rheumatoid arthritis)  ยานี้ถูกวางจำหน่ายครั้งแรกที่ประเทศอังกฤษโดยใช้ชื่อการค้าว่า “Rheumox” รูปแบบผลิตภัณฑ์ยานี้เป็นยาชนิดรับประทาน  ตัวยานี้อยู่ในร่างกาย/ในกระแสเลือดได้นานประมาณ 4–16.5 ชั่วโมง ก่อนที่จะถูกขับทิ้งไปกับปัสสาวะ  ทั้งนี้ยาเอซาโพรพาโซนต้องรับประทานพร้อมอาหารหรือหลังอาหารทันทีเพื่อลดอาการระคายเคืองต่อกระเพาะอาหารและลำไส้ 
ข้อจำกัดของการใช้ยาเอซาโพรพาโซนที่ผู้บริโภคควรทราบ เช่น 
- ห้ามใช้ยากับผู้ที่มีประวัติเป็นแผลในระบบทางเดินอาหาร(เช่น แผลในกระเพาะอาหาร   แผลเปบติค)  รวมถึงผู้ที่มีภาวะทางเดินอาหารอักเสบ(เช่น กระเพาะอาหารอักเสบ   ลำไส้อักเสบ)  ผู้ที่เป็นโรคเลือด/โรคระบบโลหิตวิทยา   ผู้ป่วยโรคไตระยะรุนแรง 
- ห้ามใช้กับผู้ที่มีประวัติแพ้ยาเอซาโพรพาโซน 
- ห้ามใช้รักษาภาวะเกาต์กับผู้ป่วยสูงอายุที่มีโรคไตร่วมด้วย 
- ควรหลีกเลี่ยงการใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- การใช้ยานี้กับผู้สูงอายุ แพทย์อาจปรับลดขนาดการรับประทานตามความเหมาะสมต่อผู้ป่วยเป็นรายบุคคลไป 
- หากพบอาการวิงเวียนระหว่างการใช้ยานี้ ต้องหลีกเลี่ยงการขับขี่ยวดยานพาหนะใดๆ รวมถึงการทำงานกับเครื่องจักร ด้วยจะเกิดอุบัติเหตุได้ง่าย 
- การใช้ยาเอซาโพรพาโซนร่วมกับยาต้านการแข็งตัวของเลือด อย่างเช่นยา Coumarin ถือเป็นข้อห้ามและควรหลีกเลี่ยง   ด้วยจะก่อให้เกิดภาวะเลือดออกง่าย 
ที่สำคัญที่สุด การใช้ยาเอซาโพรพาโซนต้องอยู่ภายใต้การดูแลของแพทย์ผู้รักษาเท่านั้น  และโดยทั่วไป ผู้ป่วยต้องรับประทานยานี้ต่อเนื่องจนกว่าอาการอักเสบจากโรคเกาต์  หรือโรคข้อรูมาตอยด์กลับมาเป็นปกติตามแพทย์แนะนำ และต้องอยู่ภายใต้การดูแลของแพทย์   อย่างไรก็ตามระหว่างที่ผู้ป่วยได้รับยานี้ จะต้องมาพบ แพทย์/มาโรงพยาบาลเป็นระยะๆตามแพทย์นัดหมาย ทั้งนี้เพื่อแพทย์ได้ประเมินอาการป่วย  ประเมินผลกระทบหรืออาการข้างเคียง(ผลข้างเดคียง)จากยานี้  รวมถึงประเมินการทำงานของหัวใจและของไต   ผู้ป่วยควรต้องให้ความร่วมมือมาพบแพทย์/มาโรงพยาบาลตามนัดหมายทุกครั้ง 
อนึ่งหากใช้ยาเอซาโพรพาโซนผิดวิธีตามที่ แพทย์ และ/หรือเภสัชกรแนะนำ อาจก่อให้เกิดผลเสีย/ผลข้างเคียงจากยานี้ต่อร่างกายผู้ป่วยอย่างรุนแรง  ดังนั้นเพื่อความปลอดภัย ก่อนการใช้ยาใดๆรวมถึงยาเอซาโพรพาโซน ผู้บริโภค/ผู้ป่วยควรขอคำปรึกษาจากแพทย์หรือจากเภสัชกรจนเข้าใจก่อนการใช้ยาเสมอ 
 
 ///// เอซาโพรพาโซนมีสรรพคุณ(คุณสมบัติ)อย่างไร? ///// 
ยาเอซาโพรพาโซนมีสรรพคุณ/ข้อบ่งใช้ เช่น บำบัดอาการอักเสบจากโรคเกาทต์  โรคข้อรูมาตอยด์  โรคข้อ  และโรคกระดูก 
 ///// เอซาโพรพาโซนมีกลไกการออกฤทธิ์อย่างไร? ///// 
ยาเอซาโพรพาโซนเป็นอนุพันธ์ของกลุ่มยาไพราโซล (Pyrazole derivative, สารเคมีที่นำมาใช้ผลิตยาได้หลายชนิด เช่น ยาแก้ปวด  ยาต้านเชื้อรา) โดยยานี้มีกลไกการออกฤทธิ์ที่ยับยั้งการทำงานของสารที่กระตุ้นการอักเสบของร่างกาย  ทำให้บรรเทาอาการปวดและการอักเสบของข้อกระดูกต่างๆ  นอกจากนี้ยังออกฤทธิ์ ขับกรดยูริค ออกจากกระแสเลือดได้อีกด้วย  จากกลไกดังกล่าวจึงส่งผลลดการอักเสบของเนื้อเยื่อของข้อกระดูก และเกิดฤทธิ์ของการรักษาตามสรรพคุณ 
 
 ///// เอซาโพรพาโซนมีรูปแบบการจัดจำหน่ายอย่างไร? ///// 
ยาเอซาโพรพาโซนมีรูปแบบการจัดจำหน่าย เช่น ยาแคปซูลชนิดรับประทานที่มีตัวยา Azapropazone ขนาด 300 มิลลิกรัม/แคปซูล  (0.3 กรัม/แคปซูล) 
 
 ///// เอซาโพรพาโซนมีขนาดรับประทานอย่างไร? ///// 
ยาเอซาโพรพาโซนมีขนาดรับประทาน เช่น 
ก.	สำหรับรักษาโรคเกาต์(Acute gout): 
- ผู้ใหญ่: รับประทานยา 1.8 กรัม/วัน โดยแบ่งรับประทานตามแพทย์สั่ง จนกระทั่งอาการเริ่มดีขึ้น  จากนั้นแพทย์อาจปรับขนาดรับประทาน ลดลงมาเป็น 1.2 กรัม/วัน จนอาการหายเป็นปกติ 
- ผู้สูงอายุ: รับประทานยาวันแรก 1.8 กรัม/วัน แล้วแพทย์อาจปรับลดขนาดรับประทานในวันต่อๆมาลงเป็น 1.2 กรัม/วัน  เมื่ออาการเริ่มทุเลา แพทย์อาจปรับลดขนาดลงมาเป็น 600 มิลลิกรัม/วัน และใช้ขนาดรับประทานนี้ต่อจนกระทั่งอาการดีขึ้น 
ข.สำหรับรักษาโรคข้อรูมาตอยด์(Rheumatoid arthritis): 
- ผู้ใหญ่: รับประทานยา 1.2 กรัม/วัน โดยแบ่งรับประทานเป็น 2 – 4 ครั้ง/วัน หรือตามแพทย์สั่ง 
- ผู้สูงอายุที่มีอายุมากกว่า 60 ปี: รับประทานยาครั้งละ 300 มิลลิกรัม วันละ 2 ครั้ง เช้า – เย็น 
อนึ่ง: 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
- ต้องรับประทานยานี้ พร้อมหรือหลังอาหาร ทันที 
- หยุดการใช้ยาทันที หากพบอาการแพ้ยา เช่น  หายใจไม่ออก/หายใจลำบาก  มีผื่นคันขึ้นเต็มตัว  ตัวบวม แล้วรีบมาโรงพยาบาลทันที/ฉุกเฉิน 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเอซาโพรพาโซน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น แผลในกระเพาะอาหาร  โรคความดันโลหิตสูง  โรคไต รวมทั้งกำลังกินยา/ใช้ยาอะไรอยู่ เพราะยาเอซาโพรพาโซนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเอซาโพรพาโซน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า 
 
 
 ///// เอซาโพรพาโซนมีผลไม่พึงประสงค์อย่างไร? ///// 
ยาเอซาโพรพาโซนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น มีภาวะโลหิตจางจากภาวะเม็ดเลือดแดงแตก 
- ผลต่อระบบทางเดินอาหาร:  เช่น  รู้สึกไม่สบายในกระเพาะอาหารและลำไส้   มีเลือดออกในกระเพาะอาหาร และ/หรือในลำไส้  เกิดแผลในกระเพาะอาหาร 
- ผลต่อระบบประสาท: เช่น  วิงเวียน ปวดศีรษะ ง่วงนอน  หูอื้อ 
- ผลต่อระบบหัวใจและหลอดเลือด:  เช่น  ความดันโลหิตสูง  ตัวบวม 
- ผลต่อผิวหนัง:  เช่น  เกิดผื่นคัน   ผื่นแพ้แสงแดดได้ง่าย 
- ผลต่อระบบทางเดินปัสสาวะ:  เช่น  ปัสสาวะมีเลือดปน/ปัสสาวะเป็นเลือด 
- ผลต่อสภาพจิตใจ:  เช่น  ซึมเศร้า  กระสับกระส่าย 
 
 ///// มีข้อควรระวังการใช้เอซาโพรพาโซนอย่างไร? ///// 
มีข้อควรระวังการใช้ยาเอซาโพรพาโซน เช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น แคปซูลแตกหัก หรือเปียกชื้น 
- ห้ามรับประทานยาเอซาโพรพาโซนพร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- รับประทานยานี้ต่อเนื่องตรงตามขนาดและเวลาในแต่ละวันจนกว่าอาการจะดีขึ้น 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเอซาโพรพาโซนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร และ สมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เอซาโพรพาโซนมีปฏิกิริยาระหว่างยากับยาตัวอื่นอย่างไร? ///// 
ยาเอซาโพรพาโซนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเอซาโพรพาโซนร่วมกับยา   กลุ่ม ACE inhibitors, Cyclosporin,  Tacrolimus,  หรือยาขับปัสสาวะ,  ด้วยอาจก่อให้เกิดพิษกับไต/ไตอักเสบ 
- การใช้ยาเอซาโพรพาโซนร่วมกับยากลุ่ม Quinolones  อาจกระตุ้นให้เกิดอาการชักตามมา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาเอซาโพรพาโซนร่วมกับยากลุ่ม Corticosteroids,  SSRIs   อาจทำให้เลือดออกในระบบทางเดินอาหารง่ายขึ้น  กรณีจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
- ห้ามใช้ยาเอซาโพรพาโซนร่วมกับยา Zidovudine  ด้วยจะก่อให้เกิดความเป็นพิษกับระบบเลือดของผู้ป่วย เช่น โลหิตจาง 
 ///// ควรเก็บรักษาเอซาโพรพาโซนอย่างไร? ///// 
ควรเก็บยาเอซาโพรพาโซน ภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือรถยนต์ และเก็บในภาชนะที่ปิดมิดชิด พ้นแสงแดด ความร้อนและความชื้น 
 ///// เอซาโพรพาโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาเอซาโพรพาโซนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Azapropazone [2017,Jan7] 
http://home.intekom.com/pharm/cont_eth/rheumox.html#DOSAGE [2017,Jan7] 
http://onlinelibrary.wiley.com/doi/10.1111/j.1365-2125.1982.tb04947.x/pdf [2017,Jan7] 
http://www.mims.com/thailand/drug/info/azapropazone/?type=brief&amp;mtype=generic [2017,Jan7] 
https://en.wikipedia.org/wiki/Pyrazole#Occurrence_and_uses [2017,Jan7]
