ไทรมิพรามีน (Trimipramine)
 ///// บทนำ ///// 
ยาไทรมิพรามีน(Trimipramine หรือ Trimipramine maleate) เป็นยาประเภท Tricyclic antidepressant(TCA) ทางคลินิกนำมาใช้เป็นยารักษาโรคซึมเศร้า โดยมีฤทธิ์ช่วยสงบประสาทร่วมด้วย   บางกรณีแพทย์อาจจะสั่งจ่ายยานี้เพื่อบำบัดอาการนอนไม่หลับได้เช่นกัน  รูปแบบเภสัชภัณฑ์ของยาไทรมิพรามีนเป็นยาชนิดรับประทานและยาฉีด  ตัวยาในกระแสเลือดจะถูกทำลายโครงสร้างเดิมที่ตับ  ร่างกายต้องใช้เวลาประมาณ 23–24 ชั่วโมงเพื่อกำจัดยานี้ออกจากกระแสเลือด  อย่างไรก็ตามมีผู้ป่วยบางกลุ่มที่ไม่ได้รับอนุญาตให้ใช้ยาชนิดนี้ เช่น 
- ผู้ที่แพ้ยานี้ 
- ผู้ที่เพิ่งมีอาการหัวใจวายมาไม่นาน หรือมีภาวะหัวใจหยุดเต้น หรือหัวใจเต้นผิดจังหวะ 
- ผู้ที่มีอาการทางจิตประสาทในลักษณะคลุ้มคลั่ง 
- ผู้ที่ป่วยเป็นโรคตับในระยะรุนแรง 
- สตรีที่อยู่ในภาวะให้นมบุตร 
- ผู้ที่ใช้ยากลุ่ม MAOI 
ผู้ป่วยที่มีอาการซึมเศร้าจะต้องได้รับไทรมิพรามีนอย่างต่อเนื่องเป็นระยะเวลา 4 สัปดาห์ขึ้นไป อาการจึงค่อยดีขึ้นเป็นลำดับ  *กรณีที่ได้รับยาไทรมิพรามีนมากเกินไปจะส่งผลให้มีอาการง่วงนอนมาก  อาเจียนรุนแรง  รูม่านตาขยาย  กล้ามเนื้อตามร่างกายหดแข็งแกร่ง/เป็นตะคริว  มีไข้  รู้สึกหนาว หรือเกิดอาการเป็นลม  ความรุนแรงเหล่านี้จะมากกว่าการได้รับยากลุ่ม SSRIs และยากลุ่ม SNRIs เกินขนาดเสียอีก 
ยาไทรมิพรามีน เป็นยาที่ออกฤทธิ์ที่สมอง สิ่งที่ต้องระมัดระวังเมื่อเกิดการปรับสารสื่อประสาทในผู้ป่วยด้วยอาการซึมเศร้า คือ อารมณ์ที่เปลี่ยนแปลงไป โดยเฉพาะวัยรุ่นที่ได้รับยาต้านเศร้า อาจทำให้เกิดความคิดอยากทำร้ายตนเอง หรือมีความคิดอยากฆ่าตัวตายตามมา  เราจึงไม่พบเห็นข้อบ่งใช้ทางคลินิกของยาชนิดนี้กับ
ผู้ป่วยเด็กหรือผู้ป่วยที่เป็นวัยรุ่น 
ข้อควรระวังด้านอื่นของการใช้ยาไทรมิพรามีน  ยังมีเรื่องการรับประทานยานี้ตรงตามคำสั่งแพทย์  ผลข้างเคียงหรือไม่ก็มีภาวะยาตีกัน/ปฏิกิริยาระหว่างยาเมื่อใช้ไทรมิพรามีนร่วมกับยาชนิดอื่น  ดังนั้นผู้ป่วยไม่ควรไปซื้อหายาชนิดนี้มารับประทานเอง  การใช้ไทรมิพรามีนได้อย่างปลอดภัยและถูกต้อง ควรอยู่ภายใต้การดูแลของแพทย์แต่ผู้เดียว 
 
 ///// ไทรมิพรามีนมีสรรพคุณ(คุณสมบัติ)อย่างไร? ///// 
ยาไทรมิพรามีนมีสรรพคุณ/ข้อบ่งใช้ เช่น 
- ใช้บำบัดรักษาอาการซึมเศร้า 
 
 ///// ไทรมิพรามีนมีกลไกการออกฤทธิ์อย่างไร? ///// 
นักวิทยาศาสตร์ยังไม่สามารถอธิบายกลไกการออกฤทธิ์ของยาไทรมิพรามีนได้อย่างชัดเจน  กล่าวคือตัวยาชนิดนี้มีฤทธิ์ยับยั้งการดูดกลับของสารสื่อประสาท Serotonin, Norepinephrine, และ Dopamine  คืนสู่เซลล์ประสาทได้เล็กน้อย แต่จะออกฤทธิ์ที่ตัวรับ(Receptor)ชื่อ  H1/Histamine1 receptor ได้รวดเร็ว และเข้ารวมตัวกับตัวรับชื่อ  5-HT2A/5-5-hydroxytryptamine  receptor และ Alpha1-adrenergic receptor ได้เป็นอย่างดี  ด้วยกลไกเหล่านี้จึงก่อให้เกิดฤทธิ์ต้านอารมณ์ซึมเศร้าได้ตามสรรพคุณ 
 
 ///// ไทรมิพรามีนมีรูปแบบการจัดจำหน่ายอย่างไร? ///// 
ยาไทรมิพรามีน จะถูกออกแบบให้จำหน่ายในลักษณะของยารับประทานมากกว่ายาฉีด  ด้วยผู้ป่วยสามารถนำกลับมารับประทานที่บ้านได้  ดังนั้นเรามักจะพบเห็นยาไทรมิพรามีนในลักษณะ ยาแคปซูลชนิดรับประทาน ที่มีส่วนประกอบของตัวยา Trimipramine maleate ขนาด 25, 50, และ 100 มิลลิกรัม/แคปซูล 
 
 ///// ไทรมิพรามีนมีขนาดรับประทานอย่างไร? ///// 
ยาไทรมิพรามีน มีขนาดรับประทาน เช่น 
- ผู้ใหญ่: เริ่มต้นรับประทานยา 50–75 มิลลิกรัม/วัน  อาจแบ่งรับประทานหรือรับประทานครั้งเดียวก่อนนอนก็ได้ โดยเป็นไปตามคำสั่งแพทย์ กรณีจำเป็น แพทย์อาจเพิ่มขนาดรับประทานเป็น 150–300 มิลลิกรัม/วัน 
- ผู้สูงอายุ:	เริ่มต้นรับประทานยา 50–75 มิลลิกรัม/วัน ขนาดรับประทานสูงสุดไม่เกิน 100 มิลลิกรัม/วัน 
- เด็ก: การใช้และขนาดยานี้ในเด็ก ขึ้นกับดุลพินิจของแพทย์เป็นกรณีๆไป 
อนึ่ง:  สามารถรับประทานยานี้ก่อนหรือพร้อมอาหารก็ได้ 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไทรมิพรามีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาไทรมิพรามีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับ
ยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาไทรมิพรามีน ผู้ป่วยสามารถรับประทานยาทันทีที่นึกขึ้นได้  
หากเวลาใกล้เคียงกับการรับประทานยาครั้งถัดไป ไม่จำเป็นต้องเพิ่มปริมาณยาเป็น 2 เท่า 
ให้รับประทานที่ขนาดปกติ 
อนึ่ง การใช้ยาไทรมิพรามีน ผู้ป่วยจะต้องได้รับยานี้อย่างต่อเนื่อง จึงจะเห็นประสิทธิผล 
 
 ///// ไทรมิพรามีนมีผลไม่พึงประสงค์อย่างไร? ///// 
ยาไทรมิพรามีนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อสภาพจิตใจ:  เช่น มีความวิตกกังวล  รู้สึกสับสน  เกิดประสาทหลอน  หลงผิด  อาจมีอารมณ์ทางเพศเพิ่มขึ้นหรือไม่ก็ลดลง  ฝันร้าย   กระสับกระส่าย  มีความรู้สึกอยากทำร้ายตนเองหรือฆ่าตัวตาย 
- ผลต่อระบบประสาท:  เช่น ตัวสั่น  วิงเวียน   ปวดศีรษะ  ง่วงนอน  ความรู้สึกสัมผัสเพี้ยน   มีอาการชัก 
- ผลต่อระบบทางเดินอาหาร:  เช่น เป็นตะคริวที่ท้อง  ลิ้นเปลี่ยนเป็นสีดำ  ท้องผูกหรือไม่ก็ท้องเสีย  ปากแห้ง  คลื่นไส้   ลำไส้ไม่ทำงาน/ท้องอืด   กระเพาะอาหารอักเสบ  ลิ้นบวม   อาเจียน 
- ผลต่อระบบหัวใจและหลอดเลือด:  เช่น หัวใจเต้นผิดจังหวะ   หัวใจหยุดเต้น  หัวใจวาย   ใบหน้าแดง  ความดันโลหิตสูงหรือไม่ก็ต่ำ  ชีพจรเต้นผิดปกติ  และหัวใจเต้นเร็ว 
- ผลต่อระบบสืบพันธุ์:  เช่น ลูกอัณฑะบวม  ปัสสาวะออกช้า  ความรู้สึกทางเพศถดถอย 
- ผลต่อผิวหนัง:  เช่น มีอาการ  ผมร่วง  ใบหน้าบวม  คันตามผิวหนัง  เกิดผื่นแพ้แสงแดดง่าย   เหงื่อออกมาก  ลมพิษ 
- ผลต่อระบบเลือด:  เช่น กดไขกระดูก   มีภาวะเกล็ดเลือดต่ำ  กดการ สร้างเม็ดเลือดขาวชนิด Neutrophil 
- ผลต่อการเผาผลาญพลังงานของร่างกาย:  เช่น เบื่ออาหาร   น้ำตาลในเลือดสูงหรือไม่ก็ต่ำ  น้ำหนักตัวเพิ่มหรือไม่ก็ลดลง 
- ผลต่อตับ:   เช่น มีอาการดีซ่าน  ตับทำงานผิดปกติ/ตับอักเสบ 
- ผลต่อตา:  เช่น ตาพร่า 
- ผลต่อระบบต่อมไร้ท่อ:  เช่น หน้าอก/เต้านมโต 
- ผลต่อกระดูกและกล้ามเนื้อ: เช่น มีภาวะกระดูกหักง่าย 
 
 ///// มีข้อควรระวังการใช้ไทรมิพรามีนอย่างไร? ///// 
มีข้อควรระวังการใช้ยาไทรมิพรามีน  เช่น 
- ห้ามใช้ยานี้กับสตรีมีครรภ์  สตรีในภาวะให้นมบุตร และเด็ก นอกจากมีคำสั่งแพทย์ 
- ห้ามหยุดใช้ยานี้ทันที ด้วยจะมีภาวะถอนยาตามมา การหยุดใช้ยานี้ต้องให้แพทย์เป็นผู้ปรับลดขนาดการใช้ยานี้ตามความเหมาะสม 
- ห้ามรับประทานยานี้ร่วมกับสุราหรือเครื่องดื่มประเภทแอลกอฮอล์ ด้วยจะส่งผลให้เกิดผลข้างเคียงรุนแรงจากยานี้ 
- ห้ามปรับขนาดรับประทานด้วยตนเอง 
- ระวังการใช้ยานี้กับผู้ป่วย  โรคต้อหิน   ต่อมลูกหมากโต  ผู้ที่มีประวัติเป็นลมชัก  ผู้ป่วยต่อมไทรอยด์เป็นพิษ  ด้วยตัวยานี้ จะทำให้อาการเจ็บป่วยดังกล่าว กลับมาทวีความรุนแรงมากขึ้น 
- ผู้ที่ได้รับยานี้ต้องมาพบแพทย์/มาโรงพยาบาลตามแพทย์นัด เพื่อแพทย์ตรวจการทำงานของตับ ว่ายังปกติดีหรือไม่ 
- ผู้ที่ได้รับยาไทรมิพรามีนเกินขนาด ควรต้องนำส่งโรงพยาบาลทันที ด้วยตัวยานี้  จะทำให้หัวใจเต้นผิดจังหวะ  เกิดอาการชัก  ความดันโลหิตต่ำ  และมีภาวะเลือด	  เป็นกรด  ตลอดจนเกิดอาการโคม่า 
- หยุดการใช้ยานี้ทันทีเมื่อพบเห็นอาการแพ้ยา เช่น มีผื่นคันตามผิวหนัง  หายใจไม่ออก/หายใจลำบาก  แน่นหน้าอก  มีไข้สูง  กรณีดังกล่าวต้องรีบนำผู้ป่วยมาพบแพทย์/มาโรงพยาบาลทันที่/ฉุกเฉิน 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไทรมิพรามีนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไทรมิพรามีนมีปฏิกิริยาระหว่างยากับยาตัวอื่นอย่างไร? ///// 
ยาไทรมิพรามีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาไทรมิพรามีนร่วมกับยารักษาความดันโลหิตสูง อย่างเช่น Guanethidine และ Debrisoquine  ด้วยจะทำให้การลดความดันโลหิตทำได้ยากยิ่งขึ้น 
- ห้ามใช้ยาไทรมิพรามีนร่วมกับยากลุ่ม Barbiturates  ด้วยจะทำให้ระดับยาไทรมิพรามีนในกระแสเลือดลดต่ำลงจนส่งผลกระทบต่อการรักษาอาการซึมเศร้า 
- ห้ามใช้ยาไทรมิพรามีนร่วมกับ ยา Linezolid  ด้วยเสี่ยงต่อการเกิดภาวะที่เรียกว่า
Serotonin syndrome 
- หลีกเลี่ยงการใช้ยาไทรมิพรามีนร่วมกับกลุ่มยาประเภท Sympathomimetic  
ด้วยจะทำให้มี ภาวะความดันโลหิตสูง  หัวใจเต้นผิดจังหวะ  ตามมา 
 
 ///// ควรเก็บรักษาไทรมิพรามีนอย่างไร? ///// 
ควรเก็บยาไทรมิพรามีนภายใต้อุณหภูมิ 20-25 องศาเซลเซียส(Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// ไทรมิพรามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไทรมิพรามีน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Trimipramine [2018,March3] 
https://www.drugs.com/mtm/surmontil.html  [2018,March3] 
https://www.accessdata.fda.gov/drugsatfda_docs/label/2012/016792s034lbl.pdf  [2018,March3]
