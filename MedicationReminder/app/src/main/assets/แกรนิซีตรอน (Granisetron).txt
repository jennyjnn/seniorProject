แกรนิซีตรอน (Granisetron)
 ///// บทนำ ///// 
ยาแกรนิซีตรอน(Granisetron หรือ Granisetron hydrochloride) เป็นยาในกลุ่มเซโรโทนิน 5-เฮชที3 แอนตาโกนิสต์ (Serotonin 5-HT3 antagonist)   ทางคลินิกนำมาใช้รักษาอาการคลื่นไส้-อาเจียนของผู้ป่วยโรคมะเร็งที่ได้รับการรักษาด้วยยาเคมีบำบัด และ/หรือรังสีรักษา   ยาแกรนิซีตรอนนี้จะออกฤทธิ์ลดการทำงานของ”เส้นประสาทสมองที่ชื่อว่า เส้นประสาทเวกัส(Vagus nerve)” ซึ่งเป็นเส้นประสาทที่ควบคุมศูนย์อาเจียน 
รูปแบบยาแผนปัจจุบันของยาแกรนิซีตรอนจะเป็นยารับประทาน ยาฉีด และยา พลาสเตอร์ปิดผิวหนัง  ยานี้สามารถถูกดูดซึมเข้าสู่ร่างกาย/กระแสเลือดได้จากทางผิวหนัง และจากทางระบบทางเดินอาหารได้ประมาณ 60% และเมื่อเข้าสู่กระแสเลือด  ยาแกรนิซีตรอนจะเข้าจับกับพลาสมาโปรตีนในเลือดได้ประมาณ 65%   ตับจะเป็นอวัยวะที่คอยทำลายโครงสร้างของยานี้  และร่างกายต้องใช้เวลาประมาณ 6 ชั่วโมงในการกำจัดยานี้ออกจากร่างกาย โดยผ่านทิ้งไปปัสสาวะและอุจจาระ 
อย่างไรก็ดี มีข้อจำกัดบางประการในการใช้ยาแกรนิซีตรอนที่ผู้บริโภคควรทราบ อาทิเช่น 
- ไม่ใช้แกรนิซีตรอนกับผู้ที่มีประวัติแพ้ยานี้หรือแพ้ยาในกลุ่ม 5-HT3 receptor 	  	 antagonist 
- เป็นผู้ที่ใช้ยา Apomorphine อยู่ก่อนแล้ว  ด้วยจะเสี่ยงกับอาการข้างเคียง(ผลข้างเคียง) บางอย่างที่สูงขึ้น  เช่น  เกิดภาวะความดันโลหิตต่ำ 
- สตรีตั้งครรภ์ และสตรีที่อยู่ในภาวะให้นมบุตร เป็นกลุ่มที่ควรหลีกเลี่ยงการใช้ยาหลายประเภท ซึ่งรวมถึงยาแกรนิซีตรอนด้วย เพราะบุคคลเหล่านี้เป็นกลุ่มเสี่ยงที่จะเกิดผลข้างเคียงจากยาต่างๆที่บริโภคที่อาจกระทบไปถึงทารกด้วย 
- เป็นผู้ที่มีภาวะหัวใจเต้นผิดปกติ  มีเกลืออิเล็กโทรไลต์(Electrolyte)ในเลือดต่ำ  มี คลื่นไฟฟ้าหัวใจ/ ECG ผิดปกติ  มีภาวะการทำงานของกระเพาะอาหารและลำไส้ผิดปกติ(เช่น กระเพาะอาหารอักเสบ เป็นต้น) หรือเพิ่งได้รับการผ่าตัดกระเพาะอาหารและ/หรือลำไส้ 
สำหรับการใช้ยาแกรนิซีตรอน แพทย์มักจะให้ยานี้ชนิดรับประทานกับผู้ป่วยเป็นเวลา1 ชั่วโมงก่อนเข้ารับการทำเคมีบำบัด  ผู้ป่วยอาจมีอาการข้างเคียงจากยานี้ได้บ้าง อย่างเช่น วิตกกังวล   ท้องผูกหรือท้องเสีย  วิงเวียน  และมีอาการง่วงนอนเกิดขึ้นได้ 
การใช้ยาแกรนิซีตรอน อาจต้องใช้ต่อเนื่องแต่เป็นระยะเวลาสั้นๆ และต้องเป็นไปตามคำสั่งแพทย์อย่างเคร่งครัด  ซึ่งผู้บริโภคสามารถสอบถามข้อมูลการใช้ยานี้เพิ่มเติมได้จากแพทย์ผู้รักษา หรือจากเภสัชกรได้โดยทั่วไป 
 
 
 ///// แกรนิซีตรอนมีสรรพคุณ(คุณสมบัติ)อย่างไร? ///// 
ยาแกรนิซีตรอนมีสรรพคุณ/ข้อบ่งใช้เพื่อ บำบัดอาการคลื่นไส้ อาเจียนที่มีสาเหตุจากการได้รับยาเคมีบำบัดหรือจากการได้รับรังสีรักษา ของผู้ป่วยโรคมะเร็ง หรือหลังจากได้รับการผ่าตัดใหญ่ 
 ///// แกรนิซีตรอนมีกลไกการออกฤทธิ์อย่างไร? ///// 
กลไกการออกฤทธ์ของยาแกรนิซีตรอนคือ ตัวยาจะออกฤทธิ์ในลักษณะของ 5-HT3 receptor antagonist  ส่งผลให้สารสื่อประสาทในสมองเกิดสมดุลที่เหมาะสม จึงลดการทำงานของเส้นประสาทสมองที่ชื่อว่า “เส้นประสาทเวกัส(Vagus nerve)” ซึ่งเป็นเส้นประสาทที่ควบคุมศูนย์อาเจียน  จึงช่วยยับยั้งอาการคลื่นไส้ อาเจียนตามสรรพคุณ 
 ///// แกรนิซีตรอนมีรูปแบบการจัดจำหน่ายอย่างไร? ///// 
ยาแกรนิซีตรอนมีรูปแบบการจัดจำหน่าย เช่น 
- ยาเม็ดชนิดรับประทาน ขนาด 1 มิลลิกรัม/เม็ด 
- ยาน้ำชนิดรับประทาน ขนาด 2 มิลลิกรัม/ 10 มิลลิลิตร 
- พลาสเตอร์ปิดผิวหนัง 
- ยาฉีด 
 ///// แกรนิซีตรอนมีขนาดรับประทานอย่างไร? ///// 
ยาแกรนิซีตรอน มีขนาดรับประทาน เช่น 
ก.	เพื่อบำบัดอาการคลื่นไส้-อาเจียนจากการได้รับยาเคมีบำบัด: 
- ผู้ใหญ่: รับประทาน 1 – 2 มิลลิกรัม ก่อนเข้ารับการทำเคมีบำบัด 1 ชั่วโมง จากนั้นให้ยาวันละ 2 มิลลิกรัม เป็นเวลา 1 สัปดาห์ ขนาดรับประทานสูงสุดไม่เกิน 9 มิลลิกรัม/วัน 
ข.บำบัดอาการคลื่นไส้-อาเจียนจากการได้รับรังสีรักษา: 
- ผู้ใหญ่: รับประทาน 2 มิลลิกรัม ภายใน 1 ชั่วโมงของการได้รับรังสีรักษา 
*อนึ่ง 
- ยานี้สามารถรับประทานก่อน หรือ หลังอาหารก็ได้ 
- ในเด็ก: การใช้ยานี้กับเด็ก ให้เป็นไปตามคำสั่งแพทย์ผู้รักษาเท่านั้น 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                      ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาแกรนิซีตรอน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาแกรนิซีตรอน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแกรนิซีตรอน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มขนาดรับประทานเป็น 2เท่า 
อย่างไรก็ตาม เพื่อประสิทธิผลของการรักษา ควรรับประทานยาแกรนิซีตรอนตรงเวลา 
 ///// แกรนิซีตรอนมีผลไม่พึงประสงค์อย่างไร? ///// 
ยาแกรนิซีตรอนอาจก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร: เช่น อาจทำให้ท้องเสียหรือไม่ก็ท้องผูก  ปวดท้อง  ท้องอืด  คลื่นไส้ อาเจียน  ปากแห้ง 
- ผลต่อหัวใจ:  เช่น  ความดันโลหิตสูงหรือไม่ก็ต่ำ  หัวใจเต้นผิดจังหวะ   กล้ามเนื้อหัวใจขาดเลือด 
- ผลต่อตับ:  เช่น ค่าเอนไซม์ทรานซามิเนส(Transaminase, เอนไซม์การทำงานของตับ)ในเลือดเพิ่มขึ้น 
- ผลต่อระบบประสาท:  เช่น  ปวดศีรษะ  วิงเวียน  นอนไม่หลับ   วิตกกังวล  มีอาการตัวสั่น 
 ///// มีข้อควรระวังการใช้แกรนิซีตรอนอย่างไร? ///// 
มีข้อควรระวังการใช้ยาแกรนิซีตรอน เช่น 
- ห้ามใช้กับผู้ที่แพ้ยานี้ 
- ห้ามปรับเปลี่ยนขนาดรับประทานเอง 
- การใช้ยานี้ในสตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ  จะต้องใช้ความระมัดระวังอย่างสูง ด้วยมียาหลายตัวที่ห้ามใช้กับผู้ป่วยดังกล่าว  แพทย์ผู้รักษาเท่านั้นที่จะเป็นผู้คัดเลือกตัวยาอย่างเหมาะสมให้กับผู้ป่วย 
- ระหว่างการใช้ยานี้หากพบว่าอาการไม่ดีขึ้น ควรรีบกลับไปปรึกษาแพทย์/มาโรงพยาบาล เพื่อแพทย์พิจารณาปรับเปลี่ยนแนวทางการรักษา 
- ปฏิบัติตามคำแนะนำของ แพทย์ พยาบาล อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาแกรนิซีตรอนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// แกรนิซีตรอนมีปฏิกิริยาระหว่างยากับยาตัวอื่นอย่างไร? ///// 
ยาแกรนิซีตรอนมีปฏิกิริยาระหว่างยากับยาตัวอื่น เช่น 
- การใช้ยาแกรนิซีตรอนร่วมกับยา Amitriptyline,  Buspirone,  Almotriptan,  Citalopram,  Dextromethorphan,  อาจทำให้เกิดภาวะ Serotonin syndrome ติดตามมา  หากไม่มีความจำเป็นใดๆ  ควรหลีกเลี่ยงการใช้ยาร่วมกัน 
- หลีกเลี่ยงการใช้ยาแกรนิซีตรอนร่วมกับยา Moxifloxacin,  Anagrelide,  ด้วยอาจทำให้หัวใจเต้นผิดปกติ 
 ///// ควรเก็บรักษาแกรนิซีตรอนอย่างไร? ///// 
ควรเก็บยาแกรนิซีตรอนในช่วงอุณหภูมิ15-30 องศาเซลเซียส(Celsius)  ห้ามเก็บยาในช่องแช่แข็งของตู้เย็น ห้ามเก็บยาในห้องน้ำหรือรถยนต์  เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อน และความชื้น 
 ///// แกรนิซีตรอนมีชื่ออื่นอีกไหม? ผลิตจากบริษัทอะไรบ้าง? ///// 
ยาแกรนิซีตรอนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Grandem, Graniset, Granicip, Granisol, Cadigran 
 ///// บรรณานุกรม ///// 
http://en.wikipedia.org/wiki/Serotonin_antagonist  [2016,Aug20] 
https://en.wikipedia.org/wiki/5-HT3_antagonist  [2016,Aug20] 
https://en.wikipedia.org/wiki/Granisetron  [2016,Aug20] 
https://www.drugs.com/sfx/granisetron-side-effects.html  [2016,Aug20] 
https://www.drugs.com/drug-interactions/granisetron-index.html?filter=3&amp;generic_only=  [2016,Aug20] 
http://www.sancuso.com/hcp/share/pdf/SANCUSO-Full_PI.pdf  [2016,Aug20] 
https://www.drugs.com/dosage/granisol.html  [2016,Aug20]
