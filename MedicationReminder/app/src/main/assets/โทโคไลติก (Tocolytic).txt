โทโคไลติก (Tocolytic)
 ///// บทนำ ///// 
ยาโทโคไลติก (Tocolytic) หรือชื่ออื่นคือ Anti-contraction medication หรือ Labor repressant เป็นกลุ่มยาที่นำมาใช้ยับยั้งการหดตัวของมดลูกเพื่อป้องกันการคลอดก่อนกำหนด ช่วยยืดระยะเวลาการคลอดบุตรออกไปได้อีก 1 - 2 วันโดยอาจมีวัตถุประสงค์ช่วยให้ปอดของทารกในครรภ์มีการเจริญเติบโตเต็มที่เสียก่อน ยานี้จะใช้ไม่ได้ผลในกรณีถุงน้ำคร่ำแตกหรือปากมดลูกเปิดกว้างมากกว่า  2 - 4 เซนติเมตร 
มีข้อห้ามใช้ยาไทโคไลติกอีกหลายกรณีที่ควรทราบเช่น 
- มีการติดเชื้อในบริเวณเนื้อเยื่อรอบๆตัวทารก 
- มารดามีโรคหัวใจหรือมีอาการป่วยอย่างรุนแรงจากโรคต่างๆ 
- มารดามีอาการครรภ์เป็นพิษหรือทารกเสียชีวิตในครรภ์แล้ว 
การใช้ยากลุ่มไทโคไลติกมักต้องกระทำแต่ในสถานพยาบาลเท่านั้น และอาจจะแบ่งกลุ่มยาไทโคไลติกออกเป็นรายการต่างๆได้ดังนี้ 
ก. Terbutaline: เป็นยาในกลุ่ม Beta 2-adrenergic receptor agonist ปกติจะใช้รักษาอาการหอบหืด (โรคหืด) แต่ยาTerbutaline ยังช่วยยับยั้งการคลอดได้อีกด้วยโดยใช้ในลักษณะของยาชนิดรับประทาน แต่หากให้ยาทางหลอดเลือดดำก็ต้องควบคุมอัตราการหยดยาอย่างเหมาะสมและ ต้องเฝ้าระวังการบีบตัวของมดลูกอย่างใกล้ชิด หลังการใช้ยานี้แล้วยังพบอาการมดลูกบีบตัวอยู่อีก แพทย์จะฉีดยา Terbutaline เข้าใต้ผิวหนังซ้ำ ผู้ป่วยอาจได้รับอาการข้างเคียง (ผลข้างเคียง) ต่างๆจากยานี้ได้เช่น กระสับกระส่าย นอนไม่หลับ ปวดศีรษะ หัวใจเต้นเร็ว น้ำตาลในเลือดสูง คลื่นไส้ โพแทสเซียมในเลือดต่ำ นอกจากนี้ยาTerbutaline ยังสามารถส่งผลข้างเคียงกับตัวทารกได้เช่นกันอาทิเช่น หัวใจเต้นเร็ว น้ำตาลในเลือดอาจสูงหรือต่ำ โดยทั่วไปเมื่อเป็นการใช้ยานี้ชนิดฉีด ทีมแพทย์จะเป็นผู้เฝ้าระวังสัญญาณชีพของมารดาและของทารกอย่างใกล้ชิด หากพบอาการผิดปกติของมารดาเช่น แน่นหน้าอก/หายใจไม่ออก/หายใจลำบากหรือแม้แต่มดลูกยังมีการบีบตัว ทีมแพทย์จะเข้าช่วยเหลือผู้ป่วยโดยเร็ว 
ข. Ritodrine: อยู่ในกลุ่ม Beta 2 agonist (Beta 2-adrenergic receptor agonist) เช่นกัน ถูกใช้ชะลอการคลอดโดยมีรูปแบบเป็นยาฉีดที่ให้ทางหลอดเลือดดำ การออกฤทธิ์และผลข้างเคียงคล้าย ยา Terbutaline ก่อนการใช้ยานี้ผู้ป่วยควรต้องแจ้งประวัติโรคประจำตัวให้แพทย์ทราบก่อนทุกครั้ง เช่น ป่วยด้วยโรคหัวใจ หัวใจเต้นผิดจังหวะ โรคความดันโลหิตสูง หรือมีภาวะต่อมไทรอยด์เป็นพิษ 
ค. Nifedipine: อยู่ในกลุ่มยา Calcium channel blocker สามารถลดการบีบตัวของมดลูกและชะลอเวลาคลอดออกไปได้เช่นกัน มีรูปแบบเป็นยาชนิดรับประทาน อาการข้างเคียงบางอย่างที่พบเห็นหลังการใช้คือ มีอาการหน้าแดง ปวดศีรษะ คลื่นไส้ ชีพจรเต้นผิดปกติ แต่จะไม่ค่อยพบอาการข้างเคียงรุนแรงกับทารกแต่อย่างใด 
ง. Magnesium sulfate: เป็นอีกหนึ่งตัวยาที่สามารถยับยั้งการบีบตัวของมดลูกได้ดีพอๆกับนำไปป้องกันและรักษาอาการชักในผู้ป่วยครรภ์เป็นพิษ มีทั้งรูปแบบยาเม็ดเพื่อรับประทานตลอดจนยาฉีดแบบให้ทางหลอดเลือดดำ อาการข้างเคียงที่พบเห็นหลังการใช้ยานี้เช่น มีอาการหน้าแดง คลื่นไส้ อาเจียน ตาพร่า คัดจมูก ท้องผูก เป็นต้น การใช้ตัวยา Magnesium sulfate จะต้องระมัดระวังกับผู้ที่ มีโรคประจำตัวต่างๆดังต่อไปนี้เช่น เคยป่วยด้วยภาวะหัวใจหยุดเต้น โรคหัวใจล้มเหลว โรคไต และโรคกล้ามเนื้ออ่อนแรง ผลต่อทารกในครรภ์เท่าที่พบเห็นจะเป็นเรื่องทำให้หัวใจทารกเต้นช้าลง ทารกที่เกิดมาระหว่างที่ต้องใช้ยานี้อาจจะมีอาการเซื่องซึม ง่วงตลอดเวลา ร้องไห้งอแง และดื่มนมน้อย 
จ. Indomethacin: อยู่ในกลุ่ม ยา NSAID ปกติใช้เป็นยาแก้ปวดแต่ก็มีฤทธิ์ช่วยชะลอการคลอดก่อนกำหนดของเด็กทารกได้ด้วย จะใช้เป็นลักษณะยาเม็ดชนิดรับประทานหรือใช้ในรูปแบบยาเหน็บทวารก็ได้ ผลข้างเคียงที่เด่นๆและพบเห็นบ่อยได้แก่ ปวดท้อง คลื่นไส้ อาเจียน ซึมเศร้า วิงเวียน หากใช้เป็นเวลานานๆยานี้ก็สามารถสร้างผลกระทบต่อทารกในครรภ์ได้เช่นเดียวกัน อาจจะเกิดอันตรายได้มากถ้ามารดามีประวัติเลือดออกง่าย หรือเคยแพ้ยาแอสไพริน หรือป่วยเป็นโรคไตมาก่อน 
ฉ. Betamethasone: อยู่ในกลุ่ม Glucocorticoid steroid เป็นยาอีกหนึ่งรายการที่ทำให้อวัยวะปอดของทารกในครรภ์มีการพัฒนาการทำงานได้อย่างรวดเร็ว ซึ่งมักจะใช้ในรูปของยาฉีด ผลข้างเคียงที่อาจพบเห็นได้เช่น ทำให้มารดามีระดับน้ำตาลในเลือดสูง นอนไม่หลับ และกับทารกในครรภ์จะทำให้มีการเคลื่อนไหวน้อยลง 
นอกจากนี้ยังมียาชนิดอื่นๆอีกที่มีฤทธิ์ยับยั้งการหดตัวของมดลูกที่ไม่สามารถนำมากล่าวอ้าง ในบทความนี้ได้หมดอาทิเช่น Fenoterol, Salbutamol, Hexoprenaline, Atosiban และ Sulidac การจะเลือกใช้ยาเหล่านี้ชนิดใดเพื่อนำมารักษาผู้ป่วยด้วยวัตถุประสงค์ชะลอการคลอด แพทย์ผู้รักษาเท่านั้นที่จะเป็นผู้พิจารณาได้อย่างถูกต้องและปลอดภัยที่สุด 
 ///// โทโคไลติกมีสรรพคุณ (คุณสมบัติ) อย่างไร? ///// 
ยาโทโคไลติกมีสรรพคุณ/ข้อบ่งใช้เช่น 
- ป้องกันหรือชะลอการคลอดก่อนกำหนด 
- ช่วยยืดระยะเวลาการคลอดออกไปเพื่อให้ปอดของทารกในครรภ์มีการพัฒนาอย่างเต็มที่ 
 ///// โทโคไลติกมีกลไกการออกฤทธิ์อย่างไร? ///// 
หากมองในภาพรวมๆของกลุ่มยาโทโคไลติกจะพบว่ายาในกลุ่มโทโคไลติกจะมีกลไกการออกฤทธิ์ยับยั้งการบีบตัวของมดหรือทำให้มดลูกผ่อนคลาย ส่งผลชะลอการคลอดได้ระดับหนึ่ง จนเป็นที่มาของการรักษาตามสรรพคุณ 
 ///// โทโคไลติกมีรูปแบบการจัดจำหน่ายอย่างไร? ///// 
กลุ่มยาโทโคไลติกมีรูปแบบการจัดจำหน่ายเช่น 
- ยาเม็ด, ยาแคปซูล ชนิดรับประทาน และ 
- ยาฉีด 
 ///// โทโคไลติกมีขนาดการบริหารยาอย่างไร? ///// 
ในบทความนี้ขอไม่กล่าวถึงขนาดการบริหารยา/ใช้ยาโทโคไลติกด้วยตัวยาในกลุ่มยาโทโคไลติกมีหลายรายการที่มีข้อแตกต่างทั้งในรูปลักษณะของผลิตภัณฑ์ (เช่น ยารับประทาน ยาฉีด) ความแรงของยา อาการข้างเคียง (ผลข้างเคียง) ของยา ซึ่งมีทั้งคล้ายกันหรือแตกต่างกัน ดังนั้นขนาดยากลุ่มนี้จึงขึ้นกับดุลพินิจของแพทย์ผู้รักษาเท่านั้นที่จะเป็นผู้คัดกรองการใช้ยากลุ่มนี้กับผู้ป่วยได้อย่างเหมาะสมและถูกต้องปลอดภัยที่สุด 
อนึ่งอ่านเพิ่มเติมรายละเอียดของแต่ละตัวยาที่ได้กล่าวในหัวข้อ “บทนำ” ได้ในเว็บ haamor. com เช่นยา Terbutaline, Ritodrine เป็นต้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดร่วมยาโทโคไลติกผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาโทโคไลติกอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
การใช้ยากลุ่มโทโคไลติกมักมีการใช้แต่ในสถานพยาบาล โอกาสการลืมใช้ยาจึงเป็นไปได้น้อยมาก 
 ///// โทโคไลติกมีผลไม่พึงประสงค์อย่างไร? ///// 
อาจแยกผลไม่พึงประสงค์ (ผลข้างเคียง/อาการข้างเคียง) ที่อาจเกิดกับทารกในครรภ์และกับมารดาจากการใช้ยาโทโคไลติกดังนี้เช่น 
ก.	อาการข้างเคียงที่อาจเกิดกับทารกในครรภ์: เช่น เกิดภาวะหัวใจเต้นเร็ว น้ำตาลในเลือดต่ำ ฮอร์โมนอินซูลินในเลือดสูง หัวใจโต กล้ามเนื้อหัวใจขาดเลือด มีภาวะเกลือแคลเซียมในเลือดต่ำ มีภาวะสารบิลิรูบินในเลือดเพิ่มสูง ความดันโลหิตต่ำหรือความดันโลหิตสูง หลอดลมหดเกร็งตัว มีภาวะกดการทำงานของระบบการหายใจ 
ข.	อาการข้างเคียงที่อาจเกิดกับมารดา: เช่น เกิดภาวะหัวใจเต้นผิดจังหวะ มีภาวะน้ำท่วมปอด/ปอดบวมน้ำ กล้ามเนื้อหัวใจขาดเลือด ความดันโลหิตสูง หัวใจเต้นเร็ว น้ำตาลในเลือดสูง เกลือโพแทสเซียมในเลือดต่ำ กระสับกระส่าย คลื่นไส้ อาเจียน เป็นไข้ ประสาทหลอน วิงเวียน วิตกกังวล มีอาการตัวสั่น ความดันโลหิตต่ำ ตัวบวม หน้าแดง ปวดศีรษะ แสบร้อนกลางอก หัวใจล้มเหลวจนถึงขั้นอาจเสียชีวิต 
 ///// มีข้อควรระวังการใช้โทโคไลติกอย่างไร? ///// 
มีข้อควรระวังการใช้ยาโทโคไลติกเช่น 
- ห้ามใช้กับผู้ที่แพ้ยาต่างๆในกลุ่มโทโคไลติก 
- ห้ามใช้ยานี้กับทารกในครรภ์ที่มีอายุ 34 สัปดาห์ขึ้นไป 
- ห้ามใช้ยานี้กับมารดาที่ปากมดลูกเปิดเกิน 4 เซนติเมตร 
- ห้ามใช้ยานี้กับมารดาที่ทารกตายในครรภ์ 
- ห้ามใช้ยานี้กับสตรีที่มีภาวะครรภ์เป็นพิษ มีความดันโลหิตสูง ผู้ที่มีเลือดออกจากช่องคลอด  ผู้ที่มีโรคหัวใจ มารดาที่มีภาวะถุงน้ำคร่ำแตก 
- หากพบอาการแพ้ยากลุ่มนี้เช่น แน่นหน้าอก มีผื่นคันเต็มตัว ตัวบวม ต้องหยุดการใช้ยาทันทีแล้วแจ้งแพทย์พยาบาลทันที 
- ขณะใช้ยานี้ควรเฝ้าระวังสัญญาณชีพของผู้ป่วยอย่างใกล้ชิด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโทโคไลติกด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โทโคไลติกมีปฏิกิริยาระหว่างยากับยาตัวอื่นอย่างไร? ///// 
ยาโทโคไลติกมีปฏิกิริยาระหว่างยากับยาตัวอื่นเช่น 
- การใช้ยา Terbutaline ร่วมกับกลุ่มยาที่เป็นอนุพันธุ์แซนทีน (Xanthine derivatives) จะทำ ให้เกิดภาวะเกลือโพแทสเซียมในเลือดต่ำ หากเป็นไปได้ควรเลี่ยงการใช้ร่วมกัน 
- การใช้ยา Ritodrine ร่วมกับยา Dolasetron, Droperidol, Methadone อาจส่งผลให้เกิดความเสี่ยงต่อภาวะหัวใจเต้นผิดจังหวะ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยา Nifedipine ร่วมกับยาที่มีส่วนประกอบของ Calcium (เช่น Calcium carbonate) อาจทำให้ฤทธิ์ของการรักษาด้วยยา Nifedipine ด้อยประสิทธิภาพลงไป หากไม่มีความจำเป็นควรหลีกเลี่ยงการใช้ยาร่วมกัน 
 ///// ควรเก็บรักษาโทโคไลติกอย่างไร? ///// 
ควรเก็บยาโทโคไลติกตามข้อกำหนดในเอกสารกำกับยา เก็บผลิตภัณฑ์ยานี้ในภาชนะที่ปิดมิดชิด พ้นแสงแดง ความร้อนและความชื้น ไม่เก็บยาในช่องแช่แข็งของตู้เย็น และเก็บยาให้พ้นมือเด็กและสัตว์เลี้ยง 
 ///// โทโคไลติกมีชื่ออื่นอีกไหม? ผลิตจากบริษัทอะไรบ้าง? ///// 
ยาโทโคไลติกที่จำหน่ายในประเทศไทย มียาชื่อการค้าและบริษัทผู้ผลิต/จำหน่ายเช่น 
 ///// บรรณานุกรม ///// 
http://www.spensershope.org/Tocolytic%20Medications.html  [2016,May14] 
https://en.wikipedia.org/wiki/Tocolytic  [2016,May14] 
https://en.wikipedia.org/wiki/Terbutaline  [2016,May14] 
https://en.wikipedia.org/wiki/Ritodrine  [2016,May14] 
https://en.wikipedia.org/wiki/Nifedipine  [2016,May14] 
https://en.wikipedia.org/wiki/Indometacin  [2016,May14] 
https://en.wikipedia.org/wiki/Magnesium_sulfate  [2016,May14] 
https://en.wikipedia.org/wiki/Betamethasone  [2016,May14]
