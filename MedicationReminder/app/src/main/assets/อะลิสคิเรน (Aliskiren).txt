อะลิสคิเรน (Aliskiren)
 ///// บทนำ ///// 
ยาอะลิสคิเรน (Aliskiren) เป็นยาที่ใช้บำบัดโรคความดันโลหิตสูงที่อยู่ในกลุ่มเรนิน อินฮิบิเตอร์ (Renin inhibitor) สามารถใช้เป็นทั้งยาเดี่ยวหรือจะใช้ร่วมกับยาอื่นในการบำบัดอาการของโรคก็ได้ กลไกหลักๆของยานี้จะทำให้ผนังหลอดเลือดเกิดการขยายตัวส่งผลให้เลือดไหลเวียนได้สะดวกขึ้น และหัวใจใช้แรงบีบตัวในการสูบฉีดเลือดน้อยลง ความดันโลหิตจึงลดลงได้ 
รูปแบบยาแผนปัจจุบันของยานี้จะเป็นยาชนิดรับประทาน ซึ่งมีการดูดซึมจากระบบทางเดินอาหาร และกระจายตัวในร่างกายได้ต่ำเพียงประมาณ 2.5% เท่านั้น ตับจะคอยทำลายหรือเปลี่ยนแปลงโครงสร้างของยานี้อย่างต่อเนื่อง ร่างกายต้องใช้เวลาประมาณ 24 ชั่วโมงเป็นอย่างต่ำเพื่อกำจัดยา 50% ออกจากกระแสเลือดโดยผ่านทิ้งไปกับปัสสาวะ 
มีข้อห้ามใช้ยานี้บางประการที่แพทย์มักจะนำมาประกอบการพิจารณาก่อนการสั่งจ่ายยา อะลิสคิเรนดังนี้ 
- ผู้ป่วยเคยแพ้ยาอะลิสคิเรน หรือเคยมีอาการมือ-หน้า-ปาก-ขอบตา-คอ-ลิ้นบวมหลังการใช้ยาอะลิสคิเรนไหม 
- เป็นสตรีที่อยู่ในภาวะตั้งครรภ์หรือไม่ 
- เป็นผู้ป่วยด้วยโรคเบาหวานหรือโรคไตหรือไม่ 
- ผู้ป่วยมีการใช้ยาบางตัวอยู่ก่อนหน้านี้หรือไม่เช่น ยา Losartan, Lisinopril (ยารักษาความดันโลหิตสูง), Cyclosporine หรือ Itraconazole 
กรณีที่ผู้ป่วยได้รับยานี้แล้ว แพทย์จะชี้แจงข้อมูลบางประการให้ผู้ป่วยรับทราบเพื่อความเข้าใจและสามารถปฏิบัติตัวได้อย่างเหมาะสมขณะใช้ยานี้เช่น 
- อาจพบอาการวิงเวียน ง่วงนอน หรือเป็นลมติดตามมา ดังนั้นระหว่างใช้ยานี้ควรหลีกเลี่ยงการขับขี่ยวดยานพาหนะใดๆหรือทำงานกับเครื่องจักร 
- กรณีที่มีอาการท้องเสีย อาเจียน หรือเกิดอาการเหงื่อออกเป็นปริมาณมาก ผู้ป่วยควรต้องชดเชยด้วยการดื่มน้ำเพื่อป้องกันร่างกายเกิดภาวะขาดน้ำ รวมถึงอาจเกิดภาวะความดันโล หิตต่ำติดตามมา 
- ระหว่างที่เริ่มต้นใช้ยานี้อาการความดันโลหิตสูงจะค่อยๆพัฒนาดีขึ้นอาจใช้เวลาถึง 2 สัปดาห์เป็นอย่างต่ำ 
- ผู้ป่วยควรหลีกเลี่ยงการรับประทานอาหารที่มีไขมันสูงๆร่วมกับยาอะลิสคิเรนด้วยจะทำให้การดูดซึมของยานี้เข้าสู่ร่างกายลดลงไปได้มาก 
- หากอาการไม่ดีขึ้นหลังรับประทานยานี้ ผู้ป่วยควรกลับมาปรึกษาแพทย์/มาโรงพยาบาล เพื่อแพทย์พิจารณาปรับแนวทางการรักษา 
- ควรหมั่นตรวจสอบความดันโลหิตของตนเองขณะที่ใช้ยาชนิดนี้ 
- สำหรับผู้สูงอายุที่ใช้ยานี้อาจพบอาการท้องเสียได้มากกว่าผู้ป่วยกลุ่มอื่นๆ 
อนึ่ง สำหรับประเทศไทยเรายาอะลิสคิเรนถูกจัดอยู่ในประเภทยาอันตราย การใช้ยานี้ต้องเป็นไปตามคำสั่งของแพทย์ผู้รักษาเท่านั้น ห้ามผู้ป่วย/ผู้บริโภคซื้อหายามารับประทานด้วยตนเองโดยเด็ดขาด 
 ///// อะลิสคิเรนมีสรรพคุณ (คุณสมบัติ) อย่างไร? ///// 
ยาอะลิสคิเรนมีสรรพคุณ/ข้อบ่งใช้เพื่อรักษาโรคความดันโลหิตสูง 
 ///// อะลิสคิเรนมีกลไกการออกฤทธิ์อย่างไร? ///// 
กลไกการออกฤทธิ์ของยาอะลิสคิเรนคือ ตัวยาจะเข้าจับกับเอนไซม์ที่มีชื่อว่า เรนิน (Renin, เอนไซม์เกี่ยวข้องกับการทำงานของสาร Angiotensinogen) ซึ่งพบในกระแสเลือด เอนไซม์เรนินมีบทบาทสำคัญในการเปลี่ยนสาร Angiotensinogen (สารเกี่ยวข้องกับการควบคุมความดันโลหิต) ไปเป็นสาร Angiotensin I (สารตั้งต้นของ Angiotensin II) มีผลต่อเนื่องให้ร่างกายเกิดการขาดสาร Angiotensin II ติดตามมาส่งผลให้หลอดเลือดขยายตัวจึงทำให้ความดันโลหิตกลับมาเป็นปกติ 
 ///// อะลิสคิเรนมีรูปแบบการจัดจำหน่ายอย่างไร? ///// 
ยาอะลิสคิเรนมีรูปแบบการจัดจำหน่ายเป็นยาเม็ดชนิดรับประทาน ขนาด 150 และ 300 มิลลิกรัม/เม็ด 
 ///// อะลิสคิเรนมีขนาดรับประทานอย่างไร? ///// 
ยาอะลิสคิเรนมีขนาดรับประทานเช่น 
- ผู้ใหญ่: รับประทาน 150 มิลลิกรัมวันละครั้ง หากอาการความดันโลหิตสูงยังลดลงได้ไม่ดีพอแพทย์อาจปรับขนาดรับประทานเป็น 300 มิลลิกรัมวันละครั้ง 
- เด็กและผู้อายุต่ำกว่า 18 ปี: ยังไม่มีข้อมูลแน่ชัดถึงผลข้างเคียงของยานี้ในผู้ป่วยกลุ่มนี้ การใช้ยานี้ในผู้ป่วยกลุ่มนี้จึงอยู่ในดุลพินิจของแพทย์ผู้รักษาเป็นกรณีๆไป 
*อนึ่ง 
- ไม่จำเป็นต้องปรับขนาดรับประทานในผู้สูงอายุ ผู้ป่วยโรคตับหรือโรคไต 
- ขนาดรับประทานที่ 300 มิลลิกรัม/วันอาจทำให้เกิดอาการท้องเสียได้ 
- ขนาดรับประทานที่มากกว่า 300 มิลลิกรัม/วันไม่ทำให้การตอบสนองของความดันโลหิตลดลงไปมากกว่านี้ 
- สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะลิสคิเรน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอะลิสคิเรนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะลิสคิเรนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาอะลิสคิเรนให้ตรงเวลา 
 ///// อะลิสคิเรนมีผลไม่พึงประสงค์อย่างไร? ///// 
ยาอะลิสคิเรนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ปวดตามร่างกาย หนาวสั่น ไอ จาม ท้องเสีย อึดอัด/หายใจลำบาก ปวดศีรษะ เสียงแหบ คัดจมูก เจ็บคอ อ่อนเพลีย และปวดข้อ 
 ///// มีข้อควรระวังการใช้อะลิสคิเรนอย่างไร? ///// 
มีข้อควรระวังการใช้ยาอะลิสคิเรนเช่น 
- ห้ามใช้กับผู้ที่แพ้ยานี้ 
- ห้ามใช้ยาอะลิสคิเรนรวมกับยากลุ่ม ACE inhibitors หรือกลุ่มยา Angiotensin II receptor antagonists ในผู้ป่วยโรคเบาหวานประเภทที่ 2 
- ห้ามปรับขนาดรับประทานยานี้ด้วยตนเอง 
- ห้ามใช้ยานี้กับผู้ที่มีอายุต่ำกว่า 18 ปี สตรีตั้งครรภ์ สตรีที่อยู่ในภาวะให้นมบุตรโดยไม่มีคำสั่งจากแพทย์ผู้รักษา 
- หากพบอาการบวมตามร่างกายหลังใช้ยานี้ให้หยุดการใช้ยานี้แล้วกลับมาพบแพทย์/มาโรงพยาบาลโดยเร็ว 
- หมั่นตรวจสอบความดันโลหิตของตนเองขณะที่ใช้ยานี้ 
- มาพบแพทย์/มาโรงพยาบาลตามที่แพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะลิสคิเรนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองด้วยเช่นกัน 
 ///// อะลิสคิเรนมีปฏิกิริยาระหว่างยากับยาตัวอื่นอย่างไร? ///// 
ยาอะลิสคิเรนมีปฏิกิริยาระหว่างยากับยาตัวอื่นเช่น 
- ห้ามใช้ยาอะลิสคิเรนร่วมกับยากลุ่ม ACE inhibitor และ AngiotensinII receptor antagonists และในผู้ป่วยเบาหวานประเภทที่ 2 ด้วยจะเพิ่มความเสี่ยงที่จะก่อให้เกิดความเสียหายกับไตรวมถึงเกิดภาวะความดันโลหิตต่ำติดตามมา 
- การใช้ยาอะลิสคิเรนร่วมกับยา HCTZ สามารถเพิ่มอาการวิงเวียนให้กับผู้ป่วยได้มากขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาอะลิสคิเรนร่วมกับยา Ibuprofen อาจทำให้ฤทธิ์ในการรักษาของยาอะลิสคิเรนลดน้อยลง นอกจากนี้ยังส่งผลกระทบต่อการทำงานของไตผู้ป่วยอีกด้วย หากจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาอะลิสคิเรนร่วมกับยา Hydrocortisone อาจทำให้ประสิทธิภาพในการลดความดันโลหิตของยาอะลิสคิเรนลดลง หากใช้ยาร่วมกันเกิน 1 สัปดาห์อาจเป็นเหตุให้มีภาวะคั่งของน้ำและเกลือโซเดียมในร่างกายจนทำให้เกิดอาการบวมน้ำและน้ำหนักตัวเพิ่มขึ้น หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีๆไป 
 ///// ควรเก็บรักษาอะลิสคิเรนอย่างไร? ///// 
ควรเก็บยาอะลิสคิเรนในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่อง แช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อะลิสคิเรนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะลิสคิเรนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Renin_inhibitor  [2015,Oct31] 
https://en.wikipedia.org/wiki/Renin%E2%80%93angiotensin_system#/media/File:Renin-angiotensin-aldosterone_system.png  [2015,Oct31] 
https://en.wikipedia.org/wiki/Aliskiren  [2015,Oct31] 
http://www.drugs.com/cdi/aliskiren.html  [2015,Oct31] 
http://www.drugs.com/monograph/aliskiren-hemifumarate.html  [2015,Oct31] 
http://www.mims.com/THAILAND/Home/GatewaySubscription/?generic=Aliskiren+fumarate  [2015,Oct31] 
http://www.mims.com/Thailand/drug/info/Rasilez/?type=brief  [2015,Oct31] 
http://www.drugs.com/drug-interactions/aliskiren-index.html?filter=2#W  [2015,Oct31]
