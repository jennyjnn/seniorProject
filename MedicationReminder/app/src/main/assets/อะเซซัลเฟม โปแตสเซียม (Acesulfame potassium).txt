อะเซซัลเฟม โปแตสเซียม (Acesulfame potassium)
 ///// บทนำ ///// 
สารอะเซซัลเฟม โปแตสเซียม(Acesulfame potassium) หรือ อะเซซัลเฟม เค (Acesulfame K) หรือย่อว่า “Ace K” เป็นเกลือของสารประกอบที่ให้ความหวาน(สารให้ความหวาน)มากกว่าน้ำตาลถึง 200 เท่า ได้รับความนิยมใช้มากในแถบซีกโลกตะวันตก โดยมีการใช้สารเพิ่มความหวานชนิดนี้ประมาณ 90 ประเทศทั่วโลก  อะเซซัลเฟมไม่ให้พลังงานแก่ร่างกาย ไม่ก่อให้เกิดฟันผุด้วยแบคทีเรียในช่องปากไม่สามารถย่อยสารชนิดนี้ได้  สารนี้ช่วยคงระดับของน้ำหนักตัวเนื่องจากเป็นสารที่ไม่ให้พลังงาน จึงถูกนำมาใช้กับผู้ป่วยโรคเบาหวาน 
การบริโภคประจำวัน(ADI, Acceptable daily intake )ของสารนี้ ที่รับรองโดยองค์การอาหารและยาของสหรัฐอเมริกา(U.S. Food and Drug Administration, U.S. FDA) อยู่ที่ “15 มิลลิกรัม/น้ำหนักตัว 1 กิโลกรัม/วัน” ซึ่งเป็นตัวเลขที่ได้ประเมินถึงความปลอดภัยต่อผู้บริโภคแล้ว 
อะเซซัลเฟม โปแตสเซียม ถูกค้นพบในกลางของศตวรรษที่ 20  และได้รับการขึ้นทะเบียนในการนำมาใช้บริโภคในปี ค.ศ.1988 (พ.ศ.2531)  อะเซซัลเฟม โปแตสเซียมมีความคงตัวต่อความร้อน โครงสร้างทางเคมีสามารถทนต่อสภาวะกรดและด่างได้ในระดับกลางๆ   ถูกใช้เป็นสารปรุงแต่งของผลิตภัณฑ์อาหาร โดยมีความคงตัวและมีอายุการเก็บรักษาได้นาน 
นอกจากการใช้เติมในผลิตภัณฑ์อาหารแล้ว ยังพบว่าอุตสาหกรรมยาก็มีการใช้สารประกอบอะเซซัลเฟม โปแตสเซียมนี้เช่นเดียวกัน โดยใช้ประกอบในสูตรยาเม็ดชนิดเคี้ยว และในยาน้ำ เป็นต้น 
อะเซซัลเฟม โปแตสเซียม สามารถกระตุ้นการหลั่งอินซูลินของร่างกายได้  ส่วนในด้านความปลอดภัย เคยมีนักวิจัยได้ศึกษา ใช้อะเซซัลเฟม โปแตสเซียมกับสัตว์ทดลองพบว่า เกิดความเกี่ยวพันดังนี้คือ  ร่างกายสัตว์ทดลองสามารถเผาผลาญอะเซซัลเฟม โปแตสเซียมไปเป็นสารที่เรียกว่า Acetoacetamide ซึ่งสารนี้สามารถทำให้ต่อมไทรอยด์ของสัตว์ทดลองถูกทำลาย  หรือการให้สารประกอบอะเซซัลเฟม กับหนูทดลองเป็นเวลา 4 สัปดาห์ พบว่าทำให้เกิดความเปลี่ยนแปลงทางสมองของหนูตามมา  อย่างไรก็ตาม ยังไม่มีรายงานพบการเปลี่ยนแปลงของอวัยวะดังกล่าวในคน เมื่อบริโภคอะเซซัลเฟม โปแตสเซียมตามข้อกำหนดของ ADI   ซึ่งข้อมูลศึกษาดังกล่าวเป็นข่าวสารทางเลือกให้รับทราบถึงความปลอดภัยและแง่มุมการใช้/การบริโภคอะเซซัลเฟม โปแตสเซียม  ดังนั้นการใช้สารนี้ในสัดส่วนที่เหมาะสม ตรงตามที่คณะกรรมการอาหารและยายอมรับนั้น ย่อมเป็นการยืนยันความปลอดภัยได้ในระดับหนึ่ง 
สำหรับผลิตภัณฑ์อาหารที่มีการใช้อะเซซัลเฟม โปแตสเซียม เท่าที่พบเห็น ได้แก่  ลูกกวาด  ขนมหวาน  ขนมปัง  ผลิตภัณฑ์จากนม  เครื่องดื่มที่มีส่วนประกอบของแอลกอฮอล์  น้ำเชื่อมและซอสต่างๆ เป็นต้น  การรับประทานอาหารที่มีอะเซซัลเฟม โปแตสเซียมหลังการดูดซึมจากระบบทางเดินอาหาร  ร่างกายจะยังไม่ทันเผาผลาญ  อะเซซัลเฟม โปแตสเซียมก็จะถูกขับออกจากร่างกายไปทางปัสสาวะอย่างรวดเร็ว 
นอกจากนี้ อาจมีคำถาม ว่าอะเซซัลเฟม โปแตสเซียมก่อให้เกิดโรคมะเร็งได้หรือไม่นั้น  ปัจจุบันยังไม่มีข้อมูลว่าสารประกอบนี้ก่อให้เกิดมะเร็ง  เนื่องจากข้อมูลสนับสนุนการใช้อะเซซัลเฟม โปแตสเซียมกับมนุษย์/คนในระยะยาว ยังไม่มีการรายงานแต่อย่างใด 
อนึ่ง นักวิชาการได้รวบรวมข้อมูลนานกว่า 15 ปี ไม่พบว่า อะเซซัลเฟมก่อให้เกิดอาการแพ้ต่อผู้บริโภคแต่อย่างใด 
 ///// อะเซซัลเฟม โปแตสเซียมมีสรรพคุณ(คุณสมบัติ)อย่างไร? ///// 
อะเซซัลเฟม โปแตสเซียม เป็นสารให้ความหวานที่ใช้เป็นส่วนประกอบผลิตภัณฑ์อาหาร  เครื่องดื่ม  ยารักษาโรค  โดยไม่ส่งผลต่อการเพิ่มน้ำหนักตัว ด้วยเป็นสารที่ไม่ให้พลังงานกับร่างกาย  ไม่ทำให้ฟันผุ   และสามารถนำไปประยุกต์แต่งรสชาติอาหารสำหรับผู้ป่วยโรคเบาหวานได้ 
 ///// อะเซซัลเฟม โปแตสเซียมมีกลไกการออกฤทธิ์อย่างไร? ///// 
สารอะเซซัลเฟม โปแตสเซียม  เป็นสารที่มีความหวานมากกว่าน้ำตาล 200 เท่า  โดยกลไกการออกฤทธิ์คือ สารนี้สามารถกระตุ้นต่อมรับรสที่ลิ้น ทำให้รู้สึกได้ถึงความหวาน 
 ///// อะเซซัลเฟม โปแตสเซียมมีรูปแบบการจัดจำหน่ายอย่างไร? ///// 
สารอะเซซัลเฟม โปแตสเซียม มีการจำหน่ายในรูปแบบ/ลักษณะของวัตถุดิบสำหรับผลิตภัณฑ์อาหาร  เครื่องดื่ม  และยา ซึ่งขนาด/รูปแบบ จะแตกต่างกันไปตามประเภทการใช้งาน 
 ///// อะเซซัลเฟม โปแตสเซียมมีขนาดรับประทานอย่างไร? ///// 
ขนาดรับประทานอะเซซัลเฟม โปแตสเซียม ที่ใช้เป็นสารให้ความหวานแทนน้ำตาลในผู้ป่วยโรคเบาหวาน ขึ้นกับคำแนะนำของแพทย์ผู้รักษา หรือใช้ขนาดตามที่ระบุในเอกสารของผลิตภัณฑ์  แต่ทั้งนี้ไม่ควรรับประทานสารประกอบ อะเซซัลเฟม โปแตสเซียมนี้ มากกว่า 15 มิลลิกรัม/น้ำหนักตัว 1 กิโลกรัม/วัน 
 ///// อะเซซัลเฟม โปแตสเซียมมีผลไม่พึงประสงค์อย่างไร? ///// 
เนื่องจากอะเซซัลเฟม โปแตสเซียมเป็นสารที่ดูดซึมเร็วและถูกขับออกจากร่างกายอย่างรวดเร็วซึ่งเมื่อใช้ภายใต้ขนาดการบริโภคตามค่า ADI  ยังไม่มีรายงานที่พบผลไม่พึงประสงค์(ผลข้างเคียง/อาการข้างเคียง)ต่อผู้บริโภค 
 ///// มีข้อควรระวังการใช้อะเซซัลเฟม โปแตสเซียมอย่างไร? ///// 
มีข้อควรระวังการใช้อะเซซัลเฟม โปแตสเซียม เช่น 
- ห้ามใช้กับผู้ที่มีอาการแพ้สารนี้ 
- หากพบอาการแพ้สารนี้เกิดขึ้นจากการบริโภคผลิตภัณฑ์ที่มีส่วนประกอบอะเซซัลเฟม โปแตสเซียม เช่น  เกิดผื่นคัน  หัวใจเต้นผิดปกติ  หอบเหนื่อย/หายใจลำบาก   ตัวบวม ต้องรีบนำผู้ป่วยส่งโรงพยาบาลทันที/ฉุกเฉิน 
- การบริโภคสารนี้ใน  หญิงตั้งครรภ์  หญิงให้นมบุตร  และในเด็ก ต้องปรึกษาแพทย์ก่อนการซื้อบริโภคเสมอ 
- ไม่ควรรับประทานอะเซซัลเฟม โปแตสเซียมเกินหน่วยบริโภค(ADI)ที่กำหนด 
- ห้ามใช้สาร/ผลิตภัณฑ์นี้ที่หมดอายุ 
- ห้ามเก็บสาร/ผลิตภัณฑ์นี้ที่หมดเอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบัน  ยาแผนโบราณ  สมุนไพร  สารปรุงแต่งรสชาติต่างๆอย่างอะเซซัลเฟม โปแตสเซียม  ด้วยผลิตภัณฑ์ต่างๆดังกล่าวอาจมีทั้งให้คุณและให้โทษ ดังนั้นเมื่อมีการใช้ยาหรือสารปรุงแต่งรสต่างๆทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ควรเก็บรักษาอะเซซัลเฟม โปแตสเซียมอย่างไร? ///// 
ควรเก็บอะเซซัลเฟม โปแตสเซียมในอุณหภูมิห้องที่เย็น ไม่เก็บในช่องแช่แข็งของตู้เย็น และควรเก็บตามข้อกำหนดที่ระบุมากับเอกสารของผลิตภัณฑ์ เก็บในภาชนะที่ปิดมิดชิด พ้นแสงแดด  ความร้อนและความชื้น และเก็บให้พ้นมือเด็กและสัตว์เลี้ยง 
 ///// อะเซซัลเฟม โปแตสเซียมมีชื่ออื่นอีกไหม? ผลิตจากบริษัทอะไรบ้าง? ///// 
อะเซซัลเฟม โปแตสเซียม ที่จำหน่ายในประเทศไทย มีชื่อการค้า และบริษัทผู้ผลิต/ผู้จำหน่าย เช่น 
อนึ่ง ชื่อการค้าของสารนี้ ในต่างประเทศ เช่น Sweet One 
 ///// บรรณานุกรม ///// 
https://www.drugs.com/inactive/acesulfame-potassium-25.html  [2016,July23] 
https://en.wikipedia.org/wiki/Acesulfame_potassium  [2016,July23] 
http://www.sweetpoison.com/aspartame-sweeteners.html  [2016,July23] 
http://www.healthline.com/health/is-acesulfame-potassium-bad-for-me#3   [2016,July23] 
http://www.nutritionexpress.com/article+index/vitamins+supplements+a-z/showarticle.aspx?id=120  [2016,July23] 
file:///C:/Users/apai/Downloads/the_sunett_guide_sweetness.pdf  [2016,July23] 
file:///C:/Users/apai/Downloads/Sunett-Food-and-Pharma-Quality-information-pack.pdf  [2016,July23] 
http://www.fda.gov/Food/IngredientsPackagingLabeling/FoodAdditivesIngredients/ucm397725.htm#AceK  [2016,July23]
