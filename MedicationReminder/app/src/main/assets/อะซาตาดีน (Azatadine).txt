อะซาตาดีน (Azatadine)
 ///// บทนำ ///// 
ยาอะซาตาดีน(Azatadine หรือ  Azatadine maleate)เป็นยาต่อต้านสารฮีสตามีน/Histamine (ยาแก้แพ้)รุ่นที่ 1 (First-generation antihistamine)   ทางคลินิกใช้ยานี้เพื่อบำบัดรักษาอาการแพ้ต่างๆของร่างกาย เช่น  คัดจมูก  จาม  ผื่นคัน  ระคายตาจากการแพ้ รวมถึงอาการแพ้จากโรคหวัด 
ยาอะซาตาดีนสามารถก่อให้เกิดผลข้างเคียงเหมือนยาต้านฮีสตามีนอีกหลายตัวโดยทำให้มีอาการ  ง่วงนอน    อ่อนแรง  วิงเวียน   ปวดศีรษะ  ปากแห้ง  ผื่นคัน  ถึงแม้ยาอะซาตาดีนจัดว่าเป็นยาแก้แพ้ แต่ไม่ได้หมายความว่าผู้บริโภคจะไม่มีโอกาสแพ้ยาชนิดนี้  กรณีที่ใช้ยาอะซาตาดีน แล้วเกิดอาการหายใจไม่ออก/แน่นอึดอัด/หายใจลำบาก  ปาก-ลิ้น-คอ-ใบหน้าบวม รวมถึงเกิดอาการผื่นคันตามร่างกาย  นั่นเป็นสัญญาณเตือนให้ทราบว่า ผู้ป่วยแพ้ยาอะซาตาดีนเข้าแล้ว  หากพบเห็นเหตุการณ์ดังกล่าวต้องหยุดการใช้ยานี้ทันที และรีบพาผู้ป่วยมาพบแพทย์/มาโรงพยาบาลทันที/ฉุกเฉิน 
มีข้อควรระวังเพิ่มเติมเมื่อได้รับยาอะซาตาดีนที่ผู้บริโภค/ผู้ป่วยควรทราบ เช่น 
- กรณีพบอาการ วิงเวียน  มึนงง หลังใช้ยานี้ ห้ามมิให้ขับขี่ยวดยานพาหนะหรือทำงานที่เกี่ยวข้องกับเครื่องจักรด้วยจะเกิดอันตรายจากเกิดอุบัติเหตุได้ง่าย 
- ห้ามดื่มเครื่องดื่มประเภทแอลกอฮอล์ขณะที่ใช้ยานี้เพราะจะทำให้มีอาการ	  วิงเวียนมากยิ่งขึ้น 
- ห้ามใช้ยาอะซาตาดีนร่วมกับยาประเภท MAOIs เช่น  Isocarboxazid, Phenelzine,	  หรือ Tranylcypromine  ด้วยจะก่อให้เกิดอาการข้างเคียง(ผลข้างเคียง)รุนแรง  ทางคลินิกแนะนำให้หยุดใช้ยากลุ่ม MAOIs อย่างน้อย 14 วัน  จากนั้นจึงเริ่มใช้ยาอะซาตาดีน 
- ผู้ป่วยที่มีโรคประจำตัวดังต่อไปนี้ ต้องหลีกเลี่ยงการใช้ยาอะซาตาดีน เช่น ต้อหิน  ด้วยตัวยาชนิดนี้จะก่อให้เกิดความดันตาสูงเพิ่มขึ้น  ผู้ป่วยที่มีแผลในกระเพาะ	  อาหาร  ผู้ที่มีภาวะต่อมลูกหมากโต  ผู้ที่มีภาวะปัสสาวะขัด  ผู้ป่วยต่อมไทรอยด์เป็นพิษ  ผู้ป่วยโรคความดันโลหิตสูง  ผู้ป่วยด้วยโรคหัวใจชนิดต่างๆ  ผู้ป่วยด้วยโรคหืด 
- การใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร จะต้องผ่านความเห็นของแพทย์เท่านั้น 
- การใช้ยานี้กับผู้สูงอายุ จะต้องระมัดระวังอย่างมาก  ด้วยผู้ป่วยกลุ่มนี้มีความเสี่ยงต่อการเกิดผลข้างเคียงจากยานี้ได้มากกว่าผู้ป่วยกลุ่มอื่น 
- รับประทานยานี้ตรงตามขนาดที่แพทย์แนะนำ  *หากรับประทานยานี้เกินขนาดให้สังเกตจากอาการดังต่อไปนี้  เช่น  ง่วงนอนมาก  รู้สึกสับสน  อ่อนเพลีย  ได้ยินเสียงในหู/หูอื้อ  	 ตาพร่า   รูม่านตาขยาย  ปากแห้ง  ใบหน้าแดง  มีไข้  ตัวสั่น  นอนไม่หลับ  	  ประสาทหลอน  หรืออาจเกิดอาการชัก  หากเกิดเหตุการณ์ดังกล่าว ให้รีบมาโรงพยาบาลทันที/ฉุกเฉิน 
อนึ่ง การใช้ยาอะซาตาดีนมักจะถูกใช้ตามอาการแพ้ที่เกิดขึ้น  การใช้ยานี้เพียงระยะสั้นๆก็เพียงพอต่อการรักษา  ซึ่งเราสามารถพบเห็นการจัดจำหน่ายยานี้ในต่าง ประเทศภายใต้ชื่อการค้าว่า “Optimine” 
 
 ///// อะซาตาดีนมีสรรพคุณ(คุณสมบัติ)อย่างไร? ///// 
ยาอะซาตาดีนมีสรรพคุณ/ข้อบ่งใช้ เช่น 
- บำบัดป้องกันรักษาอาการแพ้ต่างๆ เช่น อาการแพ้จาก  โรคหวัด  คัดจมูจาม   ระคายเคืองตาจากการแพ้   รวมถึงมีผื่นคันตามผิวหนัง 
 
 ///// อะซาตาดีนมีกลไกการออกฤทธิ์อย่างไร? ///// 
ตัวยาอะซาตาดีน มีกลไกการออกฤทธิ์ต่อต้านสารฮีสตามีน (Antihistamine) รวมถึงแสดงฤทธิ์เป็น Anticholinergic(ต้านสาร Acetylcholine)  และ Antiserotonin (ต้านสาร Serotonin) ทำให้ลดการหลั่งสารดังกล่าวที่เป็นสารสื่อประสาทที่กระตุ้นให้เกิดอาการแพ้ของร่างกาย  ด้วยกลไกเหล่านี้ จึงทำให้ยาอะซาตาดีนมีสรรพคุณลดอาการแพ้ต่างๆได้ตามสรรพคุณ 
 
 ///// อะซาตาดีนมีรูปแบบการจัดจำหน่ายอย่างไร? ///// 
ยาอะซาตาดีนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Azatadine ขนาด 1 มิลลิกรัม/เม็ด 
 
 ///// อะซาตาดีนมีขนาดรับประทานอย่างไร? ///// 
ยาอะซาตาดีนมีขนาดรับประทาน เช่น 
- ผู้ใหญ่และเด็กอายุมากกว่า 13ปี: รับประทานยาครั้งละ 1 มิลลิกรัม วันละ 2 ครั้ง เช้า-เย็น หากจำเป็น แพทย์จะปรับขนาดรับประทานเป็นครั้งละ 2 มิลลิกรัม 
- เด็กอายุ 6–12 ปี:  รับประทานยาครั้งละ 0.5–1 มิลลิกรัม วันละ 2 ครั้ง เช้า-เย็น 
- เด็กอายุต่ำกว่า 6 ปี: ห้ามใช้ยานี้ 
อนึ่ง: 
- สามารถรับประทานยานี้ก่อนหรือหลังอาหารก็ได้ 
- กรณีที่มีอาการไม่สบายในท้องหลังรับประทานยาอะซาตาดีน ให้ปรับเปลี่ยนการรับประทานยานี้เป็นหลังอาหาร หรือรับประทานพร้อมนม เพื่อช่วยบรรเทาอาการไม่สบายในท้องดังกล่าว 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะซาตาดีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น ต้อหิน  แผลในกระเพาะอาหาร  ต่อมลูกหมากโต  ปัสสาวะขัด  รวมทั้งกำลังกินยา/ใช้ยาอะไรอยู่ เพราะยาอะซาตาดีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาอะซาตาดีน สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มปริมาณยาเป็น 2 เท่า 
แต่อย่างไรก็ดี การลืมรับประทานยาอะซาตาดีนอาจก่อให้เกิดอาการถอนยาตามมา 
 
 ///// อะซาตาดีนมีผลไม่พึงประสงค์อย่างไร? ///// 
ยาอะซาตาดีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร: เช่น  มีอาการ  ท้องเสีย  คลื่นไส้   ปวดท้อง  ปากแห้ง 
- ผลต่อระบบประสาท:  เช่น  ง่วงนอน  ปวดศีรษะ  วิงเวียน  ความตื่นตัวน้อยลง/ซึม 
- ผลต่อระบบทางเดินปัสสาวะ:   เช่น  ปัสสาวะไหลช้า  ปัสสาวะขัด 
- ผลต่อระบบทางเดินหายใจ:  เช่น  มีเมือก/ เสมหะ ขับออกในหลอดลมมากขึ้น  คออักเสบ 
- ผลต่อระบบกล้ามเนื้อและกระดูก:  เช่น  ปวดข้อ 
- ผลต่อระบบการเผาผลาญพลังงานของร่างกาย:   เช่น  หิวอาหารบ่อย  น้ำหนักตัวเพิ่มขึ้น 
- ผลต่อระบบเลือด:   เช่น  กดการทำงานของไขกระดูก/กดไขกระดูก   เม็ดเลือดแดงจาง/โลหิตจาง 
- ผลต่อระบบหัวใจและหลอดเลือด:   เช่น ความดันโลหิตต่ำ  หัวใจเต้นเร็ว  
ชีพจรเต้นผิดปกติ 
- ผลต่อสภาพจิตใจ:    เช่น  กระสับกระส่าย 
- ผลต่อตา:   เช่น  การมองเห็นภาพไม่ชัดเจน 
 
 ///// มีข้อควรระวังการใช้อะซาตาดีนอย่างไร? ///// 
มีข้อควรระวังการใช้ยาอะซาตาดีน เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และต้องใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีเม็ดยาเปลี่ยน 
- ห้ามใช้ยานี้กับสตรีมีครรภ์  สตรีในภาวะให้นมบุตร นอกจากมีคำสั่งแพทย์ 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาล โดยไม่ต้องรอถึงวันแพทย์นัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอะซาตาดีนด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตาม ข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยา ก่อนซื้อยาใช้เองเสมอ 
 
 ///// อะซาตาดีนมีปฏิกิริยาระหว่างยากับยาตัวอื่นอย่างไร? ///// 
ยาอะซาตาดีนมีปฏิกิริยาระหว่างยากับยาตัวอื่น เช่น 
- ห้ามใช้ยาอะซาตาดีนร่วมกับ ยากลุ่มMAOIs  ด้วยจะทำให้เกิดอาการข้างเคียงรุนแรงจากยาทั้ง 2 กลุ่มตามมา 
- ห้ามรับประทานยาอะซาตาดีนร่วมกับเครื่องดื่มที่มีแอลกอฮอล์เป็นส่วนประกอบ  
ด้วยจะทำให้เกิดอาการวิงเวียนมากขึ้น 
- ห้ามใช้ยาอะซาตาดีนร่วมกับ ยาDiphenhydramine  ด้วยจะทำให้มีอาการ
ง่วงนอน  ตาพร่า  เหงื่อออกน้อยลง  เป็นลมแดดได้ง่าย  ใบหน้าแดง  ปัสสาวะลำบาก/ปัสสาวะขัด   เป็นตะคริวที่ท้อง  ท้องผูก   ชีพจรเต้นผิดปกติ 
- หลีกเลี่ยงการใช้ยาอะซาตาดีนร่วมกับยาTramadol  ด้วยจะทำให้เกิดภาวะวิงเวียน  ง่วงนอน  รู้สึกสับสน  การครองสติทำได้ลำบาก 
 
 ///// ควรเก็บรักษาอะซาตาดีนอย่างไร? ///// 
ควรเก็บยาอะซาตาดีนภายใต้อุณหภูมิ 2-30 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// อะซาตาดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะซาตาดีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Glutazine, Zadine, Zadine-maxi 
 ///// บรรณานุกรม ///// 
http://www.emedicinehealth.com/drug-azatadine/article_em.htm#whatis[2017,July1] 
https://www.drugbank.ca/drugs/DB00719[2017,July1] 
http://www.mims.com/thailand/drug/info/azatadine/?type=brief&amp;mtype=generic[2017,July1] 
https://www.drugs.com/drug-interactions/azatadine.html#T[2017,July1]
