ซูแกมมาเดกซ์ (Sugammadex)
 ///// บทนำ ///// 
ยาซูแกมมาเดกซ์ (Sugammadex หรือ Sugammadex sodium หรือ Sugammadex Na) เป็นยาที่ช่วยฟื้นสภาพของกล้ามเนื้ออันเนื่องมาจากผู้ป่วยได้รับยาคลายกล้ามเนื้อ/ยาหย่อนกล้ามเนื้อ  ยาซูแกมมาเดกซ์มักจะใช้กับผู้ป่วยหลังการผ่าตัดเพื่อทำให้กล้ามเนื้อของร่างกายกลับมาทำหน้าที่ได้ปกติเหมือนเดิม 
ก่อนที่จะใช้ยาชนิดนี้/ยานี้แพทย์จะต้องประเมินสภาพร่างกายของผู้ป่วยว่า มีประวัติแพ้ยาชนิดนี้หรือไม่  มีโรคประจำตัวอะไรบ้างที่เป็นอุปสรรคต่อการใช้ยาซูแกมมาเดกซ์ เช่น โรคตับ  โรคไต  มีภาวะเลือดออกตามร่างกาย หรือเป็นผู้ที่มีระดับเกล็ดเลือดต่ำ หรือมีโรคระบบทางเดินหายใจหรือไม่ 
รูปแบบเภสัชภัณฑ์ของยาซูแกมมาเดกซ์ เป็นแบบยาฉีด  ขณะตัวยาเข้าสู่กระแสเลือดจะไม่มีการเปลี่ยนแปลงโครงสร้างทางเคมีแต่อย่างใด และจัดว่าเป็นยาที่ออกฤทธิ์
ได้เร็ว โดยจะเริ่มออกฤทธิ์เมื่อผู้ป่วยได้รับยานี้ไม่ถึง 3 นาที  ร่างกายจะขับยาชนิดนี้ทิ้งไป
กับปัสสาวะเสียเป็นส่วนมาก 
ตัวยาซูแกมมาเดกซ์สามารถทำให้ประสิทธิภาพของยาเม็ดคุมกำเนิดลดลง ดังนั้นสตรีที่ใช้ยาเม็ดคุมกำเนิด และได้รับยาซูแกมมาเดกซ์มาภายใน 7 วัน หากมีเพศสัมพันธ์ควรต้องใช้ถุงยางอนามัยชายร่วมด้วย 
อาการข้างเคียง(ผลข้างเคียง)ของยาซูแกมมาเดกซ์ที่พบบ่อยได้แก่  หัวใจเต้นช้า  คลื่นไส้ อาเจียน  ปวดศีรษะ  ปวดตามร่างกาย  กรณีเหล่านี้ผู้ป่วยสามารถขอคำแนะนำจากแพทย์เพื่อสั่งยาบรรเทาอาการดังกล่าวได้ 
ทางคลินิกมักใช้ตัวยาซูแกมมาเดกซ์เพื่อคืนสภาพของกล้ามเนื้อหลังจากผู้ป่วยได้รับยาหย่อนกล้ามเนื้อ อย่างเช่น Rocuronium หรือ Vecuronium แต่ไม่นิยมใช้กับยาหย่อนกล้ามเนื้อตัวอื่นๆ  ขนาดและปริมาณการใช้ยาซูแกมมาเดกซ์ไม่ได้ขึ้นกับปริมาณยาคลายกล้ามเนื้อ/ยาหย่อนกล้ามเนื้อที่ผู้ป่วยได้รับ แต่แพทย์จะคำนวณจากน้ำหนักตัวของผู้ป่วย 
ด้วยเป็นลักษณะของยาฉีด จึงทำให้เราพบเห็นการใช้ยาซูแกมมาเดกซ์ แต่ในสถานพยาบาลเท่านั้น ซึ่งคณะกรรมการอาหารและยาของไทยได้กำหนดให้ยาซูแกมมาเดกซ์เป็นยาควบคุมพิเศษที่ต้องใช้ภายใต้คำสั่งแพทย์แต่เพียงผู้เดียว 
 
 ///// ซูแกมมาเดกซ์มีสรรพคุณ(คุณสมบัติ)อย่างไร? ///// 
ยาซูแกมมาเดกซ์มีสรรพคุณ/ข้อบ่งใช้ เช่น 
- เป็นยาสำหรับฟื้นสภาพกล้ามเนื้อให้กลับมาเป็นปกติหลังจากได้รับยาหย่อนกล้ามเนื้อประเภท Nondepolarizing neuromuscular blocker 
 
 ///// ซูแกมมาเดกซ์กลไกการออกฤทธิ์อย่างไร? ///// 
ยาซูแกมมาเดกซ์ มีกลไกการออกฤทธิ์โดย ตัวยาจะเข้ารวมตัวกับยาหย่อนกล้ามเนื้อที่ผู้ป่วยได้รับ เช่น Rocuronium หรือ Vecuronium ทำให้ได้เป็นสารประกอบที่ไม่สามารถออกฤทธิ์คลายกล้ามเนื้อได้  เมื่อปริมาณยาหย่อนกล้ามเนื้อในรูปของสารออกฤทธิ์ลดจำนวนลง จึงส่งผลให้กล้ามเนื้อลายค่อยๆฟื้นสภาพ และกลับมาทำงานได้อย่างปกติ 
 
 ///// ซูแกมมาเดกซ์มีรูปแบบการจัดจำหน่ายอย่างไร? ///// 
ยาซูแกมมาเดกซ์มีรูปแบบการจัดจำหน่าย เช่น 
- ยาฉีดที่มีส่วนประกอบของตัวยา Sugammadex ขนาด 100 มิลลิกรัม/มิลลิลิตร 
 
 ///// ซูแกมมาเดกซ์มีขนาดการบริหารยาอย่างไร? ///// 
ยาซูแกมมาเดกซ์มีขนาดการบริหารยา/ใช้ยา เช่น 
- ผู้ใหญ่อายุมากกว่า17ปี: ฉีดยาเข้าหลอดเลือดดำขนาด 2 หรือ 4 มิลลิกรัม/น้ำหนักตัว 1 กิโลกรัม  แพทย์จะมีเกณฑ์กำหนดขนาดการใช้ยาที่เหมาะสมกับผู้ป่วยเป็นรายบุคคลไป กรณีที่ต้องการฟื้นสภาพกล้ามเนื้อหลังการใช้ยา Rocuronium ทันที แพทย์อาจให้ยาซูแกมมาเดกซ์ได้สูงถึง 16 มิลลิกรัม/น้ำหนักตัว 1 กิโลกรัมเพียงครั้งเดียว  ขนาดการใช้ยาที่สูงแบบนี้จะใช้ฟื้นสภาพกล้ามเนื้อกับผู้ป่วยที่ได้รับยา Rocuronium เท่านั้น  ห้ามนำมาใช้กับผู้ป่วยที่ได้รับยา Vecuronium 
- เด็กอายุ 2–17 ปี:	ฉีดยาเข้าหลอดเลือดดำโดยตรงขนาด 2 มิลลิกรัม/น้ำหนักตัว 1 กิโลกรัม 
- เด็กอายุต่ำกว่า2ปี: ขนาดการใช้ยาขึ้นกับดุลพินิจของแพทย์เป็นกรณีๆไป 
อนึ่ง: 
- การเตรียมยาซูแกมมาเดกซ์ก่อนฉีด สามารถเจือจางตัวยาด้วย 0.9% Sodium chloride หรือ 5% Dextrose โดยทำตามขั้นตอนที่ระบุในเอกสารกำกับยา 
- หลังได้รับยาซูแกมมาเดกซ์ แพทย์จะประเมินสภาพร่างกายของผู้ป่วยจนแน่ใจว่าปลอดภัย และกล้ามเนื้อกลับมาทำงานได้เป็นปกติ จึงนำผู้ป่วยออกจากห้องผ่าตัด 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาซูแกมมาเดกซ์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาซูแกมมาเดกซ์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// ซูแกมมาเดกซ์มีผลไม่พึงประสงค์อย่างไร? ///// 
ยาซูแกมมาเดกซ์สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้อาเจียน  ปวดท้อง  ท้องอืด  ปากแห้ง 
- ผลต่อระบบการเผาผลาญพลังงานของร่างกาย: เช่น แคลเซียมในเลือดต่ำ 
- ผลต่อระบบประสาท: เช่น การรับรสผิดปกติ  ปวดศีรษะ  วิงเวียน  เกิดภาวะหย่อนรับรู้ร้อนเย็น 
- ผลต่อกล้ามเนื้อ: เช่น  ปวดกล้ามเนื้อ 
- ผลต่อสภาพจิตใจ: เช่น นอนไม่หลับ   วิตกกังวล   กระสับกระส่าย  ซึม 
- ผลต่อระบบเลือด: เช่น ระดับเม็ดเลือดแดงต่ำ  เลือดออกใต้ผิวหนัง  โลหิตจาง 
- ผลต่อผิวหนัง: เช่น มีอาการผื่นคัน  มีลักษณะผิวหนังแดง 
- ผลต่อระบบทางเดินหายใจ: เช่น   เจ็บคอหอย  ไอ  หายใจขัด  ปอดบวมน้ำ  หยุดหายใจ 
- ผลต่อหัวใจ: เช่น คลื่นไฟฟ้าหัวใจผิดปกติ  ความดันโลหิตสูงหรือไม่ก็ต่ำ  หัวใจเต้นเร็วหรือไม่ก็หัวใจเต้นช้า   หัวใจเต้นผิดจังหวะ 
 
 ///// มีข้อควรระวังการใช้ซูแกมมาเดกซ์อย่างไร? ///// 
มีข้อควรระวังการใช้ยาซูแกมมาเดกซ์ เช่น 
- ห้ามใช้กับผู้ที่มีประวัติแพ้ยาชนิดนี้ 
- ห้ามใช้กับผู้ป่วยที่ต้องได้รับการล้างไตด้วยการฟอกไตเป็นประจำ 
- ห้ามใช้กับผู้ป่วยที่มีค่าครีอะตินีนเคลียรานซ์ (Creatinine clearance) น้อยกว่า 
30 มิลลิลิตร/นาที 
- ระวังการใช้ยานี้กับผู้ที่มีเกล็ดเลือดต่ำกว่าปกติ  รวมถึงผู้ป่วยโรคตับ 
- หลีกเลี่ยงการใช้ยาซูแกมมาเดกซ์เพื่อคืนสภาพการหย่อนกล้ามเนื้อจากการใช้ยา Suxamethonium chloride, Benzylisoquinolinium 
- ปฏิบัติตัวตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาซูแกมมาเดกซ์ด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ซูแกมมาเดกซ์มีปฏิกิริยาระหว่างยากับยาตัวอื่นอย่างไร? ///// 
ยาซูแกมมาเดกซ์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาซูแกมมาเดกซ์ร่วมกับยาAnisindione  ด้วยทำให้เวลาในการแข็งตัวของเลือดยาวนานขึ้น  กรณีเกิดบาดแผลผู้ป่วยจะสูญเสียเลือดได้มากกว่าปกติ 
- หลีกเลี่ยงการใช้ยาซูแกมมาเดกซ์ร่วมกับยาToremifene  ด้วยจะรบกวนการทำงานของยาซูแกมมาเดกซ์ด้อยประสิทธิภาพลง 
- ห้ามใช้ยาซูแกมมาเดกซ์ร่วมกับยาเม็ดคุมกำเนิด เช่น Levonorgestrel  เพราะอาจทำให้เลือดประจำเดือนมาผิดปกติ หรือเสี่ยงต่อการตั้งครรภ์ตามมา 
 
 ///// ควรเก็บรักษาซูแกมมาเดกซ์อย่างไร? ///// 
ควรเก็บยาซูแกมมาเดกซ์ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และหยิบใช้ยาที่จะหมดอายุก่อนเสมอ (first in-first out) 
 
 ///// ซูแกมมาเดกซ์มีชื่ออื่นอีกไหม? ผลิตจากบริษัทอะไรบ้าง? ///// 
ยาซูแกมมาเดกซ์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/bridion/?type=brief [2018,May12] 
http://www.mims.com/thailand/drug/info/sugammadex/?type=brief&amp;mtype=generic [2018,May12] 
https://www.drugs.com/dosage/sugammadex.html [2018,May12] 
https://www.drugs.com/dosage/sugammadex.html [2018,May12] 
https://en.wikipedia.org/wiki/Sugammadex [2018,May12]
