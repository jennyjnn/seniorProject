ควินิน (Quinine)
 ///// บทนำ ///// 
ยาควินิน (Quinine) เป็นสารประเภทอัลคาลอยด์ (Alkaloid, สารประกอบชนิดหนึ่งที่มีในพืช  มีหน้าที่ช่วยการเจริญเติบโตและเป็นสารป้องกันแมลงของพืช) สกัดได้จากเปลือกของต้นซิงโคนา (Cinchona tree) มีฤทธิ์ต่อต้านเชื้อมาลาเรีย/ไข้จับสั่น และมีพิษต่อร่างกายมากกว่ายา Chloro quine ยาควินินในรูปแบบของยารับประทานสามารถดูดซึมได้อย่างรวดเร็วจากระบบทางเดินอาหาร ปริมาณตัวยาจะเพิ่มในกระแสเลือดได้สูงสุดโดยใช้เวลาไม่เกิน 1 - 3 ชั่วโมง ตัวยาส่วนมากจะจับกับพลาสมาโปรตีนและสามารถซึมผ่านรกได้เป็นอย่างดี แต่จะซึมผ่านเข้าหลอดเลือดของสมองได้เพียงเล็กน้อย ตับจะคอยเปลี่ยนแปลงโครงสร้างของยาควินินอย่างต่อเนื่องก่อนที่จะถูกร่างกายกำจัดทิ้งไปกับปัสสาวะโดยใช้เวลาถึงประมาณ 10 ชั่วโมงเป็นอย่างต่ำ 
ตัวยาควินินเคยนำไปใช้ในพื้นที่ที่มีการดื้อยา Chloroquine หรือดื้อยา Mefloquine ที่ใช้รักษาโรคมาลาเรียที่มีต้นเหตุจากเชื้อชนิด P.falciparum (Plasmodium falciparum) และค้นพบจนได้ข้อ สรุปทางคลินิกว่า ยาควินินในรูปแบบของยาฉีดจะถูกนำมาใช้เมื่อผู้ป่วยมีอาการติดเชื้อมาลาเรียในระยะรุนแรง และไม่สามารถรับประทานยาทุกชนิดรวมถึงยาต้านมาลาเรียได้เองเพราะอยู่ในภาวะโคม่าหรือกำลังมีอาการชักหรืออยู่ในภาวะอาเจียนอย่างหนัก สำหรับการติดเชื้อมาลาเรียประเภทที่อาการไม่รุนแรงนักและผู้ป่วยรับประทานได้ แพทย์ก็สามารถใช้ยาควินินชนิดรับประทานกับผู้ป่วยได้ 
บ่อยครั้งที่แพทย์จะใช้ยาควินินร่วมกับยาอื่นเช่น Pyrimethamine หรือ Sulfadoxine (ยาชนิดหนึ่งในกลุ่มยา Sulfonamide) หรือยา Tetracycline ร่วมในการรักษามาลาเรีย 
ยาควินินเป็นยาที่ใช้ได้ทั้งกับผู้ใหญ่และเด็ก แต่ก็มีข้อควรทราบของผลข้างเคียงบางประการที่อาจเกิดขึ้นและต้องเฝ้าระวังกล่าวคือ ควินินอาจเป็นเหตุให้เกิดภาวะเลือดออกง่ายที่สังเกตได้จากมีเลือดออกตามซอกเหงือกของผู้ป่วยขณะใช้ยานี้ นอกจากนี้ควินินยังสามารถทำอันตรายต่อไตได้อีกด้วย 
ก่อนการได้รับยาควินินผู้ป่วยมักจะได้รับคำถามจากแพทย์หลายคำถามอย่างเช่น 
- มีประวัติแพ้ยาควินินหรือแพ้ยาตัวใดอยู่บ้างหรือไม่ 
- รับประทานยาต้านการแข็งตัวของเลือดหรือเป็นผู้ที่มีภาวะเลือดออกง่ายอยู่ก่อนหรือไม่ 
- อยู่ในภาวะตั้งครรภ์หรือภาวะให้นมบุตรหรือไม่ 
- มีโรคประจำตัวใดบ้างเช่น โรคหัวใจ โรคไต โรคของกล้ามเนื้อ โรคซึมเศร้า หรือมีภาวะน้ำตาลในเลือดต่ำ ระดับโพแทสเซียมในเลือดต่ำ เป็นโรคลมชัก หรือป่วยด้วยโรค/ภาวะขาดเอนไซม์จีซิกพีดี/G6PD หรือไม่ 
โดยหลังจากแพทย์สั่งจ่ายควินินให้กับผู้ป่วย การรับประทานยานี้จะต้องปฏิบัติตามคำแนะนำของแพทย์/เภสัชกรจากสถานพยาบาลอย่างเคร่งครัดเช่น 
- ควรรับประทานยาควินินพร้อมอาหารเพื่อลดอาการไม่สบายท้อง 
- ห้ามรับประทานยาควินินพร้อมกับยาลดกรดที่มีเกลืออลูมิเนียม (Aluminium เช่น Alumi nium hydroxide) หรือเกลือแมกนีเซียม (เช่น Maalox) เป็นองค์ประกอบ แต่อาจรับประทานยาควินินประมาณ 1 ชั่วโมงก่อนรับประทานยาลดกรดหรือรับประทานยาควินินหลังรับประทานยาลดกรดประมาณ 2 ชั่วโมงอย่างต่ำ 
- ห้ามปรับขนาดรับประทานยานี้ด้วยตนเอง ควรรับประทานยานี้ตรงเวลาถูกขนาดครบกำหนด และเป็นไปตามคำแนะนำของแพทย์ผู้รักษาอย่างเคร่งครัด 
- ยาควินินอาจทำให้ผู้รับประทานเกิดอาการวิงเวียน ง่วงนอน จึงควรหลีกเลี่ยงการขับขี่ยวดยานพาหนะใดๆหรือการทำงานกับเครื่องจักรเพราะอาจเกิดอุบัติเหตุได้ง่าย 
- ยาควินินจะทำให้เกล็ดเลือดในร่างกายต่ำ ผู้ป่วยควรหลีกเลี่ยงกิจกรรมที่เสี่ยงต่อการบาดเจ็บหรือเกิดแผลเลือดออกง่าย 
- ผู้ป่วยสูงอายุที่ใช้ยานี้อาจเกิดผลข้างเคียงได้มากกว่าผู้ป่วยกลุ่มอื่น 
- กรณีใช้ยานี้ไปแล้ว 1 - 2 วันอาการไม่ดีขึ้นหรือกลับแย่ลงเช่น กลับมามีไข้ใหม่ หากพบอาการแบบนี้ให้รีบนำตัวผู้ป่วยมาพบแพทย์/มาโรงพยาบาลโดยเร็วไม่ต้องรอจนถึงวันนัด 
- กรณีที่ได้รับยานี้เกินขนาดควรต้องรีบนำผู้ป่วยส่งโรงพยาบาลทันที/ฉุกเฉิน ซึ่งสังเกตได้จากอาการที่เกิดขึ้นกับผู้ป่วยอาทิ ได้ยินเสียงในหู/หูอื้อ การได้ยินเสียงแย่ลง บางคนอาจทำให้เกิดหูหนวกแบบถาวร การมองเห็นผิดปกติและมีภาวะตาบอดกลางคืน เกิดความดันโลหิตต่ำ มีอาการเจ็บหน้าอกคล้ายกล้ามเนื้อหัวใจขาดเลือด หัวใจเต้นผิดจังหวะ มีภาวะน้ำตาลในเลือดต่ำ ปวดท้อง คลื่นไส้ อาเจียน และท้องเสีย 
- ไม่แนะนำให้ใช้ยาควินินเป็นยาป้องกันมาลาเรีย 
ทั้งนี้องค์การอนามัยโลกได้ระบุให้ยาควินินเป็นยาจำเป็นขั้นพื้นฐานของสถานพยาบาลที่ควรมีสำรองเพื่อให้บริการกับผู้ป่วย สำหรับประเทศไทยโดยคณะกรรมการอาหารและยาได้กำหนดให้ยาควินินอยู่ในบัญชียาหลักแห่งชาติเป็นที่เรียบร้อยแล้ว 
 ///// ควินินมีสรรพคุณ (คุณสมบัติ) อย่างไร? ///// 
ยาควินินมีสรรพคุณ/ข้อบ่งใช้บำบัดรักษาโรคมาลาเรียที่มีอาการไม่รุนแรง 
 ///// ควินินมีกลไกการออกฤทธิ์อย่างไร? ///// 
กลไกการออกฤทธิ์ของยาควินินคือ ตัวยาจะออกฤทธิ์รบกวนการสังเคราะห์กรดนิวคลีอิก (Nucleic acid, สารเกี่ยวข้องกับสารพันธุกรรมของเชื้อมาลาเรีย) พร้อมกับรบกวนการทำงานของระบบการดำรงชีวิตของเชื้อมาลาเรียที่เรียกว่า Lysosomal function ส่งผลให้เชื้อมาลาเรียหยุดการเจริญเติบโต ไม่สามารถแพร่พันธุ์และตายลงในที่สุด 
 ///// ควินินมีรูปแบบการจัดจำหน่ายอย่างไร? ///// 
ยาควินินมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 260 และ 300 มิลลิกรัม/เม็ด 
- ยาแคปซูลชนิดรับประทาน ขนาด 200, 324 และ 325 มิลลิกรัม/แคปซูล 
- ยาฉีด ขนาด 600 มิลลิกรัม/2 มิลลิลิตร 
 ///// ควินินมีขนาดรับประทานอย่างไร? ///// 
ขนาดการใช้ยาควินินชนิดฉีดอยู่ในดุลพินิจของแพทย์ผู้รักษาเป็นกรณีไป ในบทความนี้ขอยก ตัวอย่างขนาดยาควินินเฉพาะชนิดรับประทานโดยมีขนาดรับประทานเช่น 
- ผู้ใหญ่ที่มีอายุตั้งแต่ 16 ปีขึ้นไป: รับประทานครั้งละ 648 มิลลิกรัมทุกๆ 8 ชั่วโมงเป็นเวลา 7 วัน กรณีที่มีการติดเชื้อมาลาเรียที่ดื้อต่อยา Chloroquine แพทย์อาจพิจารณาให้ยาอื่นร่วมในการรักษาเช่น Doxycycline, Tetracycline , Clindamycin และ Primaquine ร่วมด้วย 
- เด็กและผู้ที่มีอายุต่ำกว่า 16 ปีลงมา: รับประทานยา 8.3 มิลลิกรัม/น้ำหนักตัว 1 กิโลกรัมวันละ 3 ครั้งเป็นเวลา 3 - 7 วันโดยขึ้นอยู่กับดุลยพินิจของแพทย์ แพทย์อาจพิจารณาใช้ยาอื่นร่วมในการรักษาเช่น Primaquine, Clindamycin, Tetracycline และ Doxycycline 
*อนึ่งแพทย์จะไม่ใช้ยา Tetracycline และ Doxycycline ร่วมกับยาควินินรักษามาลาเรียกับเด็กที่มีอายุต่ำกว่า 8 ปีลงไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาควินิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาควินินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาควินินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาควินินตรงเวลา 
 ///// ควินินมีผลไม่พึงประสงค์อย่างไร? ///// 
ยาควินินอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น 
- ผลต่อระบบเลือด: เช่น เกิดภาวะเกล็ดเลือดต่ำ/Thrombocytopenia, เม็ดเลือดขาวต่ำ/Neutro penia, จุดเลือดออกที่ผิวหนัง/Purpura, ลิ่มเลือดในหลอดเลือด/Thrombotic และกลุ่มอาการเลือดออกจากเกล็ดเลือดต่ำที่ก่อให้เกิดไตวาย/Thrombocytopenic purpura-hemolytic uremic syndrome 
- ผลต่อผิวหนัง: เกิดผื่นคัน ผิวหนังบวมแดง 
- ผลต่อระบบทางเดินอาหาร: เช่น ปวดท้อง คลื่นไส้ อาเจียน ท้องเสีย และรู้สึกไม่สาบายในช่องท้อง 
- ผลต่อการทำงานของไต: เช่น เกิดภาวะไตวาย 
- ผลต่อระบบหายใจ: เช่น มีอาการหอบหืด มีเสียงวี๊ดขณะหายใจ ไอ อาจไอแห้งๆ 
- ผลต่อระบบการมองเห็น: เช่น ตาพร่าหรือถึงขั้นมองไม่เห็น การแยกสีผิดปกติ 
- ผลต่อระบบประสาท: เช่น มีภาวะหูดับ กระสับกระส่าย รู้สึกสับสน วิงเวียน หนังตากระตุก 
- ผลต่อระบบการเผาผลาญพลังงานของร่างกาย: เช่น เกิดภาวะน้ำตาลในเลือดต่ำ การขาดสมดุลของเกลือแร่/อิเล็กโทรไลต์/Electrolyte ในร่างกาย 
 ///// มีข้อควรระวังการใช้ควินินอย่างไร? ///// 
มีข้อควรระวังการใช้ยาควินินเช่น 
- ห้ามใช้กับผู้ที่แพ้ยาควินิน 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามปรับขนาดรับประทานหรือหยุดการใช้ยานี้ด้วยตนเอง 
- ห้ามใช้ยาที่สภาพเปลี่ยนแปลงไปจากเดิม 
- ระวังการเกิดภาวะน้ำตาลในเลือดต่ำ (Hypoglycemia) ขณะใช้ยาควินิน 
- ระวังการเกิดอาการ Cinchonism ซึ่งจะแสดงอาการเช่น เหงื่อออกมาก ได้ยินเสียงในหู/หูอื้อ สูญเสียการได้ยิน/หูดับ ตาพร่า รู้สึกสับสน ปวดศีรษะ ปวดท้อง เกิดผื่นคัน หากพบอาการเหล่านี้ต้อง รีบหยุดใช้ยานี้ แล้วรีบนำตัวผู้ป่วยพบแพทย์โดยเร็วโดยไม่ต้องรอถึงวันนัด 
- หลังใช้ยานี้แล้วอาการไม่ดีขึ้นภายใน 1 - 2 วันต้องนำผู้ป่วยกลับมาโรงพยาบาลเพื่อแพทย์พิจารณาปรับแนวทางการรักษา 
- ปฏิบัติตามคำแนะนำของแพทย์อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาควินินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เอง 
 ///// ควินินมีปฏิกิริยาระหว่างยากับยาตัวอื่นอย่างไร? ///// 
ยาควินินมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาควินินร่วมกับยา Ritonavir ด้วยการใช้ร่วมกัน อาจทำให้ระดับยาควินินในเลือดเพิ่มสูงจนก่อให้เกิดอาการข้างเคียงต่างๆตามมา หากจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นรายบุคคลไป 
- หลีกเลี่ยงการใช้ยาควินินร่วมกับยา Quinidine ด้วยจะทำให้เกิดภาวะหัวใจเต้นผิดจังหวะตามมา และก่อให้เกิดอันตรายต่อผู้ป่วยอย่างรุนแรง 
- ห้ามใช้ยาควินินร่วมกับยา Rifampin ด้วยจะทำให้ระดับยาควินินในเลือดลดต่ำลง และส่งผลให้ประสิทธิภาพของการรักษามาลาเรียด้อยลงไป 
 ///// ควรเก็บรักษาควินินอย่างไร? ///// 
ควรเก็บยาควินินที่อุณหภูมิ 20 - 25 องศาเซลเซียส(Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ควินินมีชื่ออื่นอีกไหม? ผลิตจากบริษัทอะไรบ้าง? ///// 
ยาควินินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://apps.who.int/medicinedocs/en/d/Jh2922e/2.5.2.html  [2016,Feb13] 
http://www.drugs.com/cdi/quinine.html  [2016,Feb13] 
https://en.wikipedia.org/wiki/Quinine  [2016,Feb13] 
http://drug.fda.moph.go.th:81/nlem.in.th/medicine/essential/list/99#item-8677  [2016,Feb13] 
http://www.mims.com/Thailand/drug/info/Quinine%20GPO/  [2016,Feb13] 
http://www.drugs.com/drug-interactions/quinine-index.html?filter=3&amp;generic_only=  [2016,Feb13]
