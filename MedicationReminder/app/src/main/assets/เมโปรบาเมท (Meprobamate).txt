เมโปรบาเมท (Meprobamate)
 ///// บทนำ ///// 
ยาเมโปรบาเมท (Meprobamate) เป็นสารประกอบประเภท คาร์บาเมต (Carbamate)  ทางคลินิกใช้เป็นยาบรรเทาอาการวิตกกังวล (Anxiolytic) และอาการนอนไม่หลับ(Insomnia) โดยมีระยะเวลาของการใช้ยานี้พียงสั้นๆ  รูปแบบยาแผนปัจจุบันของยานี้เป็นยาชนิดรับประทาน  ยาเมโปรบาเมทถูกดูดซึมได้ดีจากระบบทางเดินอาหาร   ภายหลังการดูดซึม ตัวยาจะเข้าสู่กระแสเลือดและมีความเข้มข้นสูงสุดในกระแสเลือดโดยใช้เวลาประมาณ 1–3 ชั่วโมงหลังรับประทาน  ยาเมโปรบาเมทสามารถกระจายตัวไปได้ทั่วร่างกาย และจะเกิดการรวมตัวกับพลาสมาโปรตีนในกระแสเลือดได้ประมาณ 20%   ตัวยานี้สามารถผ่านเข้ารก และผ่านเข้าสู่น้ำนมของมารดาได้    ตับจะคอยทำลายโครงสร้างของยาเมโปรบาเมทอย่างต่อเนื่องก่อนที่ จะถูกขับทิ้งไปกับปัสสาวะ 
นักวิทยาศาสตร์ชาวอังกฤษที่อาศัยอยู่ในเอมริกา ชื่อ Frank Milan Berger กับคณะ ได้สังเคราะห์ยาเมโปรบาเมท ขึ้นตั้งแต่ปี ค.ศ.1950(พ.ศ.2493)  โดยมีวัตถุประสงค์เพื่อใช้เป็นยากล่อมประสาท/ยาคลายเครียด และถูกใช้ต่อเนื่องเป็น                 เวลาอีก 15 ปีต่อมา   นักวิทยาศาสตร์จึงได้แจ้งเปลี่ยนสรรพคุณให้เป็นยารักษาทางจิตเวช(Psychotropic drug)   จนกระทั่งปี ค.ศ.1970 (พ.ศ.2513) ยานี้ได้ถูกจัดให้เป็นยาควบคุมพิเศษ ด้วยพบว่ามีฤทธิ์ก่อให้เกิดการเสพติดขึ้นได้ 
ข้อจำกัดการใช้ยาเมโปรบาเมทบางประการที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้ที่มีประวัติแพ้ยาเมโปรบาเมท 
- ห้ามใช้ยาเมโปรบาเมทกับผู้ป่วยโรคทางโลหิตวิทยา/โรคเลือด อย่าง Porphyria(โรคทางพันธุกรรมที่พบได้น้อย ที่มีการผิดปกติในการทำงานของเม็ดเลือดแดง) 
- ห้ามใช้ยาเมโปรบาเมทร่วมกับยา Sodium oxybate  ด้วยจะทำให้มีอาการข้างเคียง(ผลข้างเคียง)จากยาเมโปรบาเมทมากยิ่งขึ้น อย่างเช่น ง่วงนอนมาก และทำให้นอนหลับไม่รู้สึกตัวได้ยาวนาน 
- ห้ามใช้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็กที่มีอายุต่ำกว่า 6 ปี 
- การใช้ยาเมโปรบาเมทกับผู้ที่มีโรคประจำตัวบางประเภท อาทิเช่น  โรคตับ  โรคไต  โรคเส้นประสาท  รวมถึงผู้ที่มีประวัติเป็นโรคลมชัก  อาจทำให้อาการของโรคเหล่านั้นกำเริบและรุนแรงขึ้น จึงเป็นเหตุผลสำคัญที่ผู้ป่วยต้องแจ้งให้ แพทย์ พยาบาล เภสัชกร ทราบทุกครั้งว่า ตนเองมีโรคประจำตัวใดบ้าง 
- หลีกเลี่ยงการใช้ยานี้กับผู้ที่มีประวัติติดสุราหรือติดสาร/ยาเสพติด 
ทั้งนี้ ระหว่างการใช้ยาเมโปรบาเมท ยังมีข้อควรปฏิบัติเพื่อความปลอดภัยต่อผู้ป่วยเอง อาทิ เช่น 
- กรณีที่มีอาการวิงเวียนศีรษะเมื่อใช้ยานี้ ให้หลีกเลี่ยงการขับขี่ยวดยานพาหนะทุกชนิดรวมถึงการควบคุมเครื่องจักรต่างๆ ด้วยจะเกิดอุบัติเหตุได้ง่าย 
- ห้ามดื่มสุราหรือเครื่องดื่มที่มีแอลกอฮอล์ขณะใช้ยานี้  ด้วยจะทำให้มีอาการง่วงนอนมากยิ่งขึ้นจนอาจเกิดอันตรายกับชีวิต 
- ห้ามหยุดการใช้ยานี้ทันที  เพราะจะเกิดภาวะถอนยา  โดยในการจะหยุดยานี้ แพทย์ผู้รักษาจะเป็นผู้ค่อยๆปรับลดขนาดการใช้ยานี้ภายในช่วง 1–2 อาทิตย์ ได้อย่างเหมาะสม 
- หากพบอาการแพ้ยานี้ชนิดที่เรียกว่า  Stevens-Johnson syndrome  ควรรีบมาปรึกษาแพทย์/มาโรงพยาบาลทันที/ฉุกเฉิน 
- ระวังการใช้ยานี้กับผู้สูงอายุ  ด้วยเป็นกลุ่มเสี่ยงที่จะได้รับผลข้างเคียงจากยานี้ได้มากกว่าผู้ป่วยกลุ่มอื่น 
- อาการข้างเคียงที่พบเห็นบ่อยจากการใช้ยานี้ ได้แก่  เกิดการผิดปกติทางผิวหนัง(เช่น เกิดผื่น ที่อาจรุนแรงได้)  	ท้องเสีย  วิงเวียน  ง่วงนอน  ปวดศีรษะ  คลื่นไส้  และอ่อนเพลีย 
- *กรณีที่ได้รับยานี้เกินขนาด อาจสังเกตได้จากอาการ เช่น  หายใจขัด/หายใจลำบาก     หัวใจเต้นเร็ว     ง่วงนอนและวิงเวียนอย่างรุนแรง  พูดไม่ชัด  อยากทำร้ายตนเอง  อาการช็อก  เกิดภาวะโคม่า   ซึ่งหากพบอาการดังกล่าว ต้องรีบนำผู้ป่วยมาพบแพทย์/มาโรงพยาบาลทันที/ฉุกเฉิน 
อนึ่ง กรณีที่มีคำถามเพิ่มเติมเกี่ยวกับการใช้ยาเมโปรบาเมท สามารถสอบถามข้อมูลได้จากแพทย์และจากเภสัชกรโดยทั่วไป 
 
 ///// เมโปรบาเมทมีสรรพคุณ(คุณสมบัติ)อย่างไร? ///// 
ยาเมโปรบาเมทมีสรรพคุณ/ข้อบ่งใช้เพื่อ บำบัดรักษาอาการวิตกกังวล และอาการนอนไม่หลับ 
 
 ///// เมโปรบาเมทมีกลไกการออกฤทธิ์อย่างไร? ///// 
ยาเมโปรบาเมทมีกลไกการออกฤทธิ์โดย ตัวยาจะออกฤทธิ์กดการทำงานของระบบประสาทส่วนกลาง (ยากดระบบประสาทส่วนกลาง) คล้ายกับการออกฤทธิ์ของยา Barbiturates  มีผลทำให้ความวิตกกังวล ลดน้อยลง  ช่วยสงบประสาท  ช่วยให้นอนหลับ  และทำให้กล้ามเนื้อผ่อนคลาย  จากกลไกเหล่านี้ จึงเป็นที่มาของสรรพคุณ 
 
 ///// เมโปรบาเมทมีรูปแบบการจัดจำหน่ายอย่างไร? ///// 
ยาเมโปรบาเมทมีรูปแบบการจัดจำหน่ายในประเทศไทยเป็น ยาเม็ดรับประทานที่ประกอบ ด้วยตัวยา Meprobamate ขนาด 200 และ 400มิลลิกรัม/เม็ด 
 
 ///// เมโปรบาเมทมีขนาดรับประทานอย่างไร? ///// 
ยาเมโปรบาเมท มีขนาดรับประทาน เช่น 
 
- ผู้ใหญ่: รับประทานยาครั้งละ 400 มิลลิกรัม วันละ 3–4 ครั้ง ขนาดรับประทานสูงสุดไม่เกิน 2,400 มิลลิกรัม/วัน 
- ผู้สูงอายุ: รับประทานยาครั้งละ 200 มิลลิกรัม วันละ 3–4 ครั้ง ตามคำสั่งแพทย์ 
- เด็กอายุ 6–12 ปี: 	รับประทานยาวันละ 200–600 มิลลิกรัม โดยแบ่งการรับประทานออกเป็น 2–3 ครั้ง ตามคำสั่งแพทย์ 
- เด็กอายุต่ำกว่า 6 ปี: ห้ามใช้ยานี้ 
อนึ่ง: ยานี้สามารถรับประทานก่อนหรือหลังอาหารก็ได้ 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเมโปรบาเมท  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต   โรคลมชัก รวมถึงกำลังกินยา/ใช้ยาอะไรอยู่  เพราะยาเมโปรบาเมท อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                  เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมโปรบาเมท  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// เมโปรบาเมทมีผลไม่พึงประสงค์อย่างไร? ///// 
ยาเมโปรบาเมทสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้  เช่น 
- ผลต่อหัวใจ:  เช่นชีพจรผิดปกติ  หัวใจเต้นเร็ว  ค่า ECG เปลี่ยนไป                                       ความดันโลหิตต่ำ  มือ-เท้าบวม 
- ผลต่อระบบทางเดินหายใจ:    เช่น  หลอดลมหดเกร็งตัว/หายใจลำบาก 
- ผลต่อระบบทางเดินอาหาร:   เช่น  คลื่นไส้ อาเจียน  ท้องเสีย    เบื่ออาหาร 
- ผลต่อผิวหนัง:   เช่น  เกิดภาวะ Stevens-Johnson syndrome 
- ผลต่อระบบประสาท: เช่น  ง่วงนอน  วิงเวียน  ปวดศีรษะ  อ่อนเพลีย  พูดไม่ชัด 
- ผลต่อตา:  เช่น  การมองเห็นภาพแย่ลง 
- ผลต่อสภาพจิตใจ: เช่น  ประสาทหลอน  เกิดอาการถอนยา 
- ผลต่อระบบเลือด: เช่น Leukopenia(เม็ดเลือดขาวต่ำ) โลหิตจาง  กระตุ้นให้อาการของโรค Prophyria กำเริบ 
- ผลต่อระบบทางเดินปัสสาวะ:   เช่น  ปัสสาวะน้อย  ปัสสาวะไม่ออก/ปัสสาวะขัด 
 
 ///// มีข้อควรระวังการใช้เมโปรบาเมทอย่างไร? ///// 
มีข้อควรระวังการใช้ยาเมโปรบาเมท เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ในสตรีมีครรภ์  สตรีที่อยู่ในภาวะให้นมบุตร เด็กทีมีอายุต่ำกว่า 6 ปีลงมา 
- ห้ามใช้ยานี้กับผู้ป่วย โรคตับ   โรคไต  ระยะรุนแรง 
- ห้ามรับประทานยานี้ร่วมกับเครื่องดื่มที่มีแอลกอฮอล์เป็นส่วนประกอบ 
- ห้ามปรับขนาดรับประทานด้วยตนเอง 
- มาพบแพทย์/มาโรงพยาบาลตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมเมโปรบาเมทด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร   และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง  ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เมโปรบาเมทมีปฏิกิริยาระหว่างยากับยาตัวอื่นอย่างไร? ///// 
ยาเมโปรบาเมทมีปฏิกิริยาระหว่างยากับยาตัวอื่น เช่น 
- กรณีใช้ยาเมโปรบาเมทร่วมกับยา Bupranorphrine (ยาแก้ปวด)  จะก่อให้เกิดการกดระบบประสาท  หากจำเป็นต้องใช้ยาร่วมกัน   แพทย์จะปรับขนาดรับประทานเป็นกรณีไป 
- หลีกเลี่ยงการใช้ยาเมโปรบาเมทร่วมกับยา Captopril  ด้วยจะทำให้เกิด                            ความดันโลหิตต่ำ  ปวดศีรษะ  วิงเวียน   เป็นลม ตามมา 
- หลีกเลี่ยงการใช้เมโปรบาเมทร่วมกับยา Methocarbamol(ยาคลายกล้ามเนื้อ),  Carbinoxamine,  Codeine,  ด้วยจะทำให้เกิดอาการ วิงเวียน  ง่วงนอน  รู้สึกสับสน  ขาดสมาธิ  ตามมา 
 ///// ควรเก็บรักษาเมโปรบาเมทอย่างไร? ///// 
ควรเก็บยาเมโปรบาเมทภายใต้อุณหภูมิ 15-30 องศาเซลล์เซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น  ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 ///// เมโปรบาเมทมีชื่ออื่นอีกไหม? ผลิตจากบริษัทอะไรบ้าง? ///// 
ยาเมโปรบาเมทที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Miltown, Equanil, MB tab, Trancot, ยาเมโปรบาเมท (Meprobamate) 
 ///// บรรณานุกรม ///// 
https://en.wikipedia.org/wiki/Meprobamate [2017,Jan21] 
https://www.drugs.com/cdi/meprobamate.html [2017,Jan21] 
http://www.mims.com/thailand/drug/info/meprobamate?mtype=generic [2017,Jan21] 
https://www.drugs.com/sfx/meprobamate-side-effects.html [2017,Jan21]
