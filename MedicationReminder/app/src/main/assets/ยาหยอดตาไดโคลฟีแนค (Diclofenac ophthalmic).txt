ยาหยอดตาไดโคลฟีแนค (Diclofenac ophthalmic)
 ///// บทนำ ///// 
ยาหยอดตาไดโคลฟีแนค (Diclofenac ophthalmic) มีลักษณะเป็นสารละลายใสที่ปราศจากเชื้อ ไม่มีส่วนประกอบของสารสเตียรอยด์ ในสูตรตำรับมีความเข้มข้นของยาไดโคลฟีแนค 0.1% รวมกับสารประกอบอื่นๆเพื่อคงคุณภาพของตัวยาเช่น Boric acid, Edetate disodium, Polyoxy l35, Castor, Sorbic acid, Tromethamine และน้ำกลั่นที่ปราศจากเชื้อ ทางคลินิกยานี้ใช้ลดอาการอักเสบและอาการปวดตาจากการเกิดแผลที่กระจกตา/กระจกตาเป็นแผลหรือบาดแผลจากการผ่าตัดตา 
ตัวยาไดโคลฟีแนคจะมีกลไกยับยั้งการทำงานของเอนไซม์ Cyclooxygenase ที่จำเป็นต่อการสังเคราะห์สารสื่อประสาทที่ชื่อว่า Prostaglandins ซึ่งอยู่ในกระบวนการทำให้ร่างกายรู้สึกเจ็บปวด 
ขอบเขตของการใช้ยาหยอดตาไดโคลฟีแนคจะเหมาะกับผู้ป่วยที่เป็นผู้ใหญ่เท่านั้น ด้วยยังไม่มีการศึกษาทางคลินิกถึงการใช้ยาหยอดตาไดโคลฟีแนคกับกลุ่มผู้ป่วยเด็ก รวมถึงมีข้อห้ามใช้กับกลุ่มสตรีตั้งครรภ์และสตรีที่อยู่ในภาวะให้นมบุตรทั้งนี้เพื่อป้องกันมิให้ตัวยาถูกส่งผ่านไปยังทารกนั่นเอง 
มีบางบริบทของยาหยอดตาที่ผู้บริโภคควรทราบก่อนที่จะนำยาหยอดตาไดโคลฟีแนคไปใช้ ดังนี้ 
- ห้ามนำยาชนิดนี้ไปรับประทานหรือหยอดจมูกโดยเด็ดขาด 
- ก่อนการใช้และหลังใช้ยานี้ต้องล้างมือเพื่อความสะอาดเพื่อเป็นการป้องกันการปนเปื้อนของเชื้อโรคทุกครั้ง 
- การหยอดยานี้ต้องมิให้ปลายขวด/หลอด (Applicator) สัมผัสกับนิ้วหรือแม้แต่กับเปลือกตา /หนังตาของผู้ป่วยเองก็ตามทั้งนี้เพื่อป้องกันการปนเปื้อนของเชื้อราและแบคทีเรียลงในผลิตภัณฑ์ 
- หากผู้ป่วยมีการใช้ยาหยอดตาชนิดอื่นอยู่ก่อนแล้ว ต้องแจ้งให้แพทย์ทราบเพื่อจะได้ปรับวิธีการใช้ยาทั้งสองชนิดร่วมกัน 
- ห้ามใส่คอนแทคเลนส์ขณะที่ใช้ยาหยอดตาไดโคลฟีแนค 
- การใช้ยาหยอดตาไดโคลฟีแนคสามารถทำให้วิงเวียนและเกิดอาการตาพร่าขณะที่มีการใช้ยานี้ จึงควรหลีกเลี่ยงการขับขี่ยวดยานพาหนะต่างๆและการทำงานกับเครื่องจักร 
- หลังการใช้ยานี้แล้วพบว่าอาการไม่ดีขึ้นควรต้องกลับมาพบแพทย์/มาโรงพยาบาลเพื่อแพทย์พิจารณาตรวจสอบคัดกรองอาการอีกครั้ง 
สูตรตำรับของยาหยอดตาไดโคลฟีแนคได้ถูกบรรจุลงในบัญชียาหลักแห่งชาติของไทย และการใช้ยาได้อย่างปลอดภัยจะต้องเป็นไปตามคำสั่งของแพทย์เท่านั้น 
 ///// ยาหยอดตาไดโคลฟีแนคมีสรรพคุณ (คุณสมบัติ) อย่างไร? ///// 
ยาหยอดตาไดโคลฟีแนคมีสรรพคุณ/ข้อบ่งใช้เช่น 
- รักษาอาการอักเสบของตาหลังการผ่าตัดตาเช่น ผ่าตัดต้อกระจก 
- บำบัดอาการอักเสบของแผลที่กระจกตา/กระจกตาเป็นแผล 
- รักษาอาการเยื่อบุตาอักเสบและกระจกตาอักเสบ 
 ///// ยาหยอดตาไดโคลฟีแนคมีกลไกการออกฤทธิ์อย่างไร? ///// 
กลไกการออกฤทธ์ของยาหยอดตาไดโคลฟีแนคคือ ตัวยาจะออกฤทธิ์ต้านการอักเสบของบาดแผลในลูกตาโดยยับยั้งการทำงานของเอนไซม์ที่มีชื่อว่า Cyclooxygenase ทำให้การสังเคราะห์สาร Prostaglandin ลดน้อยลง จากกลไกนี้มีผลลดอาการอักเสบอาการเจ็บปวดในบริเวณตาที่มีการอักเสบและเป็นที่มาของสรรพคุณ 
 ///// ยาหยอดตาไดโคลฟีแนคมีรูปแบบการจัดจำหน่ายอย่างไร? ///// 
ยาหยอดตาไดโคลฟีแนคมีรูปแบบการจัดจำหน่ายเป็นยาหยอดตาขนาดความเข้มข้น 0.1% 
 ///// ยาหยอดตาไดโคลฟีแนคมีขนาดการบริหารยาอย่างไร? ///// 
ยาหยอดตาไดโคลฟีแนคมีขนาดการบริหารยา/ใช้ยาเช่น 
- ผู้ใหญ่: หยอดตาครั้งละ 1 หยดวันละ 4 - 5 ครั้ง 
- เด็ก: ยังไม่มีข้อมูลแน่ชัดถึงความปลอดภัยของยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาหยอดตาไดโคลฟีแนค ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาหยอดตาไดโคลฟีแนคอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภท สามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมหยอดตาควรทำอย่างไร? ///// 
หากลืมหยอดตาด้วยยาหยอดตาไดโคลฟีแนคสามารถหยอดตาเมื่อนึกขึ้นได้ ถ้าเวลาใกล้ เคียงกับการหยอดตาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาหยอดตาไดโคลฟีแนคมีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง/อาการข้างเคียง) บางอย่างจากยาหยอดตาไดโคลฟีแนคไม่จำเป็นต้องใช้ยารักษา ร่างกายจะค่อยๆปรับตัวจนอาการข้างเคียงเหล่านั้นดีขึ้นเองตามลำดับ 
อย่างไรก็ตามยาหยอดตาไดโคลฟีแนคสามารถก่อให้เกิดอาการข้างเคียงดังนี้เช่น มีอาการระคายเคือง คัน ปวด ตา ขณะที่หยอดตามีน้ำตาออกมามาก มีไข้ ใบหน้าบวม วิงเวียน ลูกตาเกิดการติดเชื้อไวรัสได้ง่าย เปลือกตา/หนังตาบวม ตาพร่า ผู้ป่วยบางรายจะพบอาการปวดท้องและ/หรือมีอาการจมูกอักเสบร่วมด้วย 
 ///// มีข้อควรระวังการใช้ยาหยอดตาไดโคลฟีแนคอย่างไร? ///// 
มีข้อควรระวังการใช้ยาหยอดตาไดโคลฟีแนคเช่น 
- ห้ามใช้ยาหยอดตากับผู้ที่แพ้ยาไดโคลฟีแนค 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- หยุดการใช้ยานี้ทันทีหากพบอาการแพ้ยาเกิดขึ้นเช่น มีอาการอึดอัด/หายใจไม่ออก/หายใจลำบาก ใบหน้าบวม หรือมีผื่นคันขึ้นเต็มตัว กรณีที่พบอาการแพ้ยาต้องรีบนำตัวผู้ป่วยส่งโรงพยาบาลทันที/ฉุกเฉิน 
- ห้ามใส่คอนแทคเลนส์ขณะที่ใช้ยานี้ 
- ห้ามใช้ยาที่เปลี่ยนสภาพไปจากเดิม 
- ห้ามปรับปริมาณการใช้ยานี้ด้วยตนเองโดยมิได้มีคำสั่งจากแพทย์ 
- การใช้ยานี้หลังการผ่าตัดต้อกระจกไม่ควรเกิน 14 วันด้วยอาจก่อให้เกิดอาการข้างเคียงกับกระจกตาได้มากยิ่งขึ้น 
- ระวังการใช้ยานี้กับผู้ที่มีภาวะเลือดออกง่ายด้วยมีโอกาสจะทำให้ภาวะดังกล่าวรุนแรงขึ้นได้ 
- ขณะใช้ยานี้ต้องคอยเฝ้าระวังเรื่องความดันของลูกตาที่อาจเพิ่มสูงขึ้น หรือการใช้ยานี้หยอดตาบ่อยๆอาจสุ่มเสี่ยงต่อการเกิดต้อกระจกติดตามมา 
- หลังการผ่าตัดตาหากต้องใช้ยานี้หยอดตาทั้งสองข้าง (รวมข้างที่ไม่ได้รับการผ่าตัดด้วย) ให้แยกการใช้ยากับตาข้างละขวด ไม่แนะนำให้หยอดตาทั้งสองข้างด้วยยาชนิดนี้เพียงขวดเดียว ทั้งนี้เพื่อเป็นการป้องกันการปนเปื้อนของเชื้อโรคลงในตัวผลิตภัณฑ์และลุกลามเข้าลูกตาได้ 
- มาพบจักษุแพทย์/แพทย์ตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาหยอดตาไดโคลฟีแนคด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาหยอดตาไดโคลฟีแนคมีปฏิกิริยาระหว่างยากับยาตัวอื่นอย่างไร? ///// 
ยาหยอดตาไดโคลฟีแนคมีปฏิกิริยาระหว่างยากับยาตัวอื่นเช่น 
- การใช้ยาหยอดตาไดโคลฟีแนคร่วมกับยาละลายลิ่มเลือดเช่น Urokinase หรือยาต้านการแข็งตัวของเลือดอย่าง Dicumarol อาจทำให้เกิดภาวะเลือดออกง่าย โดยสังเกตจากอุจจาระมีสีแดงคล้ายเลือดปนหรือมีสีคล้ำจัด ไอหรืออาเจียนเป็นเลือด หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาหยอดตาไดโคลฟีแนคร่วมกับยาหยอดตา Fluocinolone หรือ Dexamethasone                            จะทำให้อาการบาดเจ็บของตาหายช้าลง หากจำเป็นต้องใช้ยาร่วมกันแพทย์จะปรับขนาดการใช้ยา                              ให้เหมาะสมเป็นกรณีบุคคลไป 
- การใช้ยาหยอดตาไดโคลฟีแนคร่วมกับยา Aspirin อาจทำให้เกิดภาวะเลือดออกง่ายโดย                                 เฉพาะอย่างยิ่งหากมีการใช้ยาร่วมกันเป็นเวลานานๆ หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษายาหยอดตาไดโคลฟีแนคอย่างไร? ///// 
ควรเก็บยาหยอดตาไดโคลฟีแนคในช่วงอุณหภูมิ 15 - 25 องศาเซลเซียส ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ยาหยอดตาไดโคลฟีแนคมีชื่ออื่นอีกไหม? ผลิตจากบริษัทอะไรบ้าง? ///// 
ยาหยอดตาไดโคลฟีแนคที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/cdi/diclofenac-drops.html  [2015,Nov21] 
http://www.webmd.com/drugs/2/drug-16268/diclofenac-ophthalmic/details  [2015,Nov21] 
http://drug.fda.moph.go.th:81/nlem.in.th/medicine/essential/list/168#item-8953  [2015,Nov21] 
https://www.mims.com/India/drug/info/NSAID%20EYE/NSAID%20EYE%20eye%20drops  [2015,Nov21] 
http://www.mims.com/Thailand/drug/search?q=diclofenac%20eye%20drops  [2015,Nov21] 
http://www.accessdata.fda.gov/drugsatfda_docs/label/2012/020037s031lbl.pdf  [2015,Nov21] 
http://www.drugs.com/drug-interactions/diclofenac-ophthalmic-index.html?filter=2&amp;generic_only=  [2015,Nov21]
