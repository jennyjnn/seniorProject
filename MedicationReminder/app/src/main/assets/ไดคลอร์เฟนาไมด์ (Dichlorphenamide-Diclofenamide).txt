ไดคลอร์เฟนาไมด์ (Dichlorphenamide/Diclofenamide)
 ///// บทนำ ///// 
ยาไดคลอร์เฟนาไมด์ (Dichlorphenamide/Diclofenamide) เป็นยาที่อยู่ในกลุ่ม Carbonic anhydrase inhibitor ประโยชน์ทางคลินิกคือ ทางการแพทย์ได้นำยานี้มารักษาโรคต้อหิน (Glaucoma) ด้วยกลไกลดการผลิตของเหลว/สารน้ำในลูกตาจนส่งผลให้ความดันของลูกตาลดลง สำหรับบางประเทศได้นำยานี้ไปใช้รักษาอาการป่วยของสัตว์ รูปแบบของยาแผนปัจจุบันสำหรับมนุษย์ของ ยานี้จะเป็นยาชนิดรับประทาน 
อนึ่ง การจะใช้ยานี้จะต้องเป็นไปตามคำสั่งของแพทย์เท่านั้น และผู้ป่วยต้องใช้ยาตามคำสั่งแพทย์อย่างเคร่งครัด 
 ///// ไดคลอร์เฟนาไมด์มีสรรพคุณ (คุณสมบัติ) อย่างไร? ///// 
ยาไดคลอร์เฟนาไมด์มีสรรพคุณดังนี้คือ 
- รักษาโรคต้อหิน (Open-angle glaucoma) 
- รักษาอาการความดันในลูกตาสูง 
 ///// ไดคลอร์เฟนาไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาไดคลอร์เฟนาไมด์คือ ตัวยาจะเข้าไปยับยั้งการทำงานของเอนไซม์คาร์บอนิก แอนไฮเดรส (Carbonic anhydrogenase, เอนไซม์ที่เกี่ยวข้องกับกระบวนการทางเคมีระหว่างคาร์บอนไดออกไซด์/carbon dioxide และน้ำ) ด้วยกลไกทางเคมีที่ติดตามมา จึงทำให้การสร้างของเหลว/สารน้ำที่ไหลเวียนในลูกตาลดลงส่งผลให้เกิดฤทธิ์ของการรักษาตามสรรพคุณ 
 ///// ไดคลอร์เฟนาไมด์มีรูปแบบการจัดจำหน่ายอย่างไร? ///// 
ยาไดคลอร์เฟนาไมด์มีรูปแบบการจัดจำหน่ายเป็นยาเม็ดชนิดรับประทาน ขนาด 50 มิลลิ กรัม/วัน 
 ///// ไดคลอร์เฟนาไมด์มีขนาดรับประทาน/การบริหารยาอย่างไร? ///// 
ยาไดคลอร์เฟนาไมด์มีขนาดรับประทานดังนี้เช่น 
- ผู้ใหญ่: เริ่มต้นรับประทาน 100 - 200 มิลลิกรัมเช้า - เย็น โดยขนาดยาที่ใช้คงระดับการรักษารับประทาน 25 - 50 มิลลิกรัมวันละ2 - 3ครั้ง ทั้งนี้จะขึ้นอยู่กับแพทย์ผู้ทำการรักษา 
- เด็ก: การใช้ยานี้กับเด็กไม่ได้จัดทำขึ้นด้วยยังขาดข้อมูลทางการแพทย์มาสนับสนุน 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไดคลอร์เฟนาไมด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไดคลอร์เฟนาไมด์อาจส่งผลให้ อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไดคลอร์เฟนาไมด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไดคลอร์เฟนาไมด์มีผลไม่พึงประสงค์อย่างไร? ///// 
ยาไดคลอร์เฟนาไมด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น เบื่ออาหาร คลื่นไส้อาเจียน ท้องผูกหรือไม่ก็ท้องเสีย การรับรสของลิ้นเปลี่ยนไป วิงเวียน ง่วงนอน อ่อนแรง อ่อนเพลีย อาจมีภาวะตัวสั่น ปวดศีรษะ สับสน แพ้แสงแดดได้ง่าย อาจทำให้อาการของผู้ป่วยโรคเกาต์กำเริบได้ง่าย ได้ยินเสียงก้องในหู ตาพร่า 
สำหรับอาการผู้ที่ได้รับยานี้เกินขนาด จะพบอาการง่วงนอน เบื่ออาหาร วิงเวียน มึนงง ร่วมกับมีอาการคลื่นไส้ อาเจียน ที่ค่อยๆมากขึ้น และหากมีอาการแพ้ยาสามารถพบอาการอึดอัด/หายใจไม่ออก/หายใจลำบาก ใบหน้า - ปาก - ลิ้นมีอาการบวม อาจเจ็บคอและมีไข้ร่วมด้วย หรืออาจพบอาการเลือดออกง่าย มื้อเท้าสั่น และมีผื่นคันตามตัว หากพบอาการดังกล่าวต้องรีบนำผู้ป่วยส่งแพทย์/ส่งโรงพยาบาลทันที 
 ///// มีข้อควรระวังการใช้ไดคลอร์เฟนาไมด์อย่างไร? ///// 
มีข้อควรระวังการใช้ยาไดคลอร์เฟนาไมด์ดังนี้เช่น 
- ห้ามใช้กับผู้ที่แพ้ยากลุ่มนี้ 
- ห้ามใช้ยานี้กับสตรีตั้งครรภ์ 
- ห้ามใช้ยานี้ในผู้ป่วยโรคตับ ผู้ที่มีภาวะสารเกลือแร่ในร่างกายไม่สมดุล ผู้ป่วยโรคปอดอุดกั้นเรื้อรัง 
- ระหว่างการใช้ยานี้ให้ระวังการขับขี่ยวดยานพาหนะและการทำงานกับเครื่องจักรจากผลข้างเคียงของยานี้ที่ทำให้ง่วงนอน 
- การใช้ยานี้ต่อเนื่องเป็นเวลานานอาจส่งผลให้ผิวหนังของผู้ป่วยที่ใช้ยานี้มีการแพ้แสงแดดได้ง่าย 
- ระวังการเกิดภาวะเกลือโพแทสเซียมในร่างกายต่ำ (อาการเช่น อ่อนเพลีย กล้ามเนื้ออ่อนแรง หัวใจเต้นผิดปกติ) เมื่อเกิดอาการให้หยุดใช้ยานี้และรีบไปพบแพทย์/ไปโรงพยาบาล 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไดคลอร์เฟนาไมด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไดคลอร์เฟนาไมด์มีปฏิกิริยาระหว่างยากับยาตัวอื่นอย่างไร? ///// 
ยาไดคลอร์เฟนาไมด์มีปฏิกิริยาระหว่างยากับยาตัวอื่นดังนี้เช่น 
- การใช้ยาไดคลอร์เฟนาไมด์ร่วมกับยา Cyclosporine อาจทำให้ร่างกายได้รับผลข้างเคียงจาก Cyclosporine มากยิ่งขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาไดคลอร์เฟนาไมด์ร่วมกับยา Primidone (ยากันชัก) จะทำให้การออกฤทธิ์ของ Primidone ด้อยประสิทธิภาพลง ควรเลี่ยงการใช้ยาร่วมกันหรือแพทย์ปรับขนาดรับประทานเป็นกรณีไป 
- การใช้ยาไดคลอร์เฟนาไมด์ร่วมกับยาแก้ปวด Aspirin อาจทำให้ประสิทธิภาพการรักษาของยาไดคลอร์เฟนาไมด์ด้อยประสิทธิภาพลง หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาไดคลอร์เฟนาไมด์ร่วมกับยา Lithium จะทำให้ระดับ Lithium ในกระแสเลือดลดต่ำลงจนอาจส่งผลต่อการรักษา หากจำเป็นต้องใช้ร่วมกันแพทย์จะปรับขนาดการใช้ยาให้เหมาะสมเป็นกรณีๆไป 
 ///// ควรเก็บรักษาไดคลอร์เฟนาไมด์อย่างไร? ///// 
สามารถเก็บยาไดคลอร์เฟนาไมด์ในอุณหภูมิห้องที่เย็น ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง ไม่เก็บยาในห้องน้ำหรือในรถยนต์ 
 ///// ไดคลอร์เฟนาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาไดคลอร์เฟนาไมด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Diclofenamide [2015,Feb21]
	2 http://dailymed.nlm.nih.gov/dailymed/drugInfo.cfm?setid=17f2f05d-7375-4d7d-8083-174ed27e736f [2015,Feb21]
	3 http://owenshealthcare20.flashrx.com/DrugInformation/DrugMonographView.asp?tiPrintPage=1&amp;sTxrId=37100001&amp;sDrugName=DARANIDE&amp;iDrugInsertType=1 [2015,Feb21] 
	4 http://www.rxwiki.com/daranide [2015,Feb21]
	5 http://www.drugs-pills-list.com/dichlorphenamide.html [2015,Feb21]
	6 http://www.wikidoc.org/index.php/Diclofenamide [2015,Feb21]
