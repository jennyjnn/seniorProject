ไมโตแซนโทรน (Mitoxantrone)
 ///// บทนำ ///// 
ยาไมโตแซนโทรน (Mitoxantrone หรือ Mitozantrone หรือ Mitoxantrone hydrochloride หรือ Mitoxantrone HCl) อยู่ในกลุ่มยาเคมีบำบัด (Cytotoxic chemotherapy)   ทางการแพทย์นำมาใช้รักษาโรคมะเร็งหลายชนิด อย่างเช่น มะเร็งเต้านมในระยะแพร่กระจาย(Metastatic breast cancer), มะเร็งเม็ดเลือดขาวเอเอ็มแอล(Acute myeloid leukemia), มะเร็งต่อมน้ำเหลืองนอนฮอดจ์กิน (Non-Hodgkin lymphoma) นอกจากนี้ ยาไมโตแซนโทรนยังได้รับการยืนยันว่า สามารถชะลอการกลับมาเป็นซ้ำของมะเร็งเม็ดเลือดขาวเอแอลแอล(Acute lymphoblastic leukemia)ในเด็กได้อีกด้วย หรือการใช้ร่วมกับยา Prednisone ก็ช่วยให้ผู้ป่วยมะเร็งต่อมลูกหมาก (Prostate cancer)มีการตอบสนองต่อการรักษาในแนวทางที่ดีขึ้น  ยาไมโตแซนโทรนยังใช้ประโยชน์ในการรักษาโรคปลอกประสาทเสื่อมแข็ง(Multiple sclerosis)อย่างได้ผล 
เภสัชภัณฑ์ของยาไมโตแซนโทรน เป็นแบบยาฉีดเข้าหลอดเลือดดำ  ตัวยาในกระแสเลือดจะถูกทำลายโดยตับ และจะอยู่ในร่างกายได้ยาวนานประมาณ 75 ชั่วโมง ก่อนที่จะถูกขับทิ้งไปกับปัสสาวะ  ตัวยาไมโตแซนโทรนจะออกฤทธิ์ยับยั้งการทำงานของเอนไซม์ที่ช่วยในกระบวนการสังเคราะห์สารพันธุกรรม(DNA)ของเซลล์มะเร็ง  ทำให้ชะลอการเจริญเติบโตและหยุดการแพร่ กระจายของเซลล์มะเร็ง  อย่างไรก็ตามผู้ป่วยที่ได้รับยาชนิดนี้เป็นเวลาแรมเดือน-ปีก็อาจเกิดความเสี่ยงมีภาวะหัวใจล้มเหลวเกิดขึ้นได้  ระหว่างทำการรักษาด้วยไมโตแซนโทรนแพทย์จึงต้องตรวจสอบสภาพการทำงานของหัวใจของผู้ป่วย ตลอดจนการทำงานของตับ และความสมบูรณ์ของเม็ดเลือด(CBC/ซีบีซี)ควบคู่กันไป 
อาจสรุปข้อควรระวัง/ข้อห้ามเกี่ยวกับยาไมโตแซนโทรนได้ดังนี้ เช่น 
- ก่อนการใช้ยาไมโตแซนโทรน ผู้ป่วยต้องได้รับการประเมินจากแพทย์ถึงสภาพการทำงานของหัวใจ พร้อมกับซักถามประวัติการเคยเป็นโรคหัวใจมาก่อนหรือไม่  ทั้งนี้เพื่อลดความเสี่ยงต่อภาวะหัวใจล้มเหลว 
- ผู้ป่วยที่มีจำนวนเม็ดเลือดขาวต่ำ ก็ไม่สามารถใช้ยาชนิดนี้ได้  ด้วยยาไมโตแซนโทรนสามารถกดการทำงานของไขกระดูก/กดไขกระดูก และส่งผลลดการผลิตเม็ดเลือดชนิดต่างๆของร่างกาย/ของไขกระดูกโดยเฉพาะเม็ดเลือดขาวได้เช่นเดียวกัน 
- ยาไมโตแซนโทรนเป็นยาต้านมะเร็งก็จริง แต่ตัวยาเองก็อาจจะกระตุ้นให้เกิดโรคมะเร็งบางประเภทตามมา เช่น มะเร็งเม็ดเลือดขาวชนิด Acute myeloid leukemia  ดังนั้น การใช้ยานี้อย่างปลอดภัย ผู้ป่วยต้องปฏิบัติตัวตามคำสั่งแพทย์ และเฝ้าติดตามผลการรักษาตามแพทย์แนะนำ ซึ่งจะช่วยลดความเสี่ยงต่อการเกิดมะเร็งดังกล่าว 
- ห้ามใช้ยานี้กับสตรีมีครรภ์/ตั้งครรภ์  ด้วยตัวยาไมโตแซนโทรนสามารถทำให้ทารกในครรภ์พิการ   และผู้ป่วยที่เป็นสตรีที่จำเป็นต้องใช้ยานี้ จะต้องป้องกันไม่ให้เกิดการตั้งครรภ์(การคุมกำเนิด)เช่นกัน ด้วยการตั้งครรภ์จะเกิดผลกระทบต่อร่างกายและต่อการรักษาโรคมะเร็ง  หรือสตรีในภาวะให้นมบุตรที่ต้องรับการรักษาด้วยยานี้ก็ต้องหยุดให้นมบุตร แล้วใช้นมดัดแปลงเลี้ยงบุตรแทน 
- ขณะได้รับยาไมโตแซนโทรนอาจเกิดภาวะเลือดออกง่าย  ผู้ป่วยต้องหลีกเลี่ยงกิจกรรมที่จะก่อให้เกิดบาดแผลตามร่างกาย หรือการแปรงฟัน แพทย์จะแนะนำให้ใช้แปรงสีฟันที่มีขนอ่อนนุ่ม เพื่อป้องกันการขัดถูที่อาจก่อให้เกิดเลือดออกตามเหงือกของผู้ป่วย 
- ขณะที่ใช้ยานี้ ห้ามฉีดวัคซีนป้องกันโรคใดๆ เพราะนอกจากจะไม่สามารถกระตุ้นภูมิต้านทานให้ร่างกายได้แล้ว ยังอาจทำให้เกิดการติดเชื้อจากวัคซีนดังกล่าว 
- ตัวยาไมโตแซนโทรน มีผลข้างเคียงทำให้ภูมิคุ้มกัน/ภูมิคุ้มกันต้านทานโรคของร่างกายต่ำลงจนเกิดความเสี่ยงต่อการติดเชื้อได้ง่ายขึ้น เช่น ทอนซิลอักเสบ  ทางเดินปัสสาวะอักเสบ/โรคติดเชื้อระบบทางเดินปัสสาวะ  การติดเชื้อไวรัสต่างๆ  ผู้ป่วยจึงควรหลีกเลี่ยงการอยู่ในพื้นที่ที่มีประชาชนแออัด เช่น ศูนย์การค้า 
- สำหรับผู้สูงอายุ จะมีความเสี่ยงต่อการแพ้ยานี้ หรือได้รับผลข้างเคียงจากยา                         ไมโตแซนโทรนนี้ มากกว่าผู้ป่วยกลุ่มอื่น 
- ผู้ป่วยที่ได้รับยาไมโตแซนโทรน  ปัสสาวะจะเปลี่ยนเป็นสีฟ้าอมเขียว ซึ่งเป็นผลจากตัวยาที่ถูกขับทิ้งมากับปัสสาวะ  ผู้ป่วยไม่ต้องกังวลหรือแก้ไขแต่อย่างใด เพราะอาการเหล่านี้จะกลับมาเป็นปกติหลังจากได้รับยาไปแล้ว 24 ชั่วโมง 
- อาจเกิดภาวะม่านตามีสีฟ้าจางๆ ซึ่งเป็นผลของยาไมโตแซนโทรนเช่นกัน  ผู้ป่วยไม่ต้องวิตกกังวล  อาการเหล่านี้จะหายไปเองเมื่อหมดฤทธิ์ของยานี้ 
- กรณีเกิดอาการข้างเคียง(ผลข้างเคียง)อย่างรุนแรง เช่น ถ่ายเหลว/ท้องเสียเป็นปริมาณมาก  ปวดหลัง  อ่อนเพลีย  มีอาการคล้ายเป็นไข้หวัด/โรคหวัด/ไข้หวัดใหญ่หรือผมร่วง  ผู้ป่วยสามารถปรึกษาแพทย์ เพื่อแพทย์พิจารณษปรับแนวทางการรักษาให้เหมาะสม 
- หลังได้รับยานี้ แล้วอาการป่วยมะเร็งไม่ดีขึ้นตามความคาดหมาย  ให้ผู้ป่วยรีบกลับมาพบแพทย์/มาโรงพยาบาล  โดยห้ามหยุดการรักษาไปเฉยๆ เพื่อแพทย์พิจารณาปรับแนวทางการรักษา 
- การจะรับประทานยาอื่นใดร่วมด้วยขณะที่ได้รับยาไมโตแซนโทรน จะต้องได้รับการยืนยันจากแพทย์ก่อนทุกครั้ง  ทั้งนี้เพื่อเป็นการหลีกเลี่ยงภาวะยาตีกัน(ปฏิกิริยาระหว่างยา) 
- มาโรงพยาบาลเพื่อ  รับการตรวจร่างกาย  รับการให้ยา  ตรวจสอบการทำงานของหัวใจ  เข้ารับการตรวจเลือด เช่น ซีบีซี และ การทำงานของตับ ตามที่แพทย์นัดหมายทุกครั้ง 
ยาไมโตแซนโทรนที่จำหน่ายอยู่ในประเทศไทย มี 2-3 ยาชื่อการค้า และจัดเป็นหนึ่งในรายการยาที่อยู่ในบัญชียาหลักแห่งชาติของไทย โดยระบุเงื่อนไขการใช้ยานี้ดังนี้ 
1. ใช้สำหรับมะเร็ง Acute myeloid leukemia และมะเร็งต่อมน้ำเหลือง 
2. ใช้สำหรับมะเร็งต่อมลูกหมากที่ไม่ตอบสนองต่อการรักษาด้วยยาฮอร์โมน 
อนึ่ง ตามกฎหมายยาของไทย ได้กำหนดให้ยาไมโตแซนโทรนเป็นยาควบคุมพิเศษ  การใช้ยานี้ต้องมีใบสั่งจากแพทย์ และจะพบเห็นการใช้ยานี้แต่ในสถาน พยาบาลเท่านั้น 
 
 ///// ไมโตแซนโทรนมีสรรพคุณ(คุณสมบัติ)อย่างไร? ///// 
ยาไมโตแซนโทรนมีสรรพคุณ/ข้อบ่งใช้ เช่น 
- ใช้รักษาโรคมะเร็งชนิดต่างๆ เช่น  มะเร็งเต้านม   มะเร็งต่อมลูกหมาก  
มะเร็งเม็ดเลือดขาว   มะเร็งต่อมน้ำเหลือง  รวมถึงมะเร็งตับ 
- รักษาโรคปลอกประสาทเสื่อมแข็ง 
 
 ///// ไมโตแซนโทรนมีกลไกการออกฤทธิ์อย่างไร? ///// 
ยาไมโตแซนโทรน มีกลไกการออกฤทธิ์โดย ตัวยาจะยับยั้งการทำงานของเอนไซม์ที่ชื่อว่า Type II topoisomerase  เอนไซม์นี้เป็นกลไกสำคัญในการสังเคราะห์และซ่อมแซมสารพันธุกรรม(DNA) ทั้งในเซลล์ปกติของร่างกายและรวมถึงเซลล์มะเร็งด้วย  จากกลไกยับยั้งการทำงานของเอนไซม์ดังกล่าวทำให้เซลล์มะเร็งหยุดการเจริญเติบโตและไม่สามารถแพร่กระจายต่อ  ด้วยกระบวนการที่กล่าวมาทั้งหมดจึงก่อให้เกิดฤทธิ์รักษาโรคมะเร็งได้ตามสรรพคุณ 
สำหรับโรคปลอกประสาทเสื่อมแข็ง ซึ่งมีสาเหตุจากเม็ดเลือดขาวเข้าเล่นงานระบบประสาท  การใช้ยาไมโตแซนโทรนจะช่วยยับยั้งการทำงานของเม็ดเลือดขาวทั้งชนิด T cell , B cell,  และ Macrophages ไม่ให้เข้าทำลายระบบประสาทของผู้ป่วย  ด้วยกลไกนี้เองจึงก่อให้เกิดฤทธิ์ในการรักษาโรคปลอกประสาทเสื่อมแข็งตามมา 
 ///// ไมโตแซนโทรนมีรูปแบบการจัดจำหน่ายอย่างไร? ///// 
ยาไมโตแซนโทรน มีรูปแบบการจัดจำหน่าย เช่น 
- ยาฉีดที่ประกอบด้วยตัวยา Mitoxantrone HCl ขนาด 10 มิลลิกรัม/5 มิลลิลิตร  และขนาด 20 มิลลิกรัม/10 มิลลิลิตร 
 
 ///// ไมโตแซนโทรนมีขนาดการบริหารยาอย่างไร? ///// 
ยาไมโตแซนโทรนมีขนาดการบริหารยา/ใช้ยา เช่น 
ก.	สำหรับมะเร็งเม็ดเลือดขาวเอเอ็มแอล (Acute myeloid leukaemia): 
- ผู้ใหญ่: หยดยาเข้าหลอดเลือดดำโดยใช้เวลา 5–15 นาที และมีขนาดการใช้ยาที่ 12 มิลลิกรัม/พื้นที่ผิวของร่างกาย 1 ตารางเมตร/วัน  ให้ใช้ยาติดต่อกันเป็น เวลา	5 วัน โดยวันที่ 1-3 ให้ใช้ร่วมกับยา Cytarabine (ยาเคมีบำบัดอีกชนิดหนึ่ง) 
ข.	สำหรับมะเร็งเต้านม  มะเร็งต่อมลูกหมาก  มะเร็งต่อมน้ำเหลือง  มะเร็งตับ: 
- ผู้ใหญ่: เริ่มต้นฉีดยาเข้าหลอดเลือดดำ 14 มิลลิกรัม/พื้นที่ผิวของร่างกาย 1 ตารางเมตร กรณีที่ผู้ป่วยมีความอ่อนแอกว่าปกติ อาจลดขนาดยาลงเป็น 
12 มิลลิกรัม/พื้นที่ผิวของร่างกาย 1 ตารางเมตร หรือใช้ร่วมรักษากับยารักษามะเร็งอื่น อาจลดขนาดการให้ยาไมโตแซนโทรนเป็น 10–12 มิลลิกรัม/พื้นที่ผิวของร่างกาย 1 ตารางเมตร และแพทย์จะนัดให้ผู้ป่วยมารับยาทุกๆ 3 สัปดาห์ 
ค.	สำหรับโรคปลอกประสาทเสื่อมแข็ง: 
- ผู้ใหญ่: หยดยาเข้าหลอดเลือดดำโดยใช้เวลา 5–15 นาที โดยมีขนาดการใช้ยาที่        12 มิลลิกรัม/พื้นที่ผิวของร่างกาย 1 ตารางเมตร ทุก 3 เดือน 
อนึ่ง: 
- การให้ยานี้ ควรใช้ลักษณะหยดเข้าหลอดเลือดดำ ห้ามฉีดเข้าใต้ผิวหนังหรือ  ฉีดเข้ากล้ามเนื้อ หรือฉีดเข้าไขสันหลังโดยเด็ดขาด 
- ระวังการเกิดพิษ(ผลข้างเคียงรุนแรง)ต่อหัวใจ  ด้วยยานี้สามารถทำให้เกิดภาวะหัวใจล้มเหลวได้ 
- การใช้ยานี้รักษาโรคปลอกประสาทเสื่อมแข็ง อาจก่อให้เกิดความเสี่ยง    ในการเกิดมะเร็งเม็ดเลือดขาวเอเอ็มแอลในระยะที่สองได้ (Secondary acute myeloid leukemia) ผู้ป่วยจึงควรมาโรงพยาบาลเพื่อรับการตรวจร่างกายตามที่แพทย์นัดหมายเป็นประจำ 
- ไม่แนะนำให้ใช้ยานี้ในการรักษาโรคปลอกประสาทเสื่อมแข็งในระยะกำลังมีการลุกลาม(Primary progressive multiple sclerosis) 
- หลังจากได้รับยานี้ ผู้ป่วยจะมีปัสสาวะเป็นสีฟ้า-เขียว  หรือเยื่อตาออกสีฟ้า  อาการนี้จะอยู่นานประมาณ 24 ชั่วโมงแล้วจะค่อยๆจางหายไป 
- เด็ก: ขนาดการใช้ยานี้ในเด็ก จะขึ้นกับดุลพินิจของแพทย์เป็นกรณีๆไป 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไมโตแซนโทรน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาไมโตแซนโทรน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาไมโตแซนโทรนตามแพทย์นัดได้ ให้ผู้ป่วยรีบติดต่อ แพทย์ พยาบาล ผู้ที่ทำการดูแลรักษา เพื่อทำการนัดหมายมารับการฉีดยาครั้งใหม่โดยเร็ว 
 
 ///// ไมโตแซนโทรนมีผลไม่พึงประสงค์อย่างไร? ///// 
ยาไมโตแซนโทรนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อตา  เช่น  ม่านตามีสีฟ้า แต่อาการนี้สามารถหายได้เอง 
- ผลต่อการเกิดโรคมะเร็ง   เช่น กรณีใช้ยานี้ต่อเนื่องเป็นเวลานาน จะเสี่ยงต่อการเป็นมะเร็งเม็ดเลือดขาวเอเอ็มแอล แต่ก็พบได้น้อยมาก 
- ผลต่อระบบกล้ามเนื้อ  เช่น ปวดหลัง 
- ผลต่อสภาพจิตใจ  เช่น ในผู้ป่วยบางรายอาจพบอาการซึม 
- ผลต่อระบบทางเดินอาหาร   เช่น คลื่นไส้  กระเพาะอาหารอักเสบ   ท้องเสียหรือไม่ก็ท้องผูก   อาเจียน  เบื่ออาหาร  ปวดท้อง 
- ผลต่อระบบประสาท   เช่น  ปวดศีรษะ  ง่วงนอน  อาจเกิดภาวะความรู้สึกสัมผัสเพี้ยนได้บ้าง 
- ผลต่อผิวหนัง  เช่น  เกิดภาวะผมร่วง แต่เส้นผมสามารถคืนสภาพและงอกใหม่ได้หลังหยุดยานี้   มีผื่นคัน  ลมพิษ  เล็บมีสีคล้ำหรือเกิดเล็บหลุด   บริเวณที่ฉีดยาเกิดอาการหลอดเลือดดำอักเสบและมีสีคล้ำแต่อาการจะค่อยๆจางหายได้เอง 
- ผลต่อระบบหัวใจและหลอดเลือด   เช่น หัวใจเต้นผิดจังหวะ   คลื่นไฟฟ้าหัวใจผิดปกติ  ความดันโลหิตต่ำ   หัวใจล้มเหลว 
- ผลต่อระบบทางเดินปัสสาวะ  เช่น ทางเดินปัสสาวะอักเสบ/โรคติดเชื้อระบบทางเดินปัสสาวะ   ปัสสาวะมีสีฟ้าอมเขียว 
- ผลต่อระบบเลือด   เช่น  เกล็ดเลือดต่ำ  เม็ดเลือดขาวต่ำ  กดไขกระดูก  โลหิตจาง 
- ผลต่อตับ  เช่น เอนไซม์การทำงานของตับในเลือดเพิ่มขึ้น  ระดับบิลิรูบินในเลือดสูง 
- ผลต่อระบบการเผาผลาญพลังงานของร่างกาย  เช่น น้ำตาลในเลือดสูง  โปแตสเซียมในเลือดต่ำ 
- ผลต่อไต  เช่น  ค่าครีเอตินิน(Creatinine)ในเลือดสูง  ระดับยูเรียในเลือดสูง 
- ผลต่อระบบทางเดินหายใจ   เช่น ทางเดินหายใจส่วนบนอักเสบ/ โรคติดเชื้อทางเดินหายใจส่วนบน   คออักเสบ  เยื่อจมูกอักเสบ  ไซนัสอักเสบ  หายใจขัด/หายใจลำบาก 
- ต่อระบบภูมิคุ้มกันต้านทานโรค   เช่น ภูมิคุ้มกันต้านทานโรคต่ำลงจนอาจเกิดการติดเชื้อต่างๆได้ง่าย เช่น  ทอนซิลอักเสบ  ทางเดินปัสสาวะอักเสบ  ติดเชื้อไวรัสง่าย  เกิดเชื้อราที่ผิวหนัง 
 
 ///// มีข้อควรระวังการใช้ไมโตแซนโทรนอย่างไร? ///// 
มีข้อควรระวังการใช้ยาไมโตแซนโทรน เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบของยานี้ 
- ห้ามใช้ยากับสตรีมีครรภ์  สตรีในภาวะให้นมบุตร นอกจากมีคำสั่งแพทย์ 
- ขณะฉีดยานี้ต้องระวังการแทงเข็มทะลุออกนอกหลอดเลือด ด้วยตัวยาสามารถก่อให้เกิดอันตราย/การอักเสบกับเนื้อเยื่อที่มีการสัมผัสกับตัวยานี้ได้ 
- ผู้ป่วยต้องได้รับการประเมินควบคุมการทำงานของระบบอวัยวะต่างๆของร่างกายจากแพทย์ตามแพทย์สั่งหลังได้รับยาไมโตแซนโทรน เช่น  การทำงานของ หัวใจ  ตับ และของระบบเลือด 
- กรณีมีอาการวิงเวียนหลังจากรับการฉีดยาไมโตแซนโทรน ผู้ป่วยต้องหลีกเลี่ยงการขับขี่ยวดยานพาหนะทุกชนิด รวมถึงการทำงานที่เกี่ยวข้องกับเครื่องจักรต่างๆ ด้วยจะเกิดอุบัติเหตุได้ง่าย 
- ปฏิบัติตามคำแนะนำของ แพทย์ พยาบาล  เภสัชกร และมารับการให้ยานี้/มาโรงพยาบาลตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไมโตแซนโทรนด้วย) ยาแผนโบราณ    อาหารเสริม ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไมโตแซนโทรนมีปฏิกิริยาระหว่างยากับยาตัวอื่นอย่างไร? ///// 
ยาไมโตแซนโทรนมีปฏิกิริยาระหว่างยากับยาตัวอื่น เช่น 
- ห้ามใช้ยาไมโตแซนโทรนร่วมกับการฉีดวัคซีนป้องกันโรคฝีดาษ(Smallpox vaccine)   วัคซีนป้องกันวัณโรค(BCG) เพราะจะเสี่ยงต่อการติดเชื้อฝีดาษ หรือเชื้อวัณโรค จากวัคซีนนั้นๆได้ จากระบบภูมิคุ้มกันต้านทานโรคของผู้ป่วยที่ได้รับยาไมโตแซนโทรนจะอยู่ในภาวะอ่อนแอ 
- ห้ามใช้ยาไมโตแซนโทรนร่วมกับยา Adalimumab (ยาMonoclonal antibody)  เพราะจะทำให้เกิดความเสี่ยงต่อการติดเชื้อได้อย่างรุนแรง 
- ห้ามใช้ยาไมโตแซนโทรนร่วมกับยา Clozapine  เพราะจะทำให้เกิดภาวะเม็ดเลือดขาวต่ำรุนแรง 
- หลีกเลี่ยงการใช้ยาไมโตแซนโทรนร่วมกับยา Dolasetron  เพราะจะทำให้เกิดภาวะหัวใจเต้นผิดปกติตามมา 
 ///// ควรเก็บรักษาไมโตแซนโทรนอย่างไร? ///// 
ควรเก็บยาไมโตแซนโทรน ในช่วงอุณหภูมิ 15-25 องศาเซลเซียส(Celsius)   ห้ามเก็บยาในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ไมโตแซนโทรนมีชื่ออื่นอีกไหม? ผลิตจากบริษัทอะไรบ้าง? ///// 
ยาไมโตแซนโทรน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/mitoxantrone/?type=brief&amp;mtype=generic [2017,Nov4] 
http://www.mims.com/thailand/drug/info/mitoxantrone%20baxter/?type=brief [2017,Nov4] 
http://www.mims.com/thailand/drug/search?q=Mitoxantrone [2017,Nov4] 
https://www.drugs.com/pro/mitoxantrone.html [2017,Nov4] 
https://www.drugs.com/cdi/mitoxantrone.html [2017,Nov4] 
https://www.drugs.com/dosage/mitoxantrone.html [2017,Nov4] 
https://www.drugs.com/sfx/mitoxantrone-side-effects.html [2017,Nov4] 
https://www.drugs.com/drug-interactions/mitoxantrone-index.html?filter=3&amp;generic_only= [2017,Nov4] 
https://www.drugs.com/dosage/mitoxantrone.html#Usual_Adult_Dose_for_Prostate_Cancer [2017,Nov4] 
https://en.wikipedia.org/wiki/Mitoxantrone  [2017,Nov4]
  https://www.old.health.gov.il/units/pharmacy/trufot/alonim/789.pdf [2017,Nov4] 
https://www.accessdata.fda.gov/drugsatfda_docs/label/2009/019297s030s031lbl.pdf [2017,Nov4] 
http://www.ratchakitcha.soc.go.th/DATA/PDF/2559/E/086/11.PDF [2017,Nov4]
