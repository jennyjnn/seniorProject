ลูมีแฟนทรีน (Lumefantrine)
 ///// บทนำ ///// 
ยาลูมีแฟนทรีน (Lumefantrine) หรือในชื่ออื่นอีกคือ เบนฟลูมีทอล (Benflumetol) เป็นยาที่ใช้ต่อต้านเชื้อมาลาเรีย/ไข้จับสั่นที่มีสาเหตุจากเชื้อสัตว์เซลล์เดียวชนิด Plasmodium falcipa rum (P.falciparum) โดยใช้ร่วมกับยาต้านมาลาเรียอีกชนิดคือ ยา Artemether และมีรูปแบบเป็นยารับประทานโดยมีสัดส่วนตัวยาต่อเม็ดดังนี้ ยา Artemether 20 มิลลิกรัม + ยา Lumefantrine 120 มิลลิกรัม 
การรับประทานยาลูมีแฟนทรีนร่วมกับอาหารที่มีไขมันสูงจะทำให้มีการดูดซึมได้มากที่สุด เมื่อตัวยานี้อยู่ในกระแสเลือดจะถูกเปลี่ยนโครงสร้างทางเคมีไปเป็นสารออกฤทธิ์ที่เรียกว่า เดสบิวทิล-ลูมีแฟนทรีน (Desbutyl-lumefantrine) ซึ่งร่างกายต้องใช้เวลาประมาณ 4 - 6 วันในการกำจัดยานี้ออกจากกระแสเลือดของผู้ป่วยที่ติดเชื้อมาลาเรีย การออกฤทธิ์ของตัวยานี้จะเกิดต่อวงจรชีวิตของเชื้อมาลาเรียในระยะที่ฟักตัวอยู่ในเม็ดเลือดแดง (Erythrocytic stages) โดยยาลูมีแฟนทรีนจะยับยั้งการสร้างกรดนิวคลีอิก (Nucleic acid/สารเกี่ยวข้องกับสารพันธุกรรม DNA) และสารโปรตีนของเชื้อมาลาเรีย 
ข้อจำกัดของการใช้ยาลูมีแฟนทรีนที่ผู้บริโภคควรทราบคือ 
- ไม่แนะนำให้ใช้ยานี้กับการติดเชื้อมาลาเรียที่มีอาการป่วยขั้นรุนแรง 
- ห้ามใช้เป็นยาป้องกันโรคมาลาเรีย 
ทั้งนี้การใช้ยาลูมีแฟนทรีนร่วมกับยา Artemether สามารถใช้รักษามาลาเรียได้ทั้งในผู้ใหญ่ และในเด็ก การใช้ยานี้ในเด็กจะใช้น้ำหนักตัวเด็กมาประกอบในการคำนวณขนาดรับประทาน สำหรับการใช้ยานี้กับสตรีตั้งครรภ์มีข้อมูลทางคลินิกสนับสนุนว่าไม่ก่อให้เกิดความพิการกับทารกในครรภ์แต่อย่างใด แต่การใช้ยานี้กับสตรีที่อยู่ในภาวะให้นมบุตรสามารถส่งผลต่อทารกที่ดื่มน้ำนมมารดาได้ด้วยยาลูมีแฟนทรีนสามารถถูกขับออกมากับน้ำนมของมารดา อย่างไรก็ตามการใช้ยานี้กับผู้ป่วยกลุ่มใดก็ตามจะต้องเป็นไปตามคำสั่งของแพทย์แต่เพียงผู้เดียว 
 ///// ลูมีแฟนทรีนมีสรรพคุณ (คุณสมบัติ) อย่างไร? ///// 
ยาลูมีแฟนทรีนมีสรรพคุณ/ข้อบ่งใช้เพื่อบำบัดรักษาอาการป่วยจากโรคมาลาเรียที่มีการติดเชื้อเฉียบพลันและมีอาการไม่รุนแรง 
 ///// ลูมีแฟนทรีนมีกลไกการออกฤทธิ์อย่างไร? ///// 
กลไกการออกฤทธิ์ของยาลูมีแฟนทรีนคือ ตัวยาจะออกฤทธิ์ต่อเชื้อมาลาเรียในระยะที่เชื้อฟักตัวอยู่ในเม็ดเลือดแดงโดยจะเข้ารบกวนการสร้างสารเชิงซ้อนที่มีชื่อเรียกว่า Beta-hematin (สารช่วยการดำรงชีวิตของเชื้อมาลาเรีย) รวมถึงยับยั้งการสังเคราะห์กรดนิวคลีอิก (Neucleic acid) และสารโปรตีนของเชื้อมาลาเรีย ส่งผลให้เชื้อมาลาเรียหยุดการเจริญเติบโต ไม่สามารถขยายพันธุ์และตายลงในที่สุด 
 ///// ลูมีแฟนทรีนมีรูปแบบการจัดจำหน่ายอย่างไร? ///// 
ยาลูมีแฟนทรีนมีรูปแบบการจัดจำหน่ายเป็นยาเม็ดชนิดรับประทานที่มีตัวยาประกอบกันเช่น 
- Artemether 20 มิลลิกรัม + Lumefantrine 120 มิลลิกรัม/เม็ด 
- Artemether 80 มิลลิกรัม + Lumefantrine 480 มิลลิกรัม/เม็ด 
 ///// ลูมีแฟนทรีนมีขนาดรับประทานอย่างไร? ///// 
ในขนาดความแรงของยา Artemether 20 มิลลิกรัม + Lumefantrine 120 มิลลิกรัม/เม็ด ยานี้มีขนาดรับประทานเช่น 
ก. ขนาดรับประทานของผู้ใหญ่ที่อายุมากกว่า 16 ปีขึ้นไป: ให้รับประทานยาเป็นเวลา 3 วันดังนี้ 
- วันแรก: เริ่มรับประทานยาพร้อมอาหาร 4 เม็ดครั้งเดียว จากนั้นอีก 8 ชั่วโมงถัดมาให้รับประ ทานอีก 4 เม็ด 
- วันที่ 2 และวันที่ 3: รับประทานยาครั้งละ 4 เม็ดเช้า - เย็น 
- สรุปผู้ป่วยต้องรับประทานยา 24 เม็ดเป็นเวลา 3 วัน 
- *กรณีที่ผู้ใหญ่มีน้ำหนักตัวน้อยกว่า 35 กิโลกรัมให้ใช้ขนาดรับประทานตามเกณฑ์น้ำหนักตัวของผู้ที่มีอายุต่ำกว่า 16 ปีที่รวมถึงเด็กดังจะกล่าวต่อไป 
ข. ขนาดรับประทานของผู้ที่อายุต่ำกว่า 16 ปีที่รวมถึงเด็ก: 
- น้ำหนักตัว 5 - 15 กิโลกรัม: วันแรกรับประทาน 1 เม็ดหลังอาหาร อีก 8 ชั่วโมงต่อมารับประทานอีก 1 เม็ด 
	วันที่ 2 และวันที่ 3 รับประทานครั้งละ 1 เม็ดเช้า - เย็น 
	สรุปรับประทานยาทั้งหมด 6 เม็ดเป็นเวลา 3 วัน 
- น้ำหนักตัวมากกว่า 15 - 25 กิโลกรัม: วันแรกรับประทาน 2 เม็ดหลังอาหาร อีก 8 ชั่วโมงต่อมารับประทานอีก 2 เม็ด 
	วันที่ 2 และวันที่ 3 รับประทานครั้งละ 2 เม็ดเช้า - เย็น
	สรุปรับประทานยาทั้งหมด 12 เม็ดเป็นเวลา 3 วัน 
- น้ำหนักตัวมากกว่า 25 - 35 กิโลกรัม: วันแรกรับประทาน 3 เม็ดหลังอาหาร อีก 8 ชั่วโมงต่อมารับประทานอีก 3 เม็ด 
	วันที่ 2 และวันที่ 3 รับประทานครั้งละ 3 เม็ดเช้า - เย็น
	สรุปรับประทานยาทั้งหมด 18 เม็ดเป็นเวลา 3 วัน 
- น้ำหนักตัวมากกว่า 35 กิโลกรัม: วันแรกเริ่มรับประทานยาพร้อมอาหาร 4 เม็ดครั้งเดียว จากนั้นอีก 8 ชั่วโมงถัดมาให้รับประ ทานอีก 4 เม็ด 
	วันที่ 2 และวันที่ 3 รับประทานยาครั้งละ 4 เม็ดเช้า - เย็น 
	สรุปรับประทานยา 24 เม็ดเป็นเวลา 3 วัน 
*อนึ่ง กรณีผู้ติดเชื้อมาลาเรียที่มีอาการของโรคตับโรคไตในระดับกลางลงมา ไม่ต้องปรับขนาดรับประทานแต่อย่างใด แต่ถ้ามีโรคตับโรคไตระดับรุนแรงการใช้ยานี้ขึ้นกับดุลพินิจของแพทย์ ผู้รักษาเป็นกรณีไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาลูมีแฟนทรีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาลูมีแฟนทรีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาลูมีแฟนทรีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาลูมีแฟนทรีนตรงเวลา 
 ///// ลูมีแฟนทรีนมีผลไม่พึงประสงค์อย่างไร? ///// 
ยาลูมีแฟนทรีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบประสาท: อาจทำให้ปวดศีรษะ วิงเวียน เกิดเสียงในหู/หูอื้อ กล้ามเนื้อแขน-ขาทำงานไม่ประสานกันและเกิดภาวะเดินเซตามมา อาจเกิดอาการกระตุกและสั่นของกล้ามเนื้อ ความไวต่อการสัมผัสน้อยลง และหนังตากระตุก 
- ผลต่อระบบทางเดินอาหาร: อาจเกิดอาการเบื่ออาหาร คลื่นไส้ อาเจียน ปวดท้อง ท้องเสียหรือ ไม่ก็ท้องผูก ท้องอืด มีแผลในกระเพาะอาหาร 
- ผลต่อการทำงานของหัวใจ: เกิดภาวะใจสั่น ชีพจรเต้นผิดปกติ 
- ผลต่อระบบเลือด: อาจเกิดอาการม้ามโตด้วยมีเลือดคั่งในม้าม มีภาวะโลหิตจาง มีเม็ดเลือดขาวมาก เกิดภาวะเม็ดเลือดแดงแตก 
- ผลต่อกล้ามเนื้อ: อาจปวดกล้ามเนื้อและปวดข้อ 
- ผลต่อระบบการหายใจ: อาจมีอาการไอ หอบหืด ปวด/เจ็บบริเวณคอหอยและกล่องเสียง 
- ผลต่อระบบทางเดินปัสสาวะ: ในการตรวจปัสสาวะอาจพบสารโปรตีนและเลือดปนมากับปัสสาวะ 
- ผลต่อระบบการเผาผลาญพลังงานของร่างกาย: อาจเกิดภาวะเกลือโพแทสเซียมในเลือดต่ำ 
- ผลต่อภาวะจิตใจ: อาจมีอาการนอนไม่หลับ อาจมีอารมณ์แปรปรวน 
- ผลต่อผิวหนัง: อาจมีผื่นคัน ลมพิษ 
- ผลต่อระบบภูมิคุ้มกันต้านทานโรค: อาจมีภูมิคุ้มกันต้านทานโรคของร่างกายต่ำลงและเกิดการติดเชื้อของอวัยวะต่างๆได้ง่ายเช่น หู หลอดลม กระเพาะอาหาร ลำไส้ ระบบทางเดินปัสสาวะ รวมถึงเกิดการติดเชื้อพยาธิต่างๆ 
 ///// มีข้อควรระวังการใช้ลูมีแฟนทรีนอย่างไร? ///// 
มีข้อควรระวังการใช้ยาลูมีแฟนทรีนเช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ระวังการใช้ยานี้กับผู้ป่วยโรคตับโรคไตในระยะรุนแรง 
- หยุดการใช้ยานี้ทันทีเมื่อพบอาการแพ้ยานี้และนำตัวผู้ป่วยพบแพทย์/มาโรงพยาบาลโดย เร็วทันที/ฉุกเฉิน 
- อาการข้างเคียงของยานี้ที่ไม่กระทบต่อการใช้ชีวิตประจำวันหรือที่ไม่รุนแรงหลายข้อที่ไม่จำเป็นต้องใช้ยาอื่นรักษา อาการเหล่านั้นจะทุเลาลงและหายได้เองหลังจากหยุดรับประทานยานี้ แต่หากมีอาการข้างเคียงที่รุนแรงหรือที่กระทบต่อการใช้ชีวิตประจำวันควรรีบพบแพทย์/มาโรงพยาบาลก่อนนัด 
- หากได้รับยานี้ครบคอร์สตามกำหนด/ตามแพทย์สั่งแล้วอาการไม่ดีขึ้นหรือกลับทรุดหนักลง ให้รีบนำตัวผู้ป่วยกลับมาพบแพทย์/มาโรงพยาบาลโดยเร็วก่อนวันนัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาลูมีแฟนทรีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ลูมีแฟนทรีนมีปฏิกิริยาระหว่างยากับยาตัวอื่นอย่างไร? ///// 
ยาลูมีแฟนทรีนมีปฏิกิริยาระหว่างยากับยาตัวอื่นเช่น 
- การใช้ยาลูมีแฟนทรีนร่วมกับยา Rifampin, Carbamazepine, Phenytoin สามารถทำให้ระดับยาลูมีแฟนทรีนในเลือดลดต่ำลงจนส่งผลต่อประสิทธิภาพในการต่อต้านมาลาเรีย เพื่อป้องกันมิให้เกิดภาวะดังกล่าวจึงไม่สมควรใช้ยาเหล่านี้ร่วมกัน 
- การใช้ยาลูมีแฟนทรีนร่วมกับยา Apomorphine (ยาโรคพาร์กินสัน), Promethazine, Azithromycin Hydroxyzine อาจเพิ่มความเสี่ยงต่อภาวะหัวใจเต้นผิดจังหวะ หากไม่มีความจำเป็นใดๆควรหลีกเลี่ยงการใช้ยาร่วมกัน 
- หลีกเลี่ยงการรับประทานยาลูมีแฟนทรีนร่วมกับน้ำผลไม้เช่น Grapefruit juice ด้วยจะทำให้ระดับยาลูมีแฟนทรีนในกระแสเลือดเพิ่มมากขึ้น ร่างกายต้องใช้เวลายาวนานกว่าเดิมเพื่อกำจัดยานี้ออกจากร่างกายและส่งผลให้มีภาวะหัวใจเต้นผิดจังหวะตามมา 
 ///// ควรเก็บรักษาลูมีแฟนทรีนอย่างไร? ///// 
ควรเก็บยาลูมีแฟนทรีนในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ลูมีแฟนทรีนมีชื่ออื่นอีกไหม? ผลิตจากบริษัทอะไรบ้าง? ///// 
ยาลูมีแฟนทรีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://who.int/malaria/media/artemisinin_resistance_qa/en/  [2016,Feb13] 
http://apps.who.int/prequal/info_applicants/BE/Art-Lum_BE_2008April.pdf  [2016,Feb13] 
https://en.wikipedia.org/wiki/Lumefantrine  [2016,Feb13] 
http://www.drugs.com/dosage/artemether-lumefantrine.html  [2016,Feb13] 
http://www.drugbank.ca/drugs/DB06708  [2016,Feb13] 
http://www.drugs.com/ppa/artemether-lumefantrine.html  [2016,Feb13] 
https://www.pharma.us.novartis.com/product/pi/pdf/coartem.pdf  [2016,Feb13] 
http://www.drugs.com/drug-interactions/artemether-lumefantrine-index.html?filter=3&amp;generic_only=  [2016,Feb13]
