ฟลูโอคอร์โทโลน (Fluocortolone)
 ///// บทนำ ///// 
ยาฟลูโอคอร์โทโลน (Fluocortolone) เป็นยาในกลุ่มคอร์ติโคสเตียรอยด์ (Corticosteroid) ที่ออกฤทธิ์และมีความแรงขนาดกลางๆ มักใช้เป็นยาทาผิวภายนอก (ยาใช้ภายนอก) เพื่อลดอาการผื่นคัน อาการผื่นผิวหนังอักเสบ หรือนำมาทำเป็นยาเหน็บทวารเพื่อนำไปใช้รักษาอาการริดสีดวงทวาร ยานี้ไม่ได้รักษาโรคที่ต้นเหตุเพียงแต่บำบัดอาการอักเสบอาการคันให้บรรเทาเบาบางลง การใช้ยาสเตียรอยด์กับเด็กมักจะเป็นข้อห้าม นอกจากมีคำสั่งจากแพทย์เท่านั้น เพราะยากลุ่มนี้อาจมีผลกระทบต่อการเจริญเติบโตของเด็กได้ ซึ่งยาฟลูโอคอร์โทโลนก็เช่นเดียวกัน แต่อาจนำมาใช้กับเด็กกรณีที่ผิวเด็กเกิดอาการแพ้ที่บริเวณแขน-ขาอย่างรุนแรงและไม่มียาอื่นใช้ทดแทนได้ อย่างไรก็ตามการใช้ยานี้กับผู้ป่วยทุกกลุ่มอายุแพทย์มักจะสั่งจ่ายยาเพียงระยะสั้นๆเท่านั้น 
ก่อนการใช้ยากลุ่มสเตียรอยด์กับผิวหนัง แพทย์จะตรวจสอบอาการเจ็บป่วยพร้อมกับค้นหาสาเหตุของอาการโรครวมถึงสอบถามสภาพร่างกายของผู้ป่วยด้วยเช่น 
- ผิวหนังบริเวณที่มีอาการอักเสบหรือแพ้นั้นมีการติดเชื้อร่วมด้วยหรือไม่ด้วยการใช้ยากลุ่มสเตียรอยด์จะส่งผลให้เกิดภาวะซ่อนเร้นในอาการอักเสบ แต่เชื้อโรคยังดำรงชีวิตอยู่ได้จึงทำให้เกิดสภาวะโรคลุกลามได้มาก 
- ผู้ป่วยเป็นสิวหรือไม่เพราะยาสเตียรอยด์สามารถก่อให้เกิดสิวขึ้นได้เช่นกัน 
- หากเป็นสตรีอยู่ในภาวะตั้งครรภ์หรืออยู่ในสภาวะให้นมบุตรหรือไม่ 
- เคยแพ้ยาสเตียรอยด์หรือยากลุ่มใดบ้าง 
ทั้งนี้เมื่อมีการสั่งจ่ายยาฟลูโอคอร์โทโลน แพทย์จะกำกับวิธีการใช้ยาพร้อมระบุระยะเวลาของการใช้เช่น 
- การทายาที่บริเวณผิวหนังที่มีการอักเสบหรือแพ้ ให้ทาเพียงบางๆเพื่อกระจายตัวยาในบริเวณที่มีอาการแพ้ 
- ห้ามทายาในบริเวณที่มีแผลเปิดหรือแผลฉีกขาดทั้งนี้เพื่อหลีกเลี่ยงการดูดซึมตัวยาปริมาณมากเข้าสู่กระแสเลือด 
- ทายาเพียงวันละครั้งก็เพียงพอแล้ว ไม่ควรทายาถึง 2 ครั้งต่อวัน นอกจากมีคำสั่งแพทย์ 
- กรณีที่มียาทาผิวหนังชนิดอื่นร่วมด้วย แพทย์จะกำกับการใช้ยาโดยแจกแจงว่าควรทายาชนิดใดก่อน - หลัง 
- ก่อนและหลังการทายาควรล้างมือให้สะอาดทุกครั้ง 
- หากจำเป็นต้องใช้ยากับเด็กต้องปฏิบัติตามคำแนะนำของแพทย์อย่างเคร่งครัดและไม่ควรใช้ยาชนิดนี้กับเด็กนานเกิน 1 - 2 สัปดาห์ 
- กรณีใช้ครีมบำรุงผิวเพื่อความชุ่มชื้นร่วมกับยาฟลูโอคอร์โทโลน ควรทาครีมบำรุงผิวเพียงเบาบางและทิ้งระยะเวลาประมาณ 10 - 15 นาทีก่อนทายาฟลูโอคอร์โทโลน 
- การทายาสเตียรอยด์ชนิดต่างๆบนผิวหน้าต้องระวังไม่ให้เข้าตา และห้ามใช้ยาติดต่อกันเป็นเวลานานเกินคำสั่งของแพทย์ 
- ห้ามใช้ผ้าพันแผลพันทับบริเวณที่มีการทายาชนิดนี้บนผิวหนังด้วยจะเพิ่มการดูดซึมเข้าสู่ร่างกายและอาจทำให้ผู้ป่วยได้รับผลข้างเคียงจากการใช้ยานี้ติดตามมา 
- ปกติแพทย์จะสั่งจ่ายยานี้โดยให้ใช้ยานี้กับบริเวณผิวหนังที่มีอาการอักเสบเท่านั้น ห้ามนำไปทากับบริเวณผิวหนังที่ปกติ ระยะเวลาของการใช้ยานี้จะอยู่ในช่วงประมาณ 7 - 14 วัน ผู้ป่วยควรปฏิบัติตามคำสั่งของแพทย์อย่างเคร่งครัดและไม่ควรปรับขนาดการใช้ยาด้วยตนเองโดยเด็ดขาด 
ยาฟลูโอคอร์โทโลนอาจก่อให้เกิดอาการข้างเคียง (ผลข้างเคียง) กับผู้ใช้หรือไม่ก็ได้ทั้งนี้ขึ้นอยู่กับวิธีการใช้ยาของผู้ป่วยว่าถูกต้องเพียงใด และสำหรับผู้ป่วยหลายรายอาจไม่พบอาการข้างเคียงแต่อย่างใดเลยก็ได้ 
 ///// ฟลูโอคอร์โทโลนมีสรรพคุณ (คุณสมบัติ) อย่างไร? ///// 
ยาฟลูโอคอร์โทโลนมีสรรพคุณ/ข้อบ่งใช้เช่น 
- บรรเทาอาการอักเสบ อาการแพ้ อาการคันของผิวหนัง 
- บำบัดอาการริดสีดวงทวารในรูปแบบของยาเหน็บทวารและมักมียาชาผสมร่วมในสูตรตำรับยาด้วย 
 ///// ฟลูโอคอร์โทโลนมีกลไกการออกฤทธิ์อย่างไร? ///// 
ยาฟลูโอคอร์โทโลนที่ใช้เป็นยาทาเฉพาะที่หรือใช้เป็นยาเหน็บทวาร มีกลไกการออกฤทธิ์โดยตัวยาจะยับยั้งการรวมตัวของเม็ดเลือดขาวในบริเวณที่มีการอักเสบของเนื้อเยื่อจึงป้องกันการทำลายเนื้อเยื่อในบริเวณที่อักเสบดังกล่าว 
 ///// ฟลูโอคอร์โทโลนมีรูปแบบการจัดจำหน่ายอย่างไร? ///// 
ยาฟลูโอคอร์โทโลนมีรูปแบบการจัดจำหน่ายเช่น 
- ยาครีมและยาขี้ผึ้งทาบรรเทาอาการผื่นผิวหนังอักเสบขนาด 0.25 % 
- ยาครีมสำหรับทาบำบัดอาการริดสีดวงทวารที่ผสมร่วมกับยาอื่นเช่น
Fluocortolone pivalate 1 มิลลิกรัม + Lidocaine HCl 20 มิลลิกรัม/กรัม 
- ยาขี้ผึ้งสำหรับทาบำบัดอาการริดสีดวงทวารที่ผสมร่วมกับยาอื่นเช่น Fluocortolone pivalate 0.92 มิลลิกรัม + Fluocortolone hexanoate 0.95 มิลลิกรัม + Cinchocaine hydrochloride 5 มิลลิกรัม/1 กรัม 
- ยาเหน็บทวารบำบัดอาการริดสีดวงทวารที่ผสมร่วมกับยาอื่นเช่น
Fluocortolone pivalate 1 มิลลิกรัม + Lidocaine HCl 40 มิลลิกรัม/แท่ง 
 ///// ฟลูโอคอร์โทโลนมีขนาดการบริหารยาอย่างไร? ///// 
ยาฟลูโอคอร์โทโลนมีขนาดการบริหารยา/ใช้ยาเช่น 
ก. สำหรับบรรเทาอาการผิวหนังอักเสบ: 
- ผู้ใหญ่: ทายาวันละ 1 - 2 ครั้งหรือตามคำสั่งแพทย์ผู้รักษา 
ข. สำหรับบรรเทาอาการริดสีดวงทวาร: 
- ผู้ใหญ่: กรณียาเหน็บ; เหน็บยาครั้งละ 1 แท่งเข้าทางทวารหนักวันละ 2 ครั้ง หากอาการรุนแรงอาจต้องเหน็บยาวันละ 3 ครั้ง โดยต้องเป็นไปตามคำสั่งแพทย์ผู้รักษา หรือ  
	กรณียาทา; ทายาชนิดครีมในบริเวณที่เป็นริดสีดวงทวารวันละ 2 ครั้งเช้า - เย็น หากอาการรุนแรง อาจต้องทายาวันละ 3 ครั้งในช่วงวันแรกของการใช้ยา หรือทายาตามคำสั่งแพทย์ผู้รักษา 
*อนึ่ง: 
- ทั้งยาทาและยาเหน็บเพื่อรักษาอาการริดสีดวงทวารอาจมีความแตกต่างของการใช้ยาไปจากนี้ด้วยขึ้นอยู่กับตัวยาสำคัญที่เป็นส่วนประกอบในสูตรตำรับยาแต่ละสูตรด้วย 
- เด็ก: การใช้ยานี้ในเด็กจะต้องเป็นคำสั่งใช้ยาจากแพทย์ผู้รักษาเท่านั้น และต้องใช้ยาอย่างเคร่งครัดเพราะยานี้อาจส่งผลกระทบถึงการเจริญเติบโตของเด็กได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฟลูโอคอร์โทโลน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาฟลูโอคอร์โทโลนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายา/เหน็บยาควรทำอย่างไร? ///// 
หากลืมใช้ยาฟลูโอคอร์โทโลนสามารถทายา/เหน็บยาเมื่อนึกขึ้นได้ ถ้าเวลาใกล้เคียงกับการทายา/เหน็บยาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// ฟลูโอคอร์โทโลนมีผลไม่พึงประสงค์อย่างไร? ///// 
ยาฟลูโอคอร์โทโลนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น อาจทำให้ผิวหนังที่สัมผัสกับตัวยานี้มีลักษณะบางลง รู้สึกระคายเคือง แสบคัน หรือคล้ายกับมีอาการแพ้ยาเกิดขึ้น 
 ///// มีข้อควรระวังการใช้ฟลูโอคอร์โทโลนอย่างไร? ///// 
มีข้อควรระวังการใช้ยาฟลูโอคอร์โทโลนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีการติดเชื้อวัณโรค เชื้อซิฟิลิส หรือเชื้อไวรัส 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก 
- ห้ามทายาในบริเวณตา 
- ห้ามปรับขนาดการใช้ยานี้ด้วยตนเอง 
- หากพบอาการแพ้ยาให้หยุดการใช้ยาทันทีแล้วกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟลูโอคอร์โทโลนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟลูโอคอร์โทโลนมีปฏิกิริยาระหว่างยากับยาตัวอื่นอย่างไร? ///// 
ปัจจุบันยังไม่มีรายงานปฏิกิริยาระหว่างยาฟลูโอคอร์โทโลนกับยารับประทานใดๆ 
 ///// ควรเก็บรักษาฟลูโอคอร์โทโลนอย่างไร? ///// 
ควรเก็บยาฟลูโอคอร์โทโลนดังนี้ 
- เก็บยาครีม - ยาขี้ผึ้งภายใต้อุณหภูมิ 25 องศาเซลเซียส (Celsius) 
- ยาเหน็บทวาร ให้เก็บที่ช่วงอุณหภูมิ 2 - 8 องศาเซลเซียส 
ทั้งนี้ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ฟลูโอคอร์โทโลนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟลูโอคอร์โทโลนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/drug-class/glucocorticoids.html  [2015,Oct3] 
http://patient.info/medicine/fluocortolone-for-inflammatory-skin-conditions-ultralanum-plain  [2015,Oct3] 
http://www.netdoctor.co.uk/digestive-health/medicines/ultraproct-ointment-and-suppositories.html  [2015,Oct3] 
https://en.wikipedia.org/wiki/Fluocortolone  [2015,Oct3] 
http://www.mims.com/Thailand/drug/info/Scheriproct%20N/?type=brief  [2015,Oct3] 
http://www.cimsasia.com/India/drug/info/fluocortolone/?type=full&amp;mtype=generic#Dosage  [2015,Oct3] 
http://www.ndrugs.com/?s=fluocortolone  [2015,Oct3] 
http://www.medsafe.govt.nz/consumers/cmi/u/ultraproct.pdf  [2015,Oct3]
