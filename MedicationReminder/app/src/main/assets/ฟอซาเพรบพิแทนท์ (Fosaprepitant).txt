ฟอซาเพรบพิแทนท์ (Fosaprepitant)
 ///// บทนำ ///// 
ยาฟอซาเพรบพิแทนท์(Fosaprepitant หรือ Fosaprepitant dimeglumine) เป็นยาที่ใช้ ป้องกัน อาการคลื่นไส้ อาเจียนจากการได้รับยาเคมีบำบัดในผู้ป่วยมะเร็ง  แต่ไม่สามารถบำบัดผู้ป่วยที่กำลังเกิดอาการคลื่นไส้หรืออาเจียนอยู่ก่อนแล้ว  ยาฟอซาเพรบพิแทนท์ยังไม่ใช่ตัวยาที่ออกฤทธิ์ได้ทันทีแต่อยู่ในรูปของสารตั้งต้น (Prodrug) โดยยาฟอซาเพรบพิแทนท์จะถูกเปลี่ยนโครงสร้างเคมีไปเป็นตัวยา                         อะเพรบพิแทนท์ (Aprepitant) ซึ่งเป็นสารที่ออกฤทธิ์ได้ในร่างกาย 
ยาฟอซาเพรบพิแทนท์ มีรูปแบบเภสัชภัณฑ์เป็นยาฉีดที่ต้องหยดเข้าหลอดเลือดดำ  ตัวยาที่อยู่ในกระแสเลือดจะแทรกซึมไปตามเนื้อเยื่อต่างๆของร่างกาย  นักวิทยาศาสตร์พบว่า ยาฟอซาเพรบพิแทนท์จะถูกเปลี่ยนไปเป็นยาอะเพรบพิแทนท์ ที่บริเวณ  ไต  ปอด  และลำไส้เล็กส่วนปลาย โดยใช้เวลาไม่เกิน 30 นาทีหลังจากเข้าสู่กระแสเลือด   และร่างกายต้องใช้เวลาประมาณ 9–13 ชั่วโมงเพื่อกำจัดตัวยานี้ในรูปของยาอะเพรบพิแทนท์ออกจากกระแสเลือด ซึ่งจะถูกขับทิ้งไปกับปัสสาวะและอุจจาระ 
ข้อจำกัดของการใช้ยาฟอซาเพรบพิแทนท์บางประการที่ผู้บริโภคควรทราบ ได้แก่ 
- แพทย์จะไม่ใช้กับผู้ที่มีประวัติแพ้ยา ฟอซาเพรบพิแทนท์ หรือยาอะเพรบพิแทนท์ มาก่อน 
- หลีกเลี่ยงการใช้ยาฟอซาเพรบพิแทนท์ร่วมกับ ยาที่ออกฤทธิ์ยับยั้งการทำงานเอนไซม์ CYP3A4ในตับ (ยากลุ่ม CYP3A4 inhibitors, Cytochrome P450 3A4 inhibitor)  อย่างเช่นยา Aripiprazole   ซึ่งการใช้ยาร่วมกัน จะทำให้ระดับยา Aripiprazole ในกระแสเลือดเพิ่มขึ้นจนก่อให้เกิดอาการข้างเคียง(ผลข้างเคียง)รุนแรงต่อร่างกาย  หรือการใช้ยาฟอซาเพรบพิแทนท์ร่วมกับยาเม็ดคุมกำเนิดจะทำให้ระดับ	  ของยาเม็ดคุมกำเนิด อย่าง Progestins ในกระแสเลือดลดต่ำลงจนไม่สามารถ
ป้องกันการตั้งครรภ์ได้   ผู้ป่วยจึงควรแจ้ง แพทย์ พยาบาล เภสัชกร ทุกครั้งที่เข้ารับการรักษาว่า ตนเองมียาอะไรที่ใช้เป็นประจำอยู่ก่อน 
- การใช้ยานี้จะต้องให้กับผู้ป่วยก่อนเข้ารับการทำเคมีบำบัดประมาณ 30 นาที 
- เพื่อประสิทธิผลในการป้องกันอาการ คลื่นไส้-อาเจียน  แพทย์อาจสั่งจ่ายยากลุ่ม 5-HT3 antagonist ร่วมกับ ยา Dexamethasone ให้กับผู้ป่วยร่วมด้วย 
- ตัวยาฟอซาเพรบพิแทนท์ อาจก่อให้เกิดอาการข้างเคียงกับผู้ป่วยได้หลาย                         ประการ เช่น  ทำให้รู้สึกอ่อนเพลีย  ท้องเสียหรือไม่ก็ท้องผูก  อาหารไม่ย่อย              เบื่ออาหาร   ปวดศีรษะ   กรณีนี้ผู้ป่วยควรขอคำปรึกษาจาก แพทย์ พยาบาล เพื่อการบำบัดรักษาเพื่อบรรเทาอาการข้างเคียงดังกล่าว 
ในประเทศไทยตัวยาฟอซาเพรบพิแทนท์ ถูกจัดอยู่ในประเภทยาควบคุมพิเศษ เราจะพบเห็นการใช้ยานี้ในสถานพยาบาลเท่านั้น  และหากผู้ป่วยต้องการทราบข้อมูลการใช้ยาชนิดนี้เพิ่มเติม  สามารถสอบถามได้จากแพทย์ที่ดูแลรักษาอาการป่วยหรือสอบถามได้จากเภสัชกรในสถานพยาบาลนั้นๆ 
 
 
 ///// ฟอซาเพรบพิแทนท์มีสรรพคุณ(คุณสมบัติ)อย่างไร? ///// 
ยาฟอซาเพรบพิแทนท์มีสรรพคุณ/ข้อบ่งใช้เพื่อ ป้องกันอาการคลื่นไส้ อาเจียน จากการทำเคมีบำบัด/ได้รับยาเคมีบำบัดในผู้ป่วยมะเร็ง 
 ///// ฟอซาเพรบพิแทนท์มีกลไกการออกฤทธิ์อย่างไร? ///// 
ตัวยาฟอซาเพรบพิแทนท์มีกลไกการออกฤทธิ์คือ เมื่อถูกดูดซึมเข้าสู่ร่างกาย จะถูกร่างกายเปลี่ยนไปเป็นสารออกฤทธิ์/ยาในกลุ่ม Neurokinin 1 antagonist ที่มีชื่อว่า ยา Aprepitant ซึ่งมีกลไกป้องกันอาการคลื่นไส้และอาเจียนได้ตามสรรพคุณ 
 
 ///// ฟอซาเพรบพิแทนท์มีรูปแบบการจัดจำหน่ายอย่างไร? ///// 
ยาฟอซาเพรบพิแทนท์มีรูปแบบการจัดจำหน่าย เป็น 
- ยาฉีดชนิดผงปราศจากเชื้อ ที่ประกอบด้วย Fosaprepitant 150  มิลลิกรัม/ขวด 
 
 ///// ฟอซาเพรบพิแทนท์มีขนาดการบริหารยาอย่างไร? ///// 
ยาฟอซาเพรบพิแทนท์มีขนาดการบริหารยา/ใช้ยา เช่น 
 
- ผู้ใหญ่ที่อายุตั้งแต่ 18ปีขึ้นไป: หยดยา 150 มิลลิกรัม เข้าหลอดเลือดดำโดยใช้ระยะเวลาในการให้ยา        ประมาณ 20–30 นาที เป็นอย่างต่ำ  และแพทย์จะให้ยาประเภท Corticosteroids เช่น  Dexamethasone ร่วมกับยาในกลุ่ม 5-HT3 antagonist เพื่อเสริมฤทธิ์การป้องกันอาการคลื่นไส้-อาเจียนร่วมด้วย 
- เด็ก/ผู้อายุต่ำกว่า 18 ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ต้องให้ยาฟอซาเพรบพิแทนท์กับผู้ป่วยเป็นเวลาประมาณ 30 นาที ก่อนเข้ารับ                         การทำเคมีบำบัด 
- การเตรียมยาฟอซาเพรบพิแทนท์สำหรับหยดเข้าหลอดเลือดดำ ต้องเจือจางยาและละลายผงยาด้วยสารละลาย Sodium chloride 0.9% เป็นปริมาณ                           5 มิลลิลิตร 
- ห้ามใช้ยาที่มีสิ่งปนเปื้อนที่ไม่ใช่ส่วนประกอบในสูตรตำรับ 
- ขนาดการใช้ยา Dexamethasone และ 5-HT3 antagonist เพื่อช่วยบรรเทาอาการคลื่นไส้อาเจียนจากการทำเคมีบำบัดร่วมกับยาฟอซาเพรบพิแทนท์ขึ้นอยู่กับสภาพ          ร่างกายของผู้ป่วย  กรณีผู้ป่วยมีประวัติ คลื่นไส้อาเจียนหลังทำเคมีบำบัดที่อาการ รุนแรงในระดับปานกลาง อาจใช้ยา Dexamethasone และ 5-HT3 antagonist        เพียงวันแรกก็เพียงพอแล้ว  แต่กรณีที่มีอาการคลื่นไส้-อาเจียนรุนแรงมาก อาจจะต้องใช้ยา 5-HT3 antagonist ในวันแรกที่ทำเคมีบำบัด และใช้ 			  Dexamethasone เป็นเวลา 4 วันต่อเนื่อง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                       ตัวอย่างหนึ่เท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฟอซาเพรบพิแทนท์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้บาอะไรอยู่ เพราะยาฟอซาเพรบพิแทนท์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// ฟอซาเพรบพิแทนท์มีผลไม่พึงประสงค์อย่างไร? ///// 
ยาฟอซาเพรบพิแทนท์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น   เกิดภาวะโลหิตจาง    เม็ดเลือดขาวต่ำ 
- ผลต่อระบบทางเดินอาหาร:    เช่น   ท้องเสีย  เบื่ออาหาร  ท้องผูก  ปวดท้อง  กรดไหลย้อน  อาเจียน  คลื่นไส้  ปากแห้ง  ท้องอืด  สะอึก 
- ผลต่อระบบประสาท:  เช่น  วิงเวียน  ง่วงนอน  ปวดศีรษะ 
- ผลต่อระบบหัวใจและหลอดเลือด:  เช่น  หัวใจเต้นช้า  ความดันโลหิตสูงหรือไม่ก็ต่ำ  ชีพจรเต้นผิดปกติ  บวมตามร่างกาย 
- ผลต่อผิวหนัง:  เช่น  เกิดสิว  ผื่นแดง  คัน  ผิวแพ้แสงแดดได้ง่าย  ผื่นผิวหนังอักเสบ 
- ผลต่อระบบทางเดินปัสสาวะ:  เช่น  โรคติดเชื้อระบบทางเดินปัสสาวะ   ปัสสาวะไม่ออก/ปัสสาวะขัด 
- ผลต่อกล้ามเนื้อ:  เช่น  ปวดกล้ามเนื้อ   กล้ามเนื้ออ่อนแรง  กล้ามเนื้อหดเกร็งตัว/เป็นตะคริว 
- ผลต่อตา:  เช่น   เยื่อตาอักเสบ 
- ผลต่อสภาพจิตใจ:  เช่น   วิตกกังวล   นอนไม่หลับ  เคลิบเคลิ้ม 
- ผลต่อระบบทางเดินหายใจ:  เช่น   ไอ  จาม  ระคายคอ 
- ผลต่อตับ:  เช่น  ค่าเอนไซม์การทำงานของตับในเลือดเพิ่มสูงขึ้น 
- ผลต่อการเผาผลาญพลังงานของร่างกาย:   เช่น  ทำให้เบื่ออาหาร 
 
 ///// มีข้อควรระวังการใช้ฟอซาเพรบพิแทนท์อย่างไร? ///// 
มีข้อควรระวังการใช้ยาฟอซาเพรบพิแทนท์ เช่น 
- ห้ามใช้กับผู้ที่แพ้ยานี้ 
- ห้ามใช้ร่วมกับยาต่อไปนี้ เช่นยา  Pimozide,  Terfenadine,  Astemizole,  และCisapride 
- ห้ามใช้ยานี้กับเด็ก/ผูที่อายุต่ำกว่า 18 ปี 
- ห้ามใช้ยานี้เป็นยา รักษาอาการคลื่นไส้ อาเจียน ชนิดเรื้อรัง 
- การใช้ยานี้กับ สตรีมีครรภ์  สตรีที่อยู่ในภาวะให้นมบุตร  จะต้องมีคำสั่งจากแพทย์เท่านั้น 
- การใช้ยานี้ควรใช้เพียงระยะสั้นๆ และไม่ใช้รักษาอาการคลื่นไส้อาเจียนแบบ                      ทั่วไป	ใช้เฉพาะการป้องกันอาการคลื่นไส้อาเจียนจากยาเคมีบำบัดเท่านั้น 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาฟอซาเพรบพิแทนท์ด้วย) ยาแผนโบราณทุกชนิด                                 อาหารเสริม   ผลิตภัณฑ์เสริมอาหาร  และสมุนไพรต่างๆ  เพราะยามีทั้งให้คุณและให้โทษดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ฟอซาเพรบพิแทนท์มีปฏิกิริยาระหว่างยากับยาตัวอื่นอย่างไร? ///// 
ยาฟอซาเพรบพิแทนท์มีปฏิกิริยาระหว่างยากับยาตัวอื่น เช่น 
- การใช้ยาฟอซาเพรบพิแทนท์ร่วมกับยา Hydrocodone  อาจทำให้ระดับยา Hydrocodone ในกระแสเลือดเพิ่มสูงขึ้นจนผู้ป่วยได้รับผลข้างเคียงรุนแรงตามมาจากยา Hydrocodone เช่น  วิงเวียน  ง่วงนอน  ขาดสมาธิ  ความดันโลหิตต่ำ  มีภาวะกดการหายใจ  เป็นลมไปจนถึงขั้นโคม่า  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาฟอซาเพรบพิแทนท์ร่วมกับยา Fentanyl  อาจทำให้ระดับยา Fentanyl ในร่างกายเพิ่มสูงขึ้นจนอาจทำให้เกิดอาการข้างเคียงรุนแรงติดตามมาจากยาFentanyl เช่น  รู้สึกสับสน                                  เป็นลม  วิงเวียน  ง่วงนอน  หัวใจเต้นช้า  เพื่อป้องกันอาการดังกล่าวเมื่อใช้ยาร่วมกัน   แพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาฟอซาเพรบพิแทนท์ร่วมกับยา Warfarin  อาจทำให้ประสิทธิภาพของยา Warfarin ด้อยลงไปจนทำให้เกิดอาการ  เจ็บหน้าอก  ตาพร่า  ปวดตามร่างกาย บวมตามแขน-ขา  ซึ่งเหล่านี้เป็นอาการของหลอดเลือดอุดตันจากการเกิดลิ่มเลือดในหลอดเลือด  หากจำเป็นต้องใช้ยาร่วมกัน   แพทย์ปรับขนาดการใช้ยาให้เหมาะสมเป็นกรณีบุคคลไป 
- การใช้ยาฟอซาเพรบพิแทนท์ร่วมกับยา Lidocaine  อาจทำให้ระดับยา Lidocaine   ในกระแสเลือดเพิ่มสูงขึ้นจนทำให้ผู้ป่วยได้รับผลข้างเคียงรุนแรงของยา Lidocaine ติดตามมา  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
 
 
 ///// ควรเก็บรักษาฟอซาเพรบพิแทนท์อย่างไร? ///// 
ควรเก็บยาฟอซาเพรบพิแทนท์ตามเงื่อนไขที่ระบุในเอกสารกำกับยา
เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในช่องแช่แข็งของตู้เย็น 
 ///// ฟอซาเพรบพิแทนท์มีชื่ออื่นอีกไหม? ผลิตจากบริษัทอะไรบ้าง? ///// 
ยาฟอซาเพรบพิแทนท์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น  Emend 
 ///// บรรณานุกรม ///// 
https://www.drugs.com/ppa/fosaprepitant.html[2017,May6] 
http://test-wp.geniesolutions.com.au/downloads//common/products/MIMS_Annual/HTML/07792.html[2017,May6] 
http://www.mims.com/thailand/drug/info/ivemend/?type=brief[2017,May6] 
https://www.drugs.com/drug-interactions/fosaprepitant-index.html?filter=3&amp;generic_only=[2017,May6]
