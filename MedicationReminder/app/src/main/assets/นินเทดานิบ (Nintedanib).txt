นินเทดานิบ (Nintedanib)
 ///// บทนำ ///// 
ยานินเทดานิบ(Nintedanib) เป็นยาที่ใช้รักษาการอักเสบของปอดที่เกิดพังผืดโดยที่ไม่ทราบสาเหตุ (Idiopathic pulmonary fibrosis/IPF) และยังนำมาใช้รักษาอาการของโรคมะเร็งปอดประเภทเซลล์ตัวโต(Non-small-cell lung cancer)   ตัวยานี้จะออกฤทธิ์รักษาโรคโดยเข้าจับกับตัวรับ(Receptor)ของยานี้ได้ใน 3 ลักษณะ คือ 
- เข้ายับยั้งการทำงานของตัวรับที่มีชื่อเรียกว่า Platelet-derived growth factor receptor  ตัวรับชนิดนี้เป็นปัจจัยหนึ่งที่คอยควบคุมการแบ่งตัวของเซลล์ต่างๆของร่างกาย 
- เข้ายับยั้งการทำงานที่ตัวรับประเภท Fibroblast growth factor receptor                    ส่งผลให้ลดการสร้างพังผืดที่เกิดขึ้นตามอวัยวะต่างๆในร่างกายโดยเฉพาะที่ปอด 
- ยับยั้งการทำงานที่ตัวรับประเภท Vascular endothelial growth factor receptor ส่งผลลดการสร้างหลอดเลือดที่จะไปหล่อเลี้ยงพังผืดที่เป็นรอยโรค 
ด้วยกลไกการออกฤทธิ์ดังกล่าว ทำให้นักวิทยาศาสตร์ได้นำยานินเทดานิบมารักษาอาการ IPF  ซึ่งรูปแบบเภสัชภัณฑ์ของยานี้จะมีทั้งชนิดรับประทานและในต่างประเทศอาจพบเห็นนินเทดานิบแบบยาฉีดด้วย 
การดูดซึมยานินเทดานิบจากระบบทางเดินอาหารมีเพียงประมาณ 4.7%  และยานินเทดานิบในกระแสเลือดจะเข้ารวมตัวกับพลาสมาโปรตีนได้ประมาณ 97.8% ร่างกายต้องใช้เวลาประมาณ 10-15 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับอุจจาระเสียเป็นส่วนมาก 
ข้อจำกัดและข้อควรระวังบางประการที่ผู้บริโภค/ผู้ป่วยควรทราบก่อนใช้ยานินเทดานิบ เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยโรคตับที่มีความรุนแรงตั้งแต่ระดับกลางขึ้นไป 
- ผู้ที่ติดบุหรี่ขณะที่ได้รับยานี้ต้องหยุดสูบบุหรี่  ด้วยกลไกของสารเคมีในบุหรี่จะต่อต้านประสิทธิภาพการรักษาของยานินเทดานิบ 
- การใช้ยานี้ต้องมีความต่อเนื่อง  โดยทั่วไป ผู้ป่วยต้องรับประทานยานี้วันละ 2 ครั้ง  เวลารับประทานควรตรงตามเวลาในแต่ละวัน  ห้ามปรับขนาดรับประทานยานี้
โดยมิได้ขอคำปรึกษาจากแพทย์โดยเด็ดขาด 
- การใช้ยานี้อาจทำให้เกิดอาการ คลื่นไส้  ท้องเสีย  เบื่ออาหาร  อาเจียน  
ปวดท้อง  กรณีที่อาการข้างเคียง(ผลข้างเคียง)เหล่านี้เกิดไม่รุนแรง ร่างกายจะปรับตัวทำให้อาการค่อยๆลดลงไปเอง 
- การรับประทานยานี้พร้อมอาหาร จะช่วยลดอาการข้างเคียงจากยานี้ เช่น 	  
คลื่นไส้  ปวดท้อง เป็นต้น 
- ควรเฝ้าระวังอาการข้างเคียงจากการใช้ยานินเทดานิบที่อาจเกิดกับตับ  หากพบเห็นภาวะตัวเหลืองตาเหลือง  ปัสสาวะมีสีคล้ำจัด  ต้องหยุดการใช้ยานี้ทันที แล้รีบมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ผู้ป่วยต้องมารับการตรวจร่างกายจากแพทย์เพื่อยืนยันผลการรักษาตามที่แพทย์นัดหมายทุกครั้ง 
ในประเทศไทยเราจะพบเห็นการจัดจำหน่ายยานี้ภายใต้ชื่อการค้าว่า Ofev และ Vargatef  คณะกรรมการอาหารและยาของไทยได้กำหนดให้ยานินเทดานิบเป็นยาควบคุมพิเศษ ซึ่งยานี้ต้องถูกสั่งจ่ายโดยแพทย์ผู้ที่ทำการรักษาผู้ป่วยเท่านั้น 
 ///// นินเทดานิบมีสรรพคุณ(คุณสมบัติ)อย่างไร? ///// 
ยานินเทดานิบมีสรรพคุณ/ข้อบ่งใช้ เช่น 
- รักษาอาการปอดอักเสบที่มีสาเหตุจากการเกิดพังผืดในปอดชนิดเกิดโยไม่ทราบสาเหตุ (Idiopathic pulmonary fibrosis) 
 
 ///// นินเทดานิบมีกลไกการออกฤทธิ์อย่างไร? ///// 
ยานินเทดานิบ มีกลไกการออกออกฤทธิ์ โดยตัวยาจะลดการแบ่งตัวของเซลล์พังผืดที่เกิดขึ้นในปอด โดยยับยั้งการทำงานในบริเวณตัวรับ(Receptor)ที่มีชื่อว่า Platelet-derived growth factor receptor,  Fibroblast growth factor receptor และ Vascular endothelial growth factor receptor  เป็นผลให้ลดการสร้างพังผืดในปอด และจากกลไกนี้ จึงทำให้มีสรรพคุณในการรักษาโรค IPF 
 
 ///// นินเทดานิบมีรูปแบบการจัดจำหน่ายอย่างไร? ///// 
ในประเทศไทย ยานินเทดานิบมีรูปแบบการจัดจำหน่าย  เช่น 
- ยาแคปซูลชนิดรับประทาน ที่ประกอบด้วย Nintedanib  100 และ 150 มิลลิกรัม/แคปซูล 
 
 ///// นินเทดานิบมีขนาดรับประทานอย่างไร? ///// 
ยานินเทดานิบ มีขนาดรับประทาน เช่น 
 
- ผู้ใหญ่: รับประทานยาขนาด 150 มิลลิกรัม วันละ 2 ครั้ง ทุกๆ 12 ชั่วโมง พร้อมอาหาร ขนาดรับประทานสูงสุดอยู่ที่ 300 มิลลิกรัม/วัน 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- กรณีผู้ป่วยมีอาการข้างเคียงจากการใช้ยานี้มาก แพทย์อาจปรับลดขนาด รับประทานยาลงมาเป็น 100 มิลลิกรัม วันละ 2 ครั้ง 
- การรับประทานยานี้พร้อมอาหารจะช่วยลดอาการข้างเคียงอย่างเช่น 
	คลื่นไส้และลดอาการวิงเวียน 
- รับประทานยนี้ตรงตามขนาดและเวลาของแต่ละวันตามแพทย์สั่ง 
- หลีกเลี่ยงการรับประทานยาอื่นใดร่วมกับยานินเทดานิบ  ผู้ป่วยต้องแจ้ง		  แพทย์/พยาบาล/เภสัชกรทุกครั้งว่า ตนเองมีการใช้ยาประเภทใดอยู่บ้าง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยานินเทดานิบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคตับ  รวมทั้งกำลังกินยา/ใช้ยาอะไรอยู่เพราะยานินเทดานิบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยานินเทดานิบ  สามารถรับประทานทันทีเมื่อนึกขึ้นได้                     ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น               2 เท่า  ให้รับประทานขนาดปกติ 
แต่อย่างไรก็ดี เพื่อประสิทธิผลของการรักษา ผู้ป่วยต้องใช้ยานินเทดานิบ อย่างต่อเนื่องตรงเวลาตามแพทย์สั่ง การลืมรับประทานยานินเทดานิบ จะทำให้การรักษาขาดประสิทธิภาพ 
 
 ///// นินเทดานิบมีผลไม่พึงประสงค์อย่างไร? ///// 
ยานินเทดานิบสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น  มีอาการ  ท้องเสีย  คลื่นไส้   ปวดท้อง  อาเจียน 
- ผลต่อระบบประสาท:  เช่น  ปลายเส้นประสาทอักเสบ  ปวดศีรษะ 
- ผลต่อระบบต่อมไร้ท่อ:  เช่น  เกิดภาวะไทรอยด์ฮอร์โมนต่ำ 
- ผลต่อระบบทางเดินหายใจ:  เช่น  หลอดลมอักเสบ   ปอดบวม 
- ผลต่อผิวหนัง:  เช่น  เกิดผื่นคันตามผิวหนัง 
- ผลต่อระบบการเผาผลาญของร่างกาย:  เช่น  เบื่ออาหาร 
- ผลต่อระบบเลือด:  เช่น  มีภาวะเลือดออกง่าย 
- ผลต่อตับ:  เช่น ค่าเอนไซม์การทำงานของตับในเลือดเพิ่มขึ้น  ค่าบิลิรูบินในเลือดสูง 
- ต่อการระบบหัวใจและหลอดเลือด:  เช่น  ความดันโลหิตสูง  หัวใจวาย 
 
 ///// มีข้อควรระวังการใช้นินเทดานิบอย่างไร? ///// 
มีข้อควรระวังการใช้ยานินเทดานิบ เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเองและใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น แคปซูลแตกหัก แคปซูลเปียกชื้น 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก 
- รับประทานยานี้ตรงตามคำสั่งแพทย์ 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาล ไม่ต้องรอจนถึงวันแพทย์นัด 
- มาพบแพทย์ตามนัดหมาย เพื่อการตรวจร่างกาย และการตรวจเลือดดูสภาพการทำงานของตับว่ายังเป็นปกติหรือไม่ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยานินเทดานิบด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เทดานิบมีปฏิกิริยาระหว่างยากับยาตัวอื่นอย่างไร? ///// 
ยาเทดานิบมีปฏิกิริยาระหว่างยากับยาตัวอื่น เช่น 
- ห้ามใช้ยานินเทดานิบร่วมกับยา Erythromycin หรือ Ketoconazole ด้วยจะทำให้ผู้ป่วยได้รับอาการข้างเคียงจากยานินเทดานิบสูงขึ้น 
- หลีกเลี่ยงการใช้นินเทดานิบร่วมกับยา Aspirin , Warfarin, ด้วยจะทำให้มีภาวะเลือดออกง่ายตามมา 
- หลีกเลี่ยงการใช้นินเทดานิบร่วมกับยา Carbamazepine, Phenytoin, และ Rifampin, ด้วยจะทำให้ระดับยานินเทดานิบในเลือดลดลงจนส่งผลต่อประสิทธิภาพของการรักษา 
 
 ///// ควรเก็บรักษานินเทดานิบอย่างไร? ///// 
ควรเก็บยานินเทดานิบภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// นินเทดานิบมีชื่ออื่นอีกไหม? ผลิตจากบริษัทอะไรบ้าง? ///// 
ยานินเทดานิบที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Cyendiv 
 ///// บรรณานุกรม ///// 
https://en.wikipedia.org/wiki/Nintedanib[2017,July15] 
http://www.mims.com/thailand/drug/info/ofev/?type=brief[2017,July15] 
https://www.drugs.com/cdi/nintedanib.html[2017,July15] 
https://www.drugs.com/sfx/nintedanib-side-effects.html[2017,July15]
