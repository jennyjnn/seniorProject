ฟอสโฟมัยซิน (Fosfomycin)
 ///// บทนำ ///// 
ยาฟอสโฟมัยซิน(Fosfomycin หรือ Phosphomycin หรือ Fosfomycin sodium หรือ Fosfomycin trometamol หรือ Fosfomycin tromethamine) หรืออีกชื่อว่า ฟอสโฟโนมัยซิน (Phosphonomycin)  เป็นยาปฏิชีวนะที่สามารถออกฤทธิ์ทำลายเชื้อแบคทีเรียได้หลายชนิด (Broad-spectrum antibiotic) โดยเฉพาะอย่างยิ่งกับแบคทีเรียชนิด Streptomyces     ยาฟอสโฟมัยซินเป็นยาที่ผลิตโดยกระบวนการสังเคราะห์ทางเคมี  มีรูปแบบเภสัชภัณฑ์เป็นยารับประทานและยาฉีดที่มีประสิทธิภาพสูง กล่าวคือ ทางคลินิกใช้ยาฟอสโฟมัยซินรักษาการติดเชื้อ/โรคติดเชื้อระบบทางเดินปัสสาวะ โดยให้ผู้ป่วยรับประทานยานี้ในขนาดเข้มข้นเพียงครั้งเดียวก็สามารถรักษาอาการป่วยให้หายขาด หรือนำยานี้มารักษาอาการติดเชื้อที่ปอดด้วยโรค Cystic fibrosis(โรคทางพันธุกรรมที่พบได้น้อย ยังไม่พบในคนไทย โดยจะมีการทำลายเยื่เมือกปกติอย่างรุนแรงของหลายอวัยวะ เช่น ปอด และระบบทางเดินอาหาร  ส่งผลให้สารคัดหลั่งจากอวัยวะต่างๆเหล่านั้นเหนียวข้นมาก จนทำให้อวัยวะเหล่านั้นทำงานได้น้อยลงและติดเชื้อต่างๆได้สูง) โดยต้องใช้ร่วมกับยา Tobramycin ซึ่งก็ได้ผลการรักษาเป็นที่น่าพอใจ 
ยาฟอสโฟมัยซินถูกค้นพบและตีพิมพ์ในเอกสารทางวิชาการตั้งแต่ปี ค.ศ.1969 (พ.ศ.2512)  อีก 2 ปีถัดมา จึงถูกผลิตออกมาจำหน่ายในรูปแบบยาแผนปัจจุบัน  ที่สำคัญ ก่อนใช้ฟอสโฟมัยซิน ผู้ป่วยต้องรับการตรวจร่างกายจากแพทย์เพื่อประเมินความเหมาะสมในการรักษา ห้ามมิให้ผู้ป่วยไปซื้อหายาฟอสโฟมัยซินมารับประทานเอง 
ในด้านเภสัชจลนศาสตร์ พบว่าหลังการรับประทานยาฟอสโฟมัยซิน จะมีตัวยาเพียง 30–40% ถูกดูดซึมจากระบบทางเดินอาหารเข้าสู่กระแสเลือด   หลังจากนั้นยาฟอสโฟมัยซินจะกระจายผ่านไปตามของเหลวในร่างกาย และสามารถซึมผ่านเข้าน้ำหล่อเลี้ยงไขสันหลัง (CSF)  ผ่านเข้าน้ำดี  ตลอดจนซึมเข้าน้ำนมของมารดา  และร่างกายต้องใช้เวลาประมาณ 2 ชั่วโมงเป็นอย่างต่ำเพื่อกำจัดยาฟอสโฟมัยซินทิ้งไปกับปัสสาวะและมีบางส่วนไปกับอุจจาระ 
ผู้ที่ได้รับยาฟอสโฟมัยซิน อาจมีอาการข้างเคียง(ผลข้างเคียง)ที่สามารถพบเห็นได้ เช่น  ปวดศีรษะ  วิงเวียน  เกิดผื่นคัน  ท้องเสีย  ปวดท้อง  คลื่นไส้  และเบื่ออาหาร เป็นต้น   ซึ่งโดยทั่วไป อาการข้างเคียงดังกล่าวจะหายได้เองเมื่อหยุดใช้ยานี้ 
นอกจากนี้การใช้ยาฟอสโฟมัยซินกับผู้ป่วยโรคไต แพทย์อาจต้องปรับขนาดการใช้ยานี้ลดลง 
ยาฟอสโฟมัยซิน โซเดียม(Fosfomycin sodium) ได้รับการบรรจุลงในบัญชี               ยาหลักแห่งชาติของไทย โดยคณะกรรมการอาหารและยาได้ระบุเงื่อนไขการใช้ยานี้ดังนี้ “สำหรับการติดเชื้อดื้อยาชนิด Methicillin Resistant S. aureus (MRSA) ที่มีอาการรุนแรงน้อยถึงปานกลาง โดยใช้ร่วมกับยาอื่นเพื่อป้องกันการดื้อยา” 
ยาฟอสโฟมัยซิน จัดอยู่ในประเภทยาอันตราย ซึ่งการใช้ยานี้ต้องเป็นไปตามคำสั่งแพทย์เท่านั้น  โดยเราจะพบเห็นการจัดจำหน่ายยานี้ได้ตามร้านขายยาขนาดกลาง–ขนาดใหญ่  และมีการใช้ตามสถานพยาบาลทั้งของรัฐบาล-เอกชนโดยทั่วไป 
 
 ///// ฟอสโฟมัยซินมีสรรพคุณ(คุณสมบัติ)อย่างไร? ///// 
ยาฟอสโฟมัยซินมีสรรพคุณ/ข้อบ่งใช้ เช่น 
- รักษาการติดเชื้อแบคทีเรียใน  ระบบทางเดินปัสสาวะ(โรคติดเชื้อระบบทางเดินปัสสาวะ)   การติดเชื้อที่ทางเดินหายใจส่วนบน(โรคติดเชื้อระบบทางเดินหายใจส่วนบน)  การติดเชื้อในกระแสเลือด(ภาวะพิษเหตุติด้ชื้อ)   การติดเชื้อในกระดูก(กระดูกอักเสบ)  การติดเชื้อที่ต่อมน้ำเหลือง(ต่อมน้ำเหลืองอักเสบ)    การติดเชื้อที่กระเพาะปัสสาวะ(กระเพาะปัสสาวะอักเสบ) 
- ป้องกันการติดเชื้อแบคทีเรียในผู้ป่วยที่ต้องรับการผ่าตัดต่อมลูกหมากโดยวิธีส่องกล้อง(Transurethral prostatectomy) 
 ///// ฟอสโฟมัยซินมีกลไกการออกฤทธิ์อย่างไร? ///// 
ยาฟอสโฟมัยซินมีกลไกการออกฤทธิ์โดย ตัวยาจะยับยั้งการสร้างผนังเซลล์ในแบคทีเรียที่ตอบสนองต่อการรักษาด้วยยานี้ ส่งผลให้แบคทีเรียหยุดการเจริญเติบโต  ไม่สามารถกระจายพันธุ์ และตายลงในที่สุด 
 
 ///// ฟอสโฟมัยซินมีรูปแบบการจัดจำหน่ายอย่างไร? ///// 
ยาฟอสโฟมัยซิน มีรูปแบบการจัดจำหน่าย เช่น 
- ยารับประทานชนิดผง ที่ประกอบด้วยตัวยา Fosfomycin trometamol ขนาด 3 กรัม/ซอง 
- ยาฉีดที่ประกอบด้วยตัวยา Fosfomycin sodium ขนาด 1 และ 2 กรัม/ขวด(Vial) 
 
 ///// ฟอสโฟมัยซินมีขนาดการบริหารยาอย่างไร? ///// 
ยาฟอสโฟมัยซินมีขนาดการบริหารยา/ใช้ยา เช่น 
ก.สำหรับป้องกันการติดเชื้อแบคทีเรียก่อนเข้ารับการผ่าตัดต่อมลูกหมาก: 
- ผู้ใหญ่อายุตั้งแต่ 18 ปีขึ้นไป: รับประทานยา 3 กรัม ก่อนอาหาร 1 ชั่วโมง  ก่อนรับการผ่าตัดต่อมลูกหมาก  และหลังการผ่าตัดให้ผู้ป่วยรับประทานยาขนาด 3 กรัม อีก 1 ครั้ง 
ข.สำหรับการติดเชื้อแบคทีเรียที่ไม่มีความรุนแรง: 
- ผู้ใหญ่อายุตั้งแต่ 18 ปีขึ้นไป: รับประทานยา 3 กรัม ก่อนอาหารเพียงครั้งเดียว 
ค.สำหรับการติดเชื้อแบคทีเรียที่มีความรุนแรง: 
- ผู้ใหญ่อายุตั้งแต่ 18 ปีขึ้นไป: ใช้ยาฟอสโฟมัยซินชนิดฉีดเข้าหลอดเลือดดำ แพทย์อาจใช้ยาได้ถึง 20 กรัม/วัน 
อนึ่ง: 
- ไม่ควรใช้ยานี้กับผู้ป่วยที่มีอายุต่ำกว่า 18 ปีลงมาซึ่งรวมถึงในเด็กด้วย 
- ยาฟอสโฟมัยซินชนิดรับประทานมีลักษณะเป็นผงแห้ง ต้องนำยามากระจายตัว	ในน้ำอย่างเพียงพอก่อนรับประทาน  ห้ามรับประทานยาในรูปผงแห้ง 
- ห้ามซื้อยานี้มารับประทานเองโดยมิได้ขอคำปรึกษาจากแพทย์ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฟอสโฟมัยซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจติดขัด 
- มีโรคประจำตัวต่างๆ อย่างเช่น  โรคไต  โรคระบบโลหิต/ระบบเลือด  รวมทั้งกำลังกินยา/ใช้ยาอะไรอยู่  เพราะยาฟอสโฟมัยซิน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาฟอสโฟมัยซิน  สามารถรับประทานทันทีที่นึกขึ้นได้โดยต้องรับประทานขณะท้องว่าง  โดยการรับประทานยานี้ต้องเป็นไปตามคำสั่งแพทย์เท่านั้น 
 
 ///// ฟอสโฟมัยซินมีผลไม่พึงประสงค์อย่างไร? ///// 
ยาฟอสโฟมัยซินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น  มีอาการท้องเสียหรือท้องผูก  คลื่นไส้  ปวดท้อง  เบื่ออาหาร  อาจมีการขย้อนอาหาร/อาเจียนเกิดขึ้น  ปากแห้ง  ท้องอืด 
- ผลต่อระบบประสาท:  เช่น  ปวดศีรษะ  วิงเวียน   ความรู้สึกสัมผัสเพี้ยน  ปวดศีรษะไมเกรน  ง่วงนอน  หูอื้อ 
- ผลต่อระบบทางเดินปัสสาวะ:  ปัสสาวะมีเลือดปน/ปัสสาวะเป็นเลือด  ปัสสาวะขัด 
- ผลต่อระบบทางเดินหายใจ:  เช่น เยื่อจมูกอักเสบ  คออักเสบ  หายใจขัด/หายใจลำบาก   อาจมีภาวะหอบหืด 
- ผลต่อผิวหนัง:  เช่น  เกิดผื่นคัน   ลมพิษ 
- ผลต่อระบบกล้ามเนื้อและกระดูก:  เช่น  ปวดหลัง  ปวดกล้ามเนื้อ 
- ผลต่อระบบการเผาผลาญพลังงานของร่างกาย:  เช่น  เบื่ออาหาร  ภาวะเกลือโซเดียมในเลือดสูง  เกลือโปแตสเซียมในเลือดต่ำ 
- ผลต่อระบบเลือด:  เช่น มีภาวะเม็ดเลือดขาวและเกล็ดเลือดเพิ่มขึ้นหรือไม่ก็ลดลง  ฮีโมโกลบินต่ำลง  เกิดภาวะเลือดจาง 
- ผลต่อตับ:  เช่น  เอนไซม์การทำงานของตับในเลือดเพิ่มขึ้น   มีไขมันสะสมในตับมากขึ้น(ไขมันพอกตับ)  ค่าบิลิรูบินในเลือดสูง  ตับอักเสบ  ตัวเหลืองตาเหลือง 
- ผลต่อระบบหัวใจและหลอดเลือด:  เช่น  หัวใจเต้นเร็ว 
- ผลต่อสภาพจิตใจ:  เช่น  นอนไม่หลับ  กระสับกระส่าย  รู้สึกสับสน 
- ผลต่อตา:  เช่น  การมองเห็นภาพไม่ชัดเจน 
- อื่นๆ: เช่นในสตรี อาจเกิด ช่องคลอดอักเสบ   ประจำเดือนผิดปกติ 
 
 ///// มีข้อควรระวังการใช้ฟอสโฟมัยซินอย่างไร? ///// 
มีข้อควรระวังการใช้ยาฟอสโฟมัยซิน เช่น 
- ห้ามใช้กับผู้ที่แพ้ยานี้ 
- ห้ามรับประทานยานี้ร่วมกับเครื่องดื่มประเภทแอลกอฮอล์ด้วยจะส่งผลให้เกิดผลข้าเคียงจากยานี้สูงขึ้น 
- ห้ามใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร และเด็ก โดยไม่มีคำสั่งแพทย์ 
- ห้ามปรับขนาดรับประทานด้วยตนเอง และใช้ยานี้ตามขนาดรับประทานที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น ยาเปลี่ยนสี  ยาตกตะกอนขุ่น(กรณียาน้ำ) 
- ห้ามใช้ยานี้ต่อเนื่องนานหรือบ่อยครั้ง เพื่อป้องกันภาวะติดเชื้อโรคที่ไม่ตอบสนองต่อยาฟอสโฟมัยซิน(เชื้อดื้อยา) 
- กรณีใช้ยานี้รักษาการติดเชื้อที่ทางเดินปัสสาวะ  แพทย์อาจต้อง ตรวจปัสสาวะผู้ป่วยเป็นระยะๆตามดุลพินิจของแพทย์ เพื่อหาผลของเชื้อโรคว่าถูกทำลายหรือยัง  ผู้ป่วยควรให้ความร่วมมือและปฏิบัติตามคำแนะนำของแพทย์อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาฟอสโฟมัยซินด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ฟอสโฟมัยซินมีปฏิกิริยาระหว่างยากับยาตัวอื่นอย่างไร? ///// 
ยาฟอสโฟมัยซินมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาฟอสโฟมัยซินร่วมกับกลุ่มยาต่อไปนี้ อาทิเช่น Phentermine,  กลุ่มยา Sympathomimetics (เช่นยา  Albuterol), Amphetamine, และ Pseudoephedrine,  ด้วยจะเสี่ยงต่อการได้รับอาการข้างเคียงจากยาเหล่านี้เพิ่มสูงขึ้น 
- ห้ามใช้ยาฟอสโฟมัยซินร่วมกับยา Metoclopramide  ด้วยจะทำให้ประสิทธิภาพการรักษาของยาฟอสโฟมัยซินด้อยลง 
- ห้ามใช้ยาฟอสโฟมัยซินร่วมกับยา Lithium หรือกลุ่มยา Tetracyclines  ด้วยตัวยาฟอสโฟมัยซินจะทำให้ประสิทธิภาพการรักษาของกลุ่มยาดังกล่าวลดน้อยลง 
- ห้ามใช้ยาฟอสโฟมัยซินร่วมกับวัคซีนอหิวาตกโรค  ด้วยยาฟอสโฟมัยซิน                     จะไปลดฤทธิ์การกระตุ้นภูมิคุ้มกันต้านทานโรคของวัคซีนนี้  เพื่อหลีกเลี่ยงผลดังกล่าวผู้ป่วยควรรับวัคซีนป้องกันอหิวาตกโรคหลังจากใช้ยาฟอสโฟมัยซินไปแล้ว 14 วันเป็นอย่างต่ำ 
 ///// ควรเก็บรักษาฟอสโฟมัยซินอย่างไร? ///// 
ควรเก็บรักษาฟอสโฟมัยซินดังนี้ เช่น 
- ยาฟอสโฟมัยซินชนิดผงสำหรับรับประทาน สามารถเก็บภายใต้อุณหภูมิ 25 องศาเซลเซียส(Celsius) 
- ยาฟอสโฟมัยซินชนิดฉีด ต้องจัดเก็บในช่วงอุณหภูมิ 2–8 องศาเซลเซียส 
- ยาฟอสโฟมัยซินทุกรูปแบบ ห้ามเก็บในช่องแช่แข็งตู้เย็น  ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ฟอสโฟมัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาฟอสโฟมัยซินที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ชื่อการค้าอื่นของยานี้ เช่น Fosforal 
 ///// บรรณานุกรม ///// 
https://www.accessdata.fda.gov/drugsatfda_docs/label/2011/050717s007lbl.pdf[2017,May27] 
https://en.wikipedia.org/wiki/Fosfomycin[2017,May27] 
http://www.mims.com/thailand/drug/info/monurol/?type=brief[2017,May27] 
http://www.mims.com/thailand/drug/info/fosfomin/?type=brief[2017,May27] 
http://www.mims.com/thailand/drug/info/fosfomycin/?type=brief&amp;mtype=generic[2017,May27] 
https://www.drugs.com/dosage/fosfomycin.html[2017,May27] 
https://www.drugs.com/dosage/fosfomycin.html#Usual_Adult_Dose_for_Transurethral_Prostatectomy[2017,May27] 
https://www.drugs.com/drug-interactions/cholera-vaccine-live-with-monurol-3772-0-1139-670.html[2017,May27] 
https://www.drugs.com/dosage/monurol.html[2017,May27] 
http://drug.fda.moph.go.th:81/nlem.in.th/medicine/essential/list/90#item-8621[2017,May27]
