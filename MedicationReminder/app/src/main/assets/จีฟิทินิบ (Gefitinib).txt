จีฟิทินิบ (Gefitinib)
 ///// บทนำ ///// 
ยาจีฟิทินิบ(Gefitinib) อยู่ในกลุ่มยารักษาตรงเป้า(Targeted therapy) มีกลไกการออกฤทธิ์คล้ายกับ ยา Erlotinib    ทางคลินิกนำมารักษามะเร็งปอดชนิดเซลล์ตัวโต  (Non small cell lung cancer)  แพทย์จะใช้ยาจีฟิทินิบเมื่อเกิดความล้มเหลวจากการรักษามะเร็งด้วยยาเคมีบำบัดอย่างเช่นยา Platinum-based และ Taxane-based 
รูปแบบเภสัชภัณฑ์ของยาจีฟิทินิบเป็นแบบยารับประทาน ตัวยาสามารถถูกดูดซึมจากระบบทางเดินอาหารได้ประมาณ 59% ยานี้จะถูกทำลายโดยตับ  ร่างกายต้องใช้เวลาประมาณ 6-49 ชั่วโมงเพื่อกำจัดยานี้ทิ้งโดยผ่านไปกับอุจจาระ 
สำหรับข้อควรระวังก่อนใช้ยาจีฟิทินิบมีดังนี้ เช่น 
- ผู้ป่วยควรแจ้งให้แพทย์ทราบว่า ตนเองมีประวัติการใช้ยาต่างๆหรือแพ้ยาอะไรบ้าง 
- ห้ามรับการฉีดวัคซีนใดๆเมื่อต้องใช้ยาจีฟิทินิบ  นอกจากจะมีคำสั่งจากแพทย์ 
- หากอยู่ในภาวะตั้งครรภ์ หรือภาวะให้นมบุตร ต้องแจ้งให้แพทย์ทราบ  ด้วยยาชนิดนี้มี	  ผลกระทบต่อเด็กทารก 
และระหว่างที่ได้รับจีฟิทินิบยังต้องเฝ้าระวังอาการข้างเคียง(ผลข้างเคียง)หรือสิ่งผิดปกติที่จะเกิดขึ้นกับร่างกาย  กรณีที่พบอาการดังต่อไปนี้ ควรรีบนำผู้ป่วยกลับมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- คลื่นไส้ทุกครั้งเมื่อจะรับประทานอาหาร  และยาแก้คลื่นไส้ที่แพทย์สั่งจ่าย
ใช้ไม่ได้ผล 
- อาเจียนมากกว่า 4–5 ครั้งใน 24 ชั่วโมง 
- มีอาการท้องเสีย 4–6 ครั้งต่อวัน 
- อ่อนเพลียอย่างรุนแรง  ปัสสาวะลดลง หรือมีสีคล้ำ 
- ปากแห้ง 
- ระคายเคืองตา 
- ไม่สามารถดื่มน้ำ หรือรับประทานอาหาร เป็นเวลา 24 ชั่วโมง 
- มีไข้  ผิวหนังลอก  หรือมีภาวะ Stevens-Johnson syndrome 
- หายใจไม่ออก/หายใจลำบาก  เจ็บหน้าอก   แน่นหน้าอก 
- ไอเป็นเลือด 
- ปวดท้องอย่างรุนแรง 
ปัจจุบัน มีการจัดจำหน่ายยาจีฟิทินิบมากกว่า 64 ประเทศ  เมื่อปี ค.ศ.2002 (พ.ศ.2545)ญี่ปุ่นเป็นชาติแรกที่เริ่มนำยานี้เข้ามาใช้   ยาจีฟิทินิบเป็นยารักษาโรคมะเร็งที่มีการจำหน่ายในประเทศไทยเช่นกัน  คณะกรรมการอาหารและยาของไทยได้ระบุให้ยาชนิดนี้เป็นยาควบคุมพิเศษที่มีอันตราย และต้องใช้ยาภายใต้คำสั่งแพทย์แต่ผู้เดียว  เราจะพบเห็นการใช้ยานี้ได้ตามสถานพยาบาลภายใต้ชื่อการค้าว่า Iressa 
 
 ///// จีฟิทินิบมีสรรพคุณ(คุณสมบัติ)อย่างไร? ///// 
ยาจีฟิทินิบมีสรรพคุณ/ข้อบ่งใช้ เช่น 
- รักษามะเร็งปอดชนิดเซลล์ตัวโต (Non small cell lung cancer) 
 
 ///// จีฟิทินิบมีกลไกการออกฤทธิ์อย่างไร? ///// 
ที่ผิวของเยื่อหุ้มเซลล์มะเร็งและเซลล์ปกติจะมีตัวรับ(Receptor)ที่เรียกว่า Epidermal growth factor receptor ย่อว่า EGFR  เมื่อสารชีวะโมเลกุล อย่างเช่น Growth factor (GF, สารโปรตีน/โปรตีนชนิดหนึ่งในร่างกายที่มีหน้าที่ช่วยกระตุ้นการเจริญของเซลล์)เข้ามาจับกับ EGFR จะกระตุ้นให้เกิดกิจกรรมของสารโปรตีนที่อยู่ภายในเซลล์ เช่น เกิดการเพิ่มจำนวนสารโปรตีนอย่างรวดเร็วคล้ายกับการลุกลาม หรือกระตุ้นให้สร้างหลอดเลือด และยับยั้งการตายของเซลล์  กิจกรรมของสารโปรตีนดังกล่าวจะเกิดขึ้นได้เมื่อเอนไซม์ชื่อไทโรซีนไคเนส(Tyrosine kinase, เอนไซม์เกี่ยวข้องกับการใช้พลังงานของโปรตีน)ซึ่งอยู่ภายในเซลล์เข้ามามีปฏิสัมพันธ์กับกรดอะมิโนที่ชื่อว่าไทโรซีน  กรดอะมิโนชนิดนี้เชื่อมต่อกับ EGFR ภายใต้เยื่อหุ้มเซลล์ด้านใน 
ยาจีฟิทินิบเป็นยาประเภท Tyrosine kinase inhibitor ที่มีกลไกการออกฤทธิ์โดย ตัวยาจะเข้ายับยั้งการทำงานของ ไทโรซีนไคเนส  จึงเป็นเหตุให้กิจกรรมของโปรตีนในเซลล์หยุดลง  ด้วยเงื่อนไขดังกล่าวจึงทำให้เซลล์มะเร็งหยุดการเจริญเติบโตในที่สุด 
 
 ///// จีฟิทินิบมีรูปแบบการจัดจำหน่ายอย่างไร? ///// 
ยาจีฟิทินิบมีรูปแบบการจัดจำหน่าย เช่น 
- ยาเม็ดชนิดรับประทาน แบบเคลือบฟิล์มที่ประกอบด้วย Gefitinib ขนาด 250 มิลลิกรัม/เม็ด 
 
 ///// จีฟิทินิบมีขนาดรับประทานอย่างไร? ///// 
ยาจีฟิทินิบ มีขนาดรับประทาน เช่น 
- ผู้ใหญ่: ขนาดและระยะเวลาในการรับประทานยานี้ให้เป็นไปตามคำสั่งแพทย์
แต่ผู้เดียว   ทั่วไป แพทย์จะให้รับประทานยานี้เพียงวันละ1ครั้ง  โดยสามารถรับประทานยานี้ขณะท้องว่าง หรือพร้อมอาหารก็ได้ และห้ามมิให้ผู้ป่วยปรับขนาดรับประทานโดยมิได้ขอคำปรึกษาจากแพทย์ 
- เด็ก: ทางคลินิก ยังไม่มีข้อมูลชัดเจนด้าน ขนาด  ประสิทธิผล และความปลอดภัยของการใช้ยานี้ในเด็ก 
*****หมายเหตุ:	ขณะได้รับประทานยานี้ควรปฏิบัติตนและดูแลตนเองดังนี้ เช่น 
- ดื่มน้ำวันละ 2–3 ลิตร เพื่อป้องกันภาวะขาดน้ำของร่างกาย 
- ลดอาการข้างเคียง อย่างเช่น อาการคลื่นไส้ โดยใช้ยาที่สั่งจ่ายจากแพทย์ผู้ที่รักษาผู้ป่วย   ไม่ซื้อหายาใดๆมารับประทานเองโดยมิได้ปรึกษาแพทย์ 
- หลีกเลี่ยงการอยู่ในที่โล่งแจ้งซึ่งมีแสงแดดจัดๆ  ก่อนออกแดดควรทาครีมกันแดดที่มีค่า SPF 15 ขึ้นไป  และ/หรือสวมใส่เสื้อผ้าปกคลุมร่างกายให้มิดชิด 
- รับประทานอาหารอย่างเหมาะสม และพักผ่อนให้พอเพียง เพื่อให้การฟื้น	  สภาพร่างกายเป็นไปง่ายขึ้น 
- ห้ามดื่มสุรา หรือเครื่องดื่มที่มีแอลกอฮอล์ เป็นส่วนประกอบ 
- ห้ามสูบบุหรี่ 
- หากพบอาการข้างเคียงใดๆที่รบกวนการดำเนินชีวิตประจำวัน ให้รีบนำผู้ป่วยมาปรึกษาแพทย์/มาโรงพยาบาลโยไม่ต้องรอถึงวันแพทย์นัด เพื่อแพทย์ปรับแนวทางการรักษา 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยา จีฟิทินิบ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาจีฟิทินิบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ	
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
ผู้ป่วยต้องรับประทานยาจีฟิทินิบต่อเนื่องตามแพทย์สั่ง จึงจะเกิดประสิทธิผลในการรักษา กรณีลืมรับประทาน  สามารถรับประทานยาทันทีที่นึกขึ้นได้  หากลืมรับประทานยานานเกิน 12 ชั่วโมง  ให้รับประทานยาที่ขนาดปกติ และในเวลาเดิมของมื้อถัดไป  ห้ามเพิ่มปริมาณรับประทานเป็น 2 เท่า 
 
 ///// จีฟิทินิบมีผลไม่พึงประสงค์อย่างไร? ///// 
ยาจีฟิทินิบสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียงต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น มีอาการ  ท้องเสีย  คลื่นไส้ อาเจียน  กระเพาะอาหารอักเสบ   ปากแห้ง  เกิดแผลในทางเดินอาหาร  มีภาวะร่างกายเสียน้ำ/ภาวะขาดน้ำ 
- ผลต่อระบบประสาท:  เช่น อาจมีเลือดออกในสมอง/เลือดออกในกะโหลกศีรษะ แต่มีโอกาสพบได้น้อย   มีไข้ 
- ผลต่อผิวหนัง:  เช่น เกิดสิว   ผิวหนังอักเสบ   ผิวแห้ง   ผื่นคัน  ผิวหนังลอกเป็นสะเก็ด   ลมพิษ   Stevens-Johnson syndrome 
- ผลต่อตา:   เช่น  เยื่อตาอักเสบ   กระจกตาอักเสบ   ตาแห้ง   หนังตาอักเสบ 
- ผลต่อตับ: เช่น  เอนไซม์การทำงานของตับในเลือดสูงขึ้น  บิลิรูบินในเลือดสูง  ตับอักเสบ   ตับวาย 
- ผลต่อกล้ามเนื้อ:  เช่น กล้ามเนื้ออ่อนแรง 
- ผลต่อระบบทางเดินหายใจ: เช่น เนื้อเยื่อระหว่างถุงลมปอดอักเสบ(Interstitial lung diseases) 
- ผลต่อระบบการเผาผลาญพลังงานของร่างกาย:  เช่น เบื่ออาหาร 
- ผลต่อระบบทางเดินปัสสาวะ: เช่น มีโปรตีนในปัสสาวะ  ปัสสาวะมีเลือดปน/ปัสสาวะเป็นเลือด    กระเพาะปัสสาวะอักเสบ 
- ผลต่อไต:  เช่น ค่าครีอะตินีน(Creatinine)ในเลือดสูง  มีภาวะไตวาย 
 
 ///// มีข้อควรระวังการใช้จีฟิทินิบอย่างไร? ///// 
มีข้อควรระวังการใช้ยาจีฟิทินิบ เช่น 
- ห้ามใช้กับผู้แพ้ยานี้ 
- ห้ามใช้ยากับ  สตรีมีครรภ์  สตรีในภาวะให้นมบุตร 
- ห้ามปรับขนาดรับประทานด้วยตนเอง 
- ห้ามหยุดรับประทานยาโดยไม่ขอคำปรึกษาจากแพทย์ 
- หยุดการใช้ยานี้หากพบความผิดปกติเกิดขึ้นกับปอดของผู้ป่วยที่ได้รับยาชนิดนี้ เช่น หายใจลำบาก 
- ห้ามทิ้งทำลายยานี้ลงในคูคลองสาธารณะ รวมถึงบนพื้นดิน 
- ระวังการเกิดพิษ(ผลข้างเคียงรุนแรง)จากการใช้ยาจีฟิทินิบกับตับของผู้ป่วย  ทั่วไป แพทย์จะนัดตรวจร่างกายผู้ป่วยพร้อมกับตรวจเลือดดูระดับเอนไซม์การทำงานของตับในเลือดว่าอยู่ในระดับปกติดีหรือไม่ 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาจีฟิทินิบด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// จีฟิทินิบมีปฏิกิริยาระหว่างยากับยาตัวอื่นอย่างไร? ///// 
ยาจีฟิทินิบมีปฏิกิริยาระหว่างยากับยาตัวอื่น เช่น 
- ห้ามใช้ยาจีฟิทินิบร่วมกับยาThioridazine เพราะอาจทำให้หัวใจเต้นผิดจังหวะตามมา 
- หลีกเลี่ยงการใช้ยาจีฟิทินิบร่วมกับยา Teriflunomide, Leflunomide  ด้วยจะทำให้เกิดพิษกับตับมากยิ่งขึ้น 
- การใช้ยาจีฟิทินิบร่วมกับ ยาButalbital  เพราะจะทำให้ระดับยาจีฟิทินิบที่มีใน
กระแสเลือดลดลงจนทำให้ประสิทธิภาพในการรักษาของยาจีฟิทินิบด้อยลงตามกัน
หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีบุคคลไป 
- การใช้ยาจีฟิทินิบร่วมกับ ยาAmiodarone  จะส่งผลให้ระดับยาจีฟิทินิบใน
กระแสเลือดมากขึ้นจนอาจทำให้ได้รับอาการข้างเคียงสูงมากขึ้นจากยาจีฟิทินิบ  หากจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นรายบุคคลไป 
 
 ///// ควรเก็บรักษาจีฟิทินิบอย่างไร? ///// 
ควรเก็บยาจีฟิทินิบภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น 
เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง ไม่เก็บยาในห้องน้ำหรือในรถยนต์  และไม่เก็บยาที่หมดอายุ 
 
 ///// จีฟิทินิบมีชื่ออื่นอีกไหม? ผลิตจากบริษัทอะไรบ้าง? ///// 
ยาจีฟิทินิบ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://chemocare.com/chemotherapy/drug-info/gefitinib.aspx [2018,July7] 
https://www.youtube.com/watch?v=SXwrZWx4pMo [2018,July7] 
https://en.wikipedia.org/wiki/Gefitinib#Mechanism_of_action [2018,July7] 
http://www.mims.com/thailand/drug/info/iressa/?type=brief [2018,July7] 
http://www.mims.com/thailand/drug/info/gefitinib/ [2018,July7] 
https://www.drugs.com/mtm/gefitinib.html [2018,July7] 
https://www.drugs.com/drug-interactions/gefitinib-index.html?filter=3&amp;generic_only= [2018,July7] 
https://www.accessdata.fda.gov/drugsatfda_docs/label/2003/021399lbl.pdf [2018,July7]
