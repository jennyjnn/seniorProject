ไรวาสติกมีน (Rivastigmine)
 ///// บทนำ ///// 
ยาไรวาสติกมีน(Rivastigmine) เป็นสารประกอบอินทรีย์ประเภท Carbamate ซึ่งเป็นกลุ่มยา AChEI หรือ Acetylcholinesterase inhibitor  ทางคลินิกนำมาใช้รักษาภาวะความจำเสื่อมจากโรคอัลไซเมอร์(Dementia of the Alzheimer’s type) และจากโรคพาร์กินสัน (Dementia due to Parkinson’s disease)  รูปแบบของยาแผนปัจจุบันของยานี้มีทั้งยาชนิดรับประทาน และแบบแผ่นปิดผิวหนัง 
ตัวยาไรวาสติกมีนสามารถดูดซึมได้ดีจากระบบทางเดินอาหาร และจากทางผิวหนัง  เมื่อตัวยาเข้าสู่กระแสเลือดจะเข้ารวมตัวกับพลาสมาโปรตีนประมาณ 40%  ตัวยานี้สามารถซึมผ่านสมองได้ จึงสามารถออกฤทธิ์บำบัดรักษาความจำเสื่อมที่อาจมีสาเหตุจากการขาดสมดุลของสารสื่อประสาท อย่างเช่น Acetylcholine  ยาไรวาสติกมีนจะถูกทำลายโดยตับ และถูกกำจัดทิ้งไปกับปัสสาวะเสียเป็นส่วนใหญ่ และมีบางส่วนถูกกำจัดไปกับอุจจาระ 
ยาไรวาสติกมีน มีข้อจำกัดการใช้ รวมถึงข้อควรระวังบางประการที่ผู้บริโภค/ผู้ป่วยควรทราบดังนี้ เช่น 
- หลีกเลี่ยงและห้ามใช้กับผู้ที่มีประวัติแพ้ยาไรวาสติกมีน หรือแพ้ยากลุ่มอนุพันธ์ของ Carbamate 
- กรณีที่ผู้ป่วยมีการใช้ยา AChEI ตัวอื่นอยู่ ถือเป็นข้อห้ามนำมาใช้ร่วมกับไรวาสติกมีน ด้วยอาจทำให้ผู้ป่วยได้รับผลข้างเคียงจากยาเหล่านั้นเพิ่มมากขึ้น 
- มียาบางกลุ่มที่ห้ามใช้หรือควรหลีกเลี่ยงการใช้ร่วมกับยาไรวาสติกมีน ด้วยอาจจะทำให้หัวใจของผู้ป่วยเต้นช้าลง เช่นยา Acebutolol,  Atenolol,  Betaxolol,  Bisoprolol, Carvedilol,  Esmolol,  Labetalol,  Metoprolol,  Nadolol,  Nebivolol,  Penbutolol,  Pindolol,  Propranolol,  Sotalol,  Timolol 
- หลีกเลี่ยงการใช้ยานี้กับสตรีที่ตั้งครรภ์ สตรีที่อยู่ในภาวะให้นมบุตร และเด็ก 
- ต้องแจ้งให้แพทย์ทราบเสมอว่า ตนเองมีโรคประจำตัวอะไรบ้าง เพราะการใช้ยาไรวาสติกมีนอาจส่งผลกระทบต่ออาการโรคประจำตัวเหล่านั้นให้รุนแรงขึ้น อย่างเช่น โรคตับ  โรคไต  โรคหัวใจชนิดต่างๆ ตับอ่อนอักเสบ  โรคลมชัก   โรคแผลในทางเดินอาหาร(เช่น แผลในกระเพาะอาหาร)  มีภาวะหอบหืด หรือภาวะปอดอุดกั้นเรื้อรัง (COPD) รวมถึงมีภาวะปัสสาวะไม่ออก/ปัสสาวะขัด 
- ยานี้อาจไม่เหมาะสมที่จะใช้บำบัดภาวะความจำเสื่อมซึ่งไม่ได้มีสาเหตุจากโรคอัลไซเมอร์ หรือจากโรคพาร์กินสัน 
- ยาอื่นๆบางกลุ่มสามารถลดประสิทธิภาพการรักษาของยาไรวาสติกมีน หากนำมาใช้ร่วมกัน อย่างเช่น  กลุ่มยา Anticholinergic agent 
โดยทั่วไป การใช้ยาไรวาสติกมีน แบบรับประทาน  แพทย์จะให้รับประทานยาวันละ 2 ครั้ง เช้า – เย็น พร้อมอาหาร  ผู้ป่วยจะต้องรับประทานยาตรงตามคำสั่งแพทย์และเป็นเวลาเดียวกันของแต่ละวัน  จึงจะทำให้เกิดประสิทธิผลต่อการรักษาได้ดีที่สุด และ การใช้ยานี้ต้องอาศัยความต่อเนื่อง อาจต้องใช้ระยะเวลาหลายเดือนขึ้นไปจึงจะเห็นผลการรักษา  นอกจากนั้น แพทย์อาจปรับขนาดการใช้ยานี้เป็นระยะๆ ทั้งนี้ขึ้นกับ                การตอบสนองของร่างกายผู้ป่วยต่อยานี้ 
อนึ่ง ยาไรวาสติกมีนไม่ได้ถูกผลิตมาสำหรับใช้กับเด็ก  จึงถือเป็นข้อห้ามใช้กับผู้ป่วยกลุ่มนี้ 
อาการข้างเคียง(ผลข้างเคียง)ที่พบได้บ่อยของการใช้ยาไรวาสติกมีน เช่น ท้องเสีย  วิงเวียน ง่วงนอน  ปวดศีรษะ เหงื่อออกมาก เบื่ออาหาร  คลื่นไส้ ปวดท้อง  เป็นต้น 
ทั้งนี้ เพื่อความสะดวกและส่งผลดีต่อการรักษาภาวะความจำเสื่อม อาจต้องอาศัยความช่วยเหลือจากญาติของผู้ป่วยมาช่วยบริหารการใช้ยาด้วย  และการจะเลือกใช้ผลิตภัณฑ์ยานี้ในรูปแบบรับประทาน หรือแผ่นปิดผิวหนัง แพทย์ผู้ทำการรักษาจะเป็นผู้คัดเลือกได้อย่างเหมาะสมที่สุด 
สำหรับในประเทศไทยโดยคณะกรรมการอาหารและยา จัดให้ยาไรวาสติกมีนเป็นยาควบคุมพิเศษ  ซึ่งจะพบเห็นการใช้ยานี้แต่ในสถานพยาบาลโดยต้องมีใบสั่งจ่ายยาจากแพทย์เท่านั้น 
หากมีข้อสงสัยเพิ่มเติมเกี่ยวกับการใช้ยาไรวาสติกมีน สามารถสอบถามได้จากแพทย์ หรือจากเภสัชกรตามร้านขายยาทั่วไป 
 ///// ไรวาสติกมีนมีสรรพคุณ(คุณสมบัติ)อย่างไร? ///// 
ยาไรวาสติกมีนมีสรรพคุณ/ข้อบ่งใช้เพื่อ บำบัดรักษาอาการความจำเสื่อมจากโรคอัลไซเมอร์ (Alzheimer) หรือความจำเสื่อมจากโรคพาร์กินสัน(Parkinson’s disease) ที่มีภาวะพร่องสารสื่อประสาทชนิด Acetylcholine 
 
 ///// ไรวาสติกมีนมีกลไกการออกฤทธิ์อย่างไร? ///// 
ยาไรวาสติกมีนมีกลไกการออกฤทธ์โดย ตัวยาจะออกฤทธิ์ยับยั้งการทำงานของเอนไซม์ที่มีชื่อว่า Acetylcholineterase ซึ่งจะเป็นตัวสลายสารสื่อประสาทที่มีชื่อว่า Acetylcholine  ส่งผลให้สาร Acetylcholine ในสมองมีปริมาณมากขึ้น และเกิดสมดุลของสารสื่อประสาทนี้ในสมอง  จากกลไกเหล่านี้จึงก่อให้เกิดฤทธิ์ของการรักษาตามสรรพคุณ 
 
 ///// ไรวาสติกมีนมีรูปแบบการจัดจำหน่ายอย่างไร? ///// 
ยาไรวาสติกมีนมีรูปแบบการจัดจำหน่าย เช่น 
- ยาแคปซูลชนิดรับประทาน ขนาด 1.5, 3, 4.5,และ 6 มิลลิกรัม/แคปซูล 
- ยาน้ำชนิดรับประทาน ขนาด 2 มิลลิกรัม/มิลลิลิตร 
- แผ่นปิดผิวหนัง (Dermal patch) ขนาด 4.6 มิลลิกรัม/24 ชั่วโมง,  9.5 มิลลิกรัม/24 ชั่วโมง  และ 13.3 มิลลิกรัม/24 ชั่วโมง 
 
 ///// ไรวาสติกมีนมีขนาดการบริหารยาอย่างไร? ///// 
ยาไรวาสติกมีนมีขนาดการบริหารยา/ใช้ยา เช่น 
ก. ในการรักษาความจำเสื่อมจากโรคอัลไซเมอร์: 
- กรณีเป็นยารับประทาน: ผู้ใหญ่อายุตั้งแต่ 18 ปีขึ้นไป: เริ่มต้นรับประทานยาขนาด 1.5 มิลลิกรัม วันละ 2 ครั้ง เช้า-เย็น พร้อมอาหาร หลังจากนั้นอีกประมาณ 2 สัปดาห์ แพทย์อาจปรับเพิ่มขนาดรับประทานเป็นครั้งละ 3 มิลลิกรัม วันละ 2 ครั้ง  การปรับเพิ่มขนาดรับประทานครั้งต่อไปโดยแพทย์อาจเป็น 4.5 มิลลิกรัม วันละ 2 ครั้ง และ 6 มิลลิกรัม วันละ 2 ครั้ง  โดยเว้นระยะเวลาการใช้ยาแต่ละขนาดห่างกันประมาณ 2 สัปดาห์ 
- กรณีใช้แผ่นปิดผิวหนัง: ผู้ใหญ่: ใช้ปิดผิวหนังบริเวณช่วงบนหรือช่วงล่างของหลังผู้ป่วย หรือปิดบริเวณใต้แขนด้านบน หรือที่หน้าอกก็ได้  หลีกเลี่ยงการปิดแผ่นยาในบริเวณที่มีขนหรือที่ผิวหนังมีความมัน การใช้ยานี้ให้เริ่มปิดแผ่นยาขนาด 4.6 มิลลิกรัม/24 ชั่วโมง วันละ 1 แผ่น  เมื่อเวลาผ่านไปทุกๆ 4 สัปดาห์ แพทย์อาจปรับเพิ่มขนาดการใช้ยาเป็น9.5 มิลลิกรัม/24 ชั่วโมง และ  13.3 มิลลิกรัม/24 ชั่วโมง ตามลำดับ 
ข.รักษาความจำเสื่อมจากโรคพาร์กินสัน: 
- ผู้ใหญ่อายุตั้งแต่18 ปีขึ้นไป:  กรณีเป็นยารับประทาน,  ขนาดรับประทานเหมือนกับการรักษาความจำเสื่อมจากโรคอัลไซเมอร์ แต่แพทย์มีช่วงระยะเวลาการปรับขนาดรับประทานเพิ่มขึ้นทุกๆ 4 สัปดาห์ 
- ส่วนการใช้ยาชนิดแผ่นปิดผิวหนัง มีวิธีใช้เหมือนกับการรักษาโรคอัลไซเมอร์ 
อนึ่ง: 
- ในผู้อายุต่ำกว่า 18 ปี: ห้ามใช้ยานี้ 
- หากจำเป็นต้องใช้ยานี้กับผู้ป่วยโรคไตที่ระดับความรุนแรงโรคปานกลางถึงรุนแรงมาก  ควรเริ่มใช้ยานี้ที่ขนาดต่ำๆก่อน 
- กรณีใช้ยาไรวาสติกมีนชนิดแผ่นปิดผิวหนัง  ต้องหลีกเลี่ยงการเปียกน้ำ   การใช้วันละ1 ครั้งต่อเนื่องตามคำสั่งแพทย์ ก็สามารถทำให้อาการป่วยดีขึ้นตามลำดับเช่นเดียวกับยารับประทานวันละ 2 ครั้ง 
*****หมายเหตุ:	ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไรวาสติกมีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  โรคหืด  โรคหัวใจ  รวมทั้งกำลังกินยา/ใช้ยาอะไรอยู่ เพราะยาไรวาสติกมีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                  เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยา/ปิดผิวหนัง ควรทำอย่างไร? ///// 
หากลืมใช้ยาไรวาสติกมีนควรปฏิบัติดังนี้ 
ก. กรณีเป็นยาชนิดรับประทาน:  หากลืมรับประทานยานี้ สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
ข. กรณีเป็นยาชนิดแผ่นปิดผิวหนัง:  สามารถใช้ปิดผิวหนังเมื่อนึกขึ้นได้ หากเวลาใกล้เคียงกับใช้ยาในครั้งถัดไป ไม่จำเป็นต้องเพิ่มการใช้ยาเป็น 2 แผ่น 
*อนึ่ง การลืมใช้ยานี้บ่อยครั้ง มักส่งผลให้การรักษาด้อยประสิทธิภาพลง 
 ///// ไรวาสติกมีนมีผลไม่พึงประสงค์อย่างไร? ///// 
ยาไรวาสติกมีน สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อผิวหนัง:  เช่น  เหงื่อออกมาก  มีผื่นคัน  อาจพบภาวะ Stevens-Johnson syndrome 
- ผลต่อระบบหัวใจและหลอดเลือด:  เช่น  ความดันโลหิตสูงหรือไม่ก็ต่ำ  หัวใจเต้นช้า  กล้ามเนื้อหัวใจขาดเลือด  หัวใจเต้นผิดจังหวะ 
- ผลต่อระบบทางเดินอาหาร:   เช่น  คลื่นไส้ อาเจียน  ท้องเสีย  ปวดท้อง  อาหารไม่ย่อย  น้ำลายมาก  ท้องอืด  เกิดแผลในกระเพาะ-ลำไส้  มีเลือดออกในทางเดินอาหาร  ตับอ่อนอักเสบ 
- ผลต่อระบบทางเดินปัสสาวะ:  เช่น  กลั้นปัสสาวะไม่อยู่   โรคทางเดินปัสสาวะอักเสบติดเชื้อ 
- ผลต่อตับ:  เช่น  ตับอักเสบ  ค่าเอนไซม์การทำงานของตับในเลือดเพิ่มขึ้น 
- ผลต่อระบบประสาท:  เช่น   ตัวสั่น  วิงเวียน  ง่วงนอน  การเคลื่อนไหวทำได้ช้าลง  มีอาการชัก 
- ผลต่อสภาพจิตใจ:  เช่น  นอนไม่หลับ  รู้สึกสับสน   ซึมเศร้า  วิตกกังวล  ประสาทหลอน  กระสับกระส่าย  ฝันร้าย 
- ผลต่อระบบการเผาผลาญพลังงานของร่างกาย:  เช่น  เบื่ออาหาร  ร่างกายขาดน้ำ/ภาวะขาดน้ำ 
- ผลต่อระบบทางเดินหายใจ: เช่น เยื่อจมูกอักเสบ 
 
 ///// มีข้อควรระวังการใช้ไรวาสติกมีนอย่างไร? ///// 
มีข้อควรระวังการใช้ยาไรวาสติกมีน เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ในสตรีตั้งครรภ์  สตรีที่อยู่ในภาวะให้นมบุตร และผู้ที่มีอายุต่ำกว่า 18 ปี 
- ห้ามใช้ยานี้กับผู้ป่วย โรคตับ  โรคไต  ระยะรุนแรง 
- หลีกเลี่ยงการใช้ยานี้กับผู้ป่วยโรคลำไส้อุดตัน หรือผู้ที่เพิ่งได้รับการผ่าตัด	 	  อวัยวะในช่องทางเดินอาหาร 
- ห้ามรับประทานยานี้ร่วมกับเครื่องดื่มที่มีแอลกอฮอล์เป็นส่วนประกอบ 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไรวาสติกมีนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไรวาสติกมีนมีปฏิกิริยาระหว่างยากับยาตัวอื่นอย่างไร? ///// 
ยาไรวาสติกมีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาไรวาสติกมีนร่วมกับยา Metoclopramide  ด้วยจะเพิ่ม
ความเสี่ยงทำให้สูญเสียการควบคุมการเคลื่อนไหวของร่างกาย 
- หลีกเลี่ยงการใช้ยาไรวาสติกมีนร่วมกับยา Cholinergic agents,  Cholinesterase inhibitors,  ด้วยจะทำให้ผู้ป่วยได้รับอาการข้างเคียงจากยาไรวาสติกมีนมากขึ้น 
- หลีกเลี่ยงการใช้ยาไรวาสติกมีนร่วมกับยา NSAIDs  ด้วยจะเกิดความเสี่ยงทำให้เลือดออกในกระเพาะอาหารและลำไส้/เลือดออกในทางเดินอาหารง่ายขึ้น 
- หลีกเลี่ยงการใช้ยาไรวาสติกมีนร่วมกับยา Anticholinergic drug  ด้วยอาจส่งผล                 ให้การออกฤทธิ์ของยา Anticholinergic drug  ด้อยประสิทธิภาพลง 
 ///// ควรเก็บรักษาไรวาสติกมีนอย่างไร? ///// 
ควรเก็บยาไรวาสติกมีนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ไรวาสติกมีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไรวาสติกมีน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ ที่จำหน่ายในต่างประเทศ เช่น Rivadem, Rivasmine, Rivamer, Rivadem, Srivasmine, Zeemine 
 ///// บรรณานุกรม ///// 
https://www.drugs.com/pro/rivastigmine.html [2016,Dec31] 
https://en.wikipedia.org/wiki/Rivastigmine [2016,Dec31] 
http://www.mims.com/thailand/drug/info/rivastigmine/?type=brief&amp;mtype=generic [2016,Dec31] 
http://www.mims.com/thailand/drug/info/rivasta/?type=brief [2016,Dec31] 
http://www.mims.com/thailand/drug/info/exelon%20patch/?type=brief [2016,Dec31]
