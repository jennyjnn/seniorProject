โอโลพาทาดีน (Olopatadine)
 ///// บทนำ ///// 
ยาโอโลพาทาดีน (Olopatadine หรือ Olopatadine hydrochloride) เป็นยาที่ใช้ต้านสารฮีสตามีน (Antihistamine) ซึ่งจะถูกหลั่งออกมาจากร่างกายเมื่อถูกระตุ้นด้วยฝุ่น ขนสัตว์ เกสรดอกไม้ หรือสารที่เป็นมลพิษต่างๆ ทางคลินิกนำมาใช้เป็นยาหยอดตาและเป็นที่รู้จักกันดีภายใต้ยาชื่อการค้า ว่า “พาทานอล (Patanol)” สูตรตำรับยานี้ที่มีวางจำหน่ายจะมีความแรงตั้งแต่ 0.1%, 0.2% และ 0.7% เวลาต่อมาได้มีการพัฒนาสูตรตำรับเพิ่มเป็นยาพ่นจมูกอีกหนึ่งตำรับ 
ทั่วไปยาโอโลพาทาดีนจะใช้หยอดตาวันละ 2 ครั้งและมีระยะเวลาการหยอดตาแต่ละครั้งห่างกัน 6 - 8 ชั่วโมง สามารถหยอดตาข้างละ 1 หยดก็เพียงพอต่อการบรรเทาอาการแพ้ของตา (เยื่อตาอักเสบจากภูมิแพ้) ได้แล้ว 
ยาโอโลพาทาดีนสามารถถูกดูดซึมจากเยื่อเมือกเช่นเยื่อตาเข้าสู่ร่างกายได้เช่นกัน ยาที่กระจายตัวในกระแสเลือดจะจับกับพลาสมาโปรตีนประมาณ 55% ร่างกายต้องใช้เวลาประมาณ 8 - 12 ชั่วโมงในการกำจัดยาออกจากกระแสเลือดโดยผ่านทิ้งไปกับปัสสาวะและอุจจาระ 
เงื่อนไขบางประการที่ผู้บริโภคควรทราบก่อนการใช้ยาโอโลพาทาดีนมีดังต่อไปนี้เช่น 
- หลีกเลี่ยง/ห้ามใช้กับผู้ที่มีประวัติแพ้ยานี้หรือแพ้ส่วนประกอบในสูตรตำรับของยานี้ 
- ทางคลินิกยังไม่มีข้อมูลความปลอดภัยของการใช้ยาโอโลพาทาดีนกับสตรีตั้งครรภ์และสตรีที่อยู่ในภาวะให้นมบุตร เพื่อความปลอดภัยจึงควรหลีกเลี่ยงการใช้ยานี้กับผู้ป่วยกลุ่มนี้โดยไม่มีคำสั่งจากแพทย์ 
- ผู้ที่ใช้คอนแทคเลนส์ ก่อนหยอดตาด้วยยาโอโลพาทาดีนให้หยุดใช้คอนแทคเลนส์ก่อนจนกว่าอาการแพ้ในตาหายดี จึงกลับมาใช้ใหม่ 
- ขนาดการใช้ยานี้ต้องเป็นไปตามคำแนะนำของแพทย์ ห้ามมิให้ผู้ป่วยปรับขนาดการใช้หรือใช้ยานี้นานเกินกว่าคำสั่งแพทย์ 
นอกจากนี้ผู้ที่ใช้ยาหยอดตาโอโลพาทาดีนอาจได้รับอาการข้างเคียง (ผลข้างเคียง) อย่างเช่น ปวดศีรษะ รู้สึกคัดจมูก และมีอาการเจ็บคอ เป็นต้น 
ทั้งนี้ถึงแม้ยาโอโลพาทาดีนจะเป็นยาใช้ภายนอก แต่ทางคณะกรรมการอาหารและยาของไทย                            ได้จัดให้อยู่ในหมวดยาอันตราย เพื่อความปลอดภัยของตัวผู้บริโภคเองจึงต้องใช้ยาตามคำสั่งของแพทย์เท่านั้น และไม่ควรไปซื้อหายานี้มาใช้ด้วยตนเอง 
 ///// โอโลพาทาดีนมีสรรพคุณ (คุณสมบัติ) อย่างไร? ///// 
ยาโอโลพาทาดีนมีสรรพคุณ/ข้อบ่งใช้เพื่อป้องกันและบำบัดอาการตาแดง คันตา จากอาการแพ้ของเยื่อตา (เยื่อตาอักเสบจากภูมิแพ้) 
 ///// โอโลพาทาดีนมีกลไกการออกฤทธิ์อย่างไร? ///// 
ยาโอโลพาทาดีนมีกลไกการออกฤทธิ์โดยตัวยาจะยับยั้งการหลั่งสารฮีสตามีน (Histamine)จากเซลล์ชนิดหนึ่งที่มีชื่อเรียกว่า มาสเซลล์ (Mast cell) และแสดงฤทธิ์เป็นตัวต่อต้านสารฮีสตามีน (Selective histamine H1 antagonist หรือ H1 antagonist) ด้วยกลไกดังกล่าวจึงส่งผลให้อาการภูมิแพ้ในตา/ในเยื่อตาทุเลาลงและดีขึ้นตามลำดับ จนเป็นที่มาของสรรพคุณ 
 ///// โอโลพาทาดีนมีรูปแบบการจัดจำหน่ายอย่างไร? ///// 
ยาโอโลพาทาดีนมีรูปแบบการจัดจำหน่ายเป็นยาหยอดตาขนาดความเข้มข้น 0.1%, 0.2% และ 0.7% 
 ///// โอโลพาทาดีนมีขนาดการบริหารยาอย่างไร? ///// 
ยาโอโลพาทาดีนมีขนาดการบริหารยา/ใช้ยาเช่น 
- ผู้ใหญ่: ยาขนาดความเข้มข้น 0.1% ให้หยอดตาครั้งละ 1 หยดวันละ 2 ครั้ง หรือ
            ขนาดความเข้มข้น 0.2 และ 0.7% ให้หยอดตาครั้งละ 1 หยดวันละครั้ง 
- เด็กอายุต่ำกว่า 3 ปี: ห้ามใช้ยานี้ 
- เด็กอายุตั้งแต่ 3 ปีขึ้นไป: ขนาดการใช้ยานี้ต้องเป็นไปตามดุลยพินิจของแพทย์ผู้รักษาเท่านั้น 
*อนึ่ง: ขณะหยอดตา ห้ามให้ปลายหลอดหยอดตาสัมผัสกับเปลือกตา/หนังตา ตา รวมถึงขนตา ทั้งนี้เพื่อป้องกันตัวยาปนเปื้อนสิ่งสกปรก/เชื้อโรคที่อาจเกิดขึ้นได้ 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโอโลพาทาดีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาโอโลพาทาดีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมหยอดตาควรทำอย่างไร? ///// 
หากลืมหยอดตาด้วยยาโอโลพาทาดีนสามารถหยอดตาเมื่อนึกขึ้นได้ ถ้าเวลาใกล้เคียงกับการหยอดตาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// โอโลพาทาดีนมีผลไม่พึงประสงค์อย่างไร? ///// 
ยาโอโลพาทาดีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระ บบอวัยวะต่างๆของร่างกายดังนี้เช่น 
- ผลต่อตา: เช่น มีอาการระคายเคืองหรือปวดตา ทำให้ตาแห้ง ตาพร่า ตาแพ้แสง ก่อให้เกิดความผิดปกติของกระจกตา/กระจกตาอักเสบ คันตา เปลือกตา/หนังตาบวม 
- ผลต่อระบบประสาท: เช่น ปวดศีรษะ การรับรู้ความรู้สึกร้อนหรือเย็นลดลง การรับรสชาติเปลี่ยนไป 
- ผลต่อระบบทางเดินหายใจ: เช่น โพรงจมูกแห้ง เยื่อจมูกอักเสบ ไซนัสอักเสบ คอหอยอักเสบ 
- ผลต่อระบบทางเดินอาหาร: เช่น ปากแห้ง อาจพบอาการคลื่นไส้ อาเจียน 
- ต่อผิวหนัง: เช่น ผิวหนังอักเสบ ผิวแห้ง 
 ///// มีข้อควรระวังการใช้โอโลพาทาดีนอย่างไร? ///// 
มีข้อควรระวังการใช้ยาโอโลพาทาดีนเช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเองหรือใช้ยานี้นานเกินคำสั่งแพทย์ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งแพทย์ 
- ห้ามหยอดตาขณะใส่คอนแทคเลนส์ ให้หยุดการใส่คอนแทคเลนส์ขณะที่ใช้ยานี้จนกระทั่งอาการแพ้ของตาหายดีแล้ว 
- ห้ามใช้ยานี้ที่มีการปนเปื้อนเช่น ฝุ่นผงหรือมีตะกอนเกิดขึ้น 
- ล้างมือให้สะอาดทั้งก่อนและหลังใช้ยานี้ 
- กรณีใช้ยาโอโลพาทาดีนในรูปแบบยาหยอดตา ห้ามยานี้เข้าช่องปากหรือเข้าจมูก 
- หากมีอาการตาพร่าหรือการมองเห็นไม่ชัดหลังหยอดยานี้ ให้หลีกเลี่ยงการขับขี่ยวดยานพาหนะใดๆและ/หรือการทำงานกับเครื่องจักรเพราะอาจเกิดอุบัติเหตุได้ง่าย 
- ปฏิบัติตัวตามคำแนะนำของแพทย์อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโอโลพาทาดีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โอโลพาทาดีนมีปฏิกิริยาระหว่างยากับยาตัวอื่นอย่างไร? ///// 
ยาโอโลพาทาดีนมีปฏิกิริยาระหว่างยากับยาตัวอื่นเช่น ห้ามใช้ยาโอโลพาทาดีนหยอดตาร่วมกับการบริโภคกัญชาด้วยจะก่อให้เกิดอาการข้างเคียงต่างๆมากขึ้นอาทิ วิงเวียน ง่วงนอน และสูญเสียสมาธิ 
 ///// ควรเก็บรักษาโอโลพาทาดีนอย่างไร? ///// 
ควรเก็บยาโอโลพาทาดีนในช่วงอุณหภูมิ 4 - 25 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// โอโลพาทาดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาโอโลพาทาดีนที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
อนึ่งยาชื่อการค้าอื่นของยานี้ที่จำหน่ายในประเทศตะวันตกเช่น Patanol S, Opatanol 
 ///// บรรณานุกรม ///// 
https://en.wikipedia.org/wiki/Olopatadine  [2016,June4] 
http://www.drugs.com/cdi/olopatadine-drops.html  [2016,June4] 
http://www.mims.com/thailand/drug/info/olopatadine/?type=brief&amp;mtype=generic  [2016,June4] 
http://www.accessdata.fda.gov/drugsatfda_docs/label/2010/021545s013lbl.pdf  [2016,June4] 
http://www.accessdata.fda.gov/drugsatfda_docs/label/2003/20688slr016_patanol_lbl.pdf [2016,June4] 
http://www.drugs.com/drug-interactions/cannabis-with-pazeo-2758-0-1746-17087.html [2016,June4] 
http://www.accessdata.fda.gov/drugsatfda_docs/label/2015/206276s000lbl.pdf  [2016,June4]
