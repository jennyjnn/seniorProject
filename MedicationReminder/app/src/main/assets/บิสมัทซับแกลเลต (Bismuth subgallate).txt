บิสมัทซับแกลเลต (Bismuth subgallate)
 ///// บทนำ ///// 
ยาบิสมัทซับแกลเลต (Bismuth subgallate) เป็นสารเคมีที่มีฤทธิ์ของการฝาดสมาน/สมานเนื้อเยื่อ/สมานแผล (Astringent) ส่งผลให้โปรตีนในเนื้อเยื่อหมดสภาพจึงสามารถต่อต้านแบคทีเรียได้ระดับหนึ่ง อีกทั้งทำให้หลอดเลือดกระชับหดตัว ในแถบอาฟริกาใต้ใช้บิสมัทซับแกลเลตเพื่อบรรเทาอาการปวด อาการคัน รวมถึงใช้รักษาริดสีดวงทวาร ปัจจุบันนักวิทยาศาสตร์นำมากำจัดกลิ่นของแก๊สในระบบทางเดินอาหารรวมถึงกลิ่นของอุจจาระ โดยมีรูปแบบของผลิตภัณฑ์เป็นยาเม็ดหรือแคปซูลสำหรับรับประทานและมีการดูดซึมจากทางเดินอาหารต่ำ นอกจากนี้ทางคลินิกยังนำไปสนับสนุนการรักษาอาการติดเชื้อจากเชื้อ Helicobactor pylori (โรคติดเชื้อเอชไพโลไร) รักษาแผลในระบบทางเดินอาหาร ใช้กับกรณีผ่าตัดลำไส้ใหญ่เช่น ผู้ป่วยด้วยมะเร็งลำไส้ใหญ่ และยังใช้บำบัดรักษาภาวะกลั้นอุจจาระไม่อยู่ รวมถึงโรคลำไส้แปรปรวน (Irritable bowel syndrome) อีกด้วย 
ยาบิสมัทซับแกลเลตไม่สามารถรักษาอาการโรคดังกล่าวมาได้ทั้งหมดเพียงแต่ช่วยบำบัดอาการให้ดีขึ้น การได้รับยานี้ในปริมาณมากเกินไปอาจก่อให้เกิดพิษกับเส้นประสาท 
อาการข้างเคียง (ผลข้างเคียง) ที่โดดเด่นของยานี้คือ ทำให้ลิ้นมีสีดำรวมถึงอุจจาระก็มีสีดำคล้ำซึ่งไม่เป็นอันตรายแต่อย่างใด โดยปกติแพทย์มักใช้ยาประเภทนี้เพียงระยะสั้น หลังหยุดการใช้ยาอาการลิ้นมีสีดำ อุจจาระมีสีดำคล้ำ ก็จะหายไปเอง 
 ///// บิสมัทซับแกลเลตมีสรรพคุณ (คุณสมบัติ) อย่างไร? ///// 
ยาบิสมัทซับแกลเลตมีสรรพคุณ/ข้อบ่งใช้คือ 
- ช่วยลดกลิ่นของอุจจาระ 
- ช่วยสมานบาดแผลและลดภาวะเลือดออกในทางเดินอาหาร 
- ใช้เป็นยาหลังผ่าตัดลำไส้เช่น ในผู้ป่วยมะเร็งลำไส้ใหญ่ 
- ใช้เป็นยาร่วมรักษาการติดเชื้อ H. Pylori (โรคติดเชื้อเอชไพโลไร) ในกระเพาะอาหาร 
- บำบัดอาการท้องเสีย ช่วยลดกลิ่นที่รุนแรงของอุจจาระ 
- ใช้ร่วมในยาเหน็บทวารแก้ริดสีดวงทวาร 
 ///// บิสมัทซับแกลเลตมีกลไกการออกฤทธิ์อย่างไร? ///// 
ด้วยยาบิสมัทซับแกลเลตมีคุณสมบัติฝาดสมาน/สมานแผลและสามารถออกฤทธิ์ต้านกรดอีกทั้งทำให้หลอดเลือดกระชับขึ้น ด้วยกลไกการออกฤทธิ์เหล่านี้จึงสามารถต่อต้านแบคทีเรีย H. pylori ได้ระดับหนึ่งจึงช่วยทำให้แผลในกระเพาะอาหารหายเร็วขึ้น การออกฤทธิ์ยังครอบคลุมถึงการต่อต้านแบคทีเรียในลำไส้ที่ทำให้เกิดกลิ่นกับอุจจาระส่งผลให้อุจจาระมีกลิ่นเบาบางลง และด้วยคุณสมบัติต่างๆเหล่านี้จึงช่วยให้ยานี้บรรเทาอาการโรค/ภาวะต่างๆได้ตามสรรพคุณ 
 ///// บิสมัทซับแกลเลตมีรูปแบบการจัดจำหน่ายอย่างไร? ///// 
ยาบิสมัทซับแกลเลตมีรูปแบบการจัดจำหน่ายดังนี้เช่น 
- ยาเม็ดชนิดเคี้ยวก่อนกลืน ขนาด 200 มิลลิกรัม/เม็ด 
- ยาแคปซูล ขนาด 200 มิลลิกรัม/แคปซูล 
- ยาเหน็บทวารที่ผสมร่วมกับยาอื่น 
 ///// บิสมัทซับแกลเลตมีขนาดรับประทานอย่างไร? ///// 
ยาบิสมัทซับแกลเลตมีขนาดรับประทานสำหรับลดกลิ่นของอุจจาระเช่น 
- ผู้ใหญ่และเด็กอายุ 12 ปีขึ้นไป: รับประทานครั้งละ 200 - 400 มิลลิกรัมหลังอาหาร
สามารถรับประทานได้ถึง 4 ครั้ง/วัน และควรรับประทานเพียง 1 - 2 วันเท่านั้น และควรรับประทานยานี้พร้อมอาหาร 
- เด็กอายุต่ำกว่า 12 ปี: ขนาดยาเป็นไปตามดุลพินิจของแพทย์ผู้รักษา 
*อนึ่ง: ขนาดรับประทานที่ใช้รักษาอาการโรค/ภาวะอื่นๆเช่น บำบัดอาการหลังการผ่าตัดลำไส้ใหญ่ รักษาอาการของโรคกระเพาะอาหารที่มีการติดเชื้อเอชไพโลไร (โรคติดเชื้อเอขไพโลไร) ร่วมด้วย บำบัดอาการท้องเสีย ซึ่งต้องเป็นไปตามคำสั่งของแพทย์ผู้รักษา เพราะกรณีดังกล่าวอาจต้องใช้ร่วมกับยาอื่นที่ใช้เป็นหลักในการรักษา ยาบิสมัทซับแกลเลตมักจะใช้เพียงเสริมและสนับสนุนการรักษาเท่านั้น ดังนั้นการใช้ยานี้ในโรค/ภาวะต่างๆจึงอยู่ในดุลพินิจของแพทย์ผู้รักษาเป็นกรณีไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาบิสมัทซับแกลเลต ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาบิสมัทซับแกลเลตอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาบิสมัทซับแกลเลตสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษา ควรรับประทานยาต่างๆรวมถึงยาบิสมัทซับแกลเลตให้ตรงเวลา 
 ///// บิสมัทซับแกลเลตมีผลไม่พึงประสงค์อย่างไร? ///// 
ยาบิสมัทซับแกลเลตสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีภาวะลิ้นมีสีดำ อุจจาระมีสีคล้ำออกดำ ปกติจะไม่เป็นอันตรายต่อผู้บริโภคด้วยการใช้ยาเป็นไประยะสั้นเพียง 1 - 2 วันและสีที่ผิดปกตินี้จะหายไปเองหลังหยุดยานี้ใน 2 - 3 วันโดยไม่จำเป็นต้องมีการรักษา 
 ///// มีข้อควรระวังการใช้บิสมัทซับแกลเลตอย่างไร? ///// 
มีข้อควรระวังการใช้บิสมัทซับแกลเลตเช่น 
- ห้ามใช้กับผู้ที่มีประวัติแพ้ยานี้หรือส่วนประกอบของยานี้ 
- ไม่ควรปรับขนาดรับประทานยานี้ด้วยตนเอง 
- ไม่ควรรับประทานยาบิสมัทซับแกลเลตเกิน 1,600 มิลลิกรัม/วันและควรใช้เพียง 1 - 2 วัน หรือตามคำสั่งแพทย์ 
- การใช้ยาในสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ จะต้องเป็นไปตามคำสั่งแพทย์เท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมบิสมัทซับแกลเลตด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// บิสมัทซับแกลเลตมีปฏิกิริยาระหว่างยากับยาตัวอื่นอย่างไร? ///// 
ยาบิสมัทซับแกลเลตมีปฏิกิริยาระหว่างยากับยาตัวอื่นเช่น 
- การใช้ยาบิสมัทซับแกลเลตร่วมกับยา Codeine, Hydrocodone, Propoxyphene อาจทำให้ผู้ป่วยได้รับอาการข้างเคียงจากยาดังกล่าวเพิ่มขึ้นเช่น ง่วงนอน วิงเวียน อ่อนเพลีย หัวใจเต้นช้า เหงื่อออกมากผิดปกติ ปัสสาวะน้อย เป็นตะคริว/ปวดบีบที่ท้อง ดังนั้นหากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาบิสมัทซับแกลเลตร่วมกับยา Doxycycline จะทำให้ฤทธิ์ในการรักษาของ Doxycycline ลดต่ำลง กรณีที่ต้องใช้ยาร่วมกันควรรับประทานห่างกันประมาณ 2 - 3 ชั่วโมงเป็นอย่างต่ำ 
 ///// ควรเก็บรักษาบิสมัทซับแกลเลตอย่างไร? ///// 
ควรเก็บยาบิสมัทซับแกลเลตในอุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// บิสมัทซับแกลเลตมีชื่ออื่นอีกไหม? ผลิตจากบริษัทอะไรบ้าง? ///// 
ยาบิสมัทซับแกลเลตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Bismuth_subgallate  [2015,Oct10] 
http://www.health24.com/Medical/Meds-and-you/Medication/Bismuth-subgallate-20130927  [2015,Oct10] 
http://www.ema.europa.eu/docs/en_GB/document_library/Maximum_Residue_Limits_ _Report/2009/11/WC500010981.pdf  [2015,Oct10] 
http://www.devrom.com/faqs/  [2015,Oct10]
