ไอโซคาร์บอกซาซิด (Isocarboxazid)
 ///// บทนำ ///// 
ยาไอโซคาร์บอกซาซิด (Isocarboxazid) เป็นยาที่อยู่ในกลุ่ม Nonselective MAO-A/MAO-B inhibitors (Nonselective monoamine oxidase A/Monoamine oxidase B inhibitors, ยาที่เกี่ยวข้องกับการทำงานของสารสื่อประสาท Dopamine) ทางคลีนิกนำมาใช้รักษาอาการโรคซึมเศร้าและภาวะวิตกกังวล นอกจากนี้ยังมีการวิจัยต่อเนื่องเพื่อใช้ยานี้รักษาอาการของโรคพาร์กินสัน อาการความจำเสื่อมชนิดอัลไซเมอร์ (Alzheimer’s disease) 
ยาไอโซคาร์บอกซาซิดจะออกฤทธิ์ที่สมองช่วยเพิ่มและปรับสมดุลของสารสื่อประสาททำให้อารมณ์ความรู้สึกกลับมาดีขึ้นจนใกล้เคียงปกติ รูปแบบยาแผนปัจจุบันของยานี้จะเป็นยาชนิดรับประทาน ตัวยาจะถูกเปลี่ยนแปลงโครงสร้างที่อวัยวะตับและขับออกจากร่างกายโดยผ่านมาทางปัสสาวะ 
เหตุผลประกอบที่แพทย์จะพิจารณาก่อนจ่ายยานี้ให้กับผู้ป่วยได้แก่ 
- ผู้ป่วยเคยแพ้ยานี้หรือไม่ 
- มีประวัติโรคความดันโลหิตสูง โรคหลอดเลือดสมอง โรคหัวใจ โรคตับ โรคไตมีอาการปวดศีรษะรุนแรง หรือมีอาการของโรคจิตเภทหรือไม่ 
- ชอบรับประทานอาหารประเภทชีส/เนยแข็ง (Cheese) หรืออาหารที่มีส่วนประกอบของ Tyramine (สารที่ได้จากกรดอะมิโนชนิด Tyrosine) สูงเช่น เนื้อสัตว์ต่างๆ หรือดื่มกาแฟทุกวัน ติดสุราหรือไม่ สารอาหารและเครื่องดื่มดังกล่าว ล้วนส่งผลกระทบต่อการใช้ยานี้ทั้งสิ้น 
- มีการใช้ยาลดน้ำหนักเช่น Phentermine หรือใช้ยาลดความดันโลหิตประเภท HCTZ หรือยาอื่นเช่น Bupropion, Buspirone/ยารักษาทางจิตเวช, Carbamazepine, Cyclobenzaprine/ยาคลายกล้ามเนื้อ, ยากลุ่ม Serotonin reuptake inhibitor (SSRI), ยากลุ่ม Serotonin-norepinephrine (SNRI) หรือ Tricyclic-Tetracyclic antidepressant (TCAs) รวมถึงยาอื่นๆ อยู่หรือไม่ 
- ผู้ป่วยเพิ่งได้รับยากลุ่ม MAOI เมื่อ 14 วันที่ผ่านมาหรือไม่ 
- หากเป็นสตรีมีภาวะตั้งครรภ์หรืออยู่ในภาวะให้นมบุตรหรือไม่ 
ทั้งนี้หลังจากผู้ป่วยได้รับยานี้แล้ว มีข้อมูลบางประการที่แพทย์จะชี้แจงและสร้างความเข้าใจระหว่างการใช้ยานี้เช่น 
- อาจมีอาการวิงเวียน ง่วงนอนในระหว่างที่ใช้ยานี้ ดังนั้นควรหลีกเลี่ยงการขับขี่ยวดยานพาหนะต่างๆหรือทำงานกับเครื่องจักร 
- เลี่ยงการดื่มสุรา/เครื่องดื่มแอลกอฮอล์ด้วยจะส่งผลให้อาการวิงเวียนเกิดได้มากยิ่งขึ้น 
- การใช้ยานี้ในการรักษาอาจต้องใช้เวลา 3 - 6 สัปดาห์จึงเริ่มเห็นประสิทธิผลในการรักษา 
- เด็ก วัยรุ่น เยาวชนที่ใช้ยานี้ มีโอกาสเสี่ยงที่จะรู้สึกอยากทำร้ายตัวเองหรือถึงขั้นฆ่าตัวตาย ต้องเพิ่มความระมัดระวังเป็นอย่างมากหากต้องใช้ยานี้กับผู้ป่วยกลุ่มนี้ 
- ยานี้อาจทำให้เกิดภาวะความดันโลหิตสูงได้ ผู้ป่วยควรหลีกเลี่ยงอาหารประเภทชีสและไวน์แดง 
- การรับประทานยานี้ผิดขนาดโดยรับประทานมากเกินไปจะมีอาการตัวสั่น วิตกกังวล หนาวสั่น สับสน อึดอัด/หายใจไม่ออก/หายใจลำบาก จนถึงขั้นโคม่า ดังนั้นเพื่อความปลอดภัยในการใช้ยาไอโซคาร์บอกซาซิด ผู้ป่วยหรือญาติผู้ป่วยต้องคอยกำกับการใช้ยาอย่างถูกต้องเคร่งครัด ไม่หยุดยานี้หรือปรับขนาดการใช้ยานี้ด้วยตนเองโดยเด็ดขาด 
 ///// ไอโซคาร์บอกซาซิดมีสรรพคุณ (คุณสมบัติ) อย่างไร? ///// 
ยาไอโซคาร์บอกซาซิดมีสรรพคุณ/ข้อบ่งใช้เพื่อรักษาโรคซึมเศร้า 
 ///// ไอโซคาร์บอกซาซิดมีกลไกการออกฤทธิ์อย่างไร? ///// 
กลไกการออกฤทธิ์ของยาไอโซคาร์บอกซาซิดคือ ตัวยาจะช่วยเพิ่มระดับ Biogenic amines (สารที่ได้จากอาหารประเภทต่างๆเช่น นม ผัก ผลไม้ เนื้อสัตว์ ที่เกี่ยวข้องกับการทำงานของระบบประสาทและการสร้างฮอร์โมนต่างๆ) ในสมอง และเกิดการปรับสมดุลของสารสื่อประสาทเสียใหม่ ส่งผลให้การทำงานของระบบประสาทกลับมาใกล้เคียงปกติ และแสดงผลของการรักษาตามสรรพคุณ 
 ///// ไอโซคาร์บอกซาซิดมีรูปแบบการจัดจำหน่ายอย่างไร? ///// 
ยาไอโซคาร์บอกซาซิดมีรูปแบบการจัดจำหน่ายเป็นยาเม็ดชนิดรับประทาน ขนาด 10 มิลลิกรัม/เม็ด 
 ///// ไอโซคาร์บอกซาซิดมีขนาดรับประทานอย่างไร? ///// 
ยาไอโซคาร์บอกซาซิดมีขนาดรับประทานเช่น 
- ผู้ใหญ่: เริ่มต้นรับประทานครั้งละ 10 มิลลิกรัมวันละ 2 ครั้งเช้า - เย็นในระยะ 2 - 4 วัน แพทย์อาจปรับขนาดรับประทานเป็น 40 มิลลิกรัม และแพทย์อาจเพิ่มขนาดรับประทานอีก 20 มิลลิกรัม/สัปดาห์ตามการตอบสนองต่อยานี้ของผู้ป่วย ขนาดรับประทานยานี้สูงสุดไม่เกิน 60 มิลลิกรัม/วัน ซึ่งเมื่อการตอบสนองต่อการรักษาได้ผลดีเป็นที่พอใจ แพทย์จะค่อยๆปรับลดขนาดรับประทานลง โดยควบคุมขนาดการใช้ยาที่ปลอดภัยต่อผู้ป่วยมากที่สุด ทั้งนี้ขนาดรับประทานที่ใช้คงระดับการรักษาอยู่ที่ 40 มิลลิกรัม/วัน 
- เด็ก: การใช้ยานี้ในเด็กต้องขึ้นอยู่กับดุลยพินิจของแพทย์ผู้รักษาและใช้เป็นกรณีไปเท่านั้น 
*****หมายเหตุ: 
- สามารถรับประทานยาก่อนหรือพร้อมอาหารก็ได้ 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาไอโซคาร์บอกซาซิด ผู้ป่วยควรแจ้งแพทย์/พยาบาลและ เภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไอโซคาร์บอกซาซิดอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไอโซคาร์บอกซาซิดสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษา ควรรับประทานยาไอโซคาร์บอกซาซิดให้ตรงเวลา 
 ///// ไอโซคาร์บอกซาซิดมีผลไม่พึงประสงค์อย่างไร? ///// 
ยาไอโซคาร์บอกซาซิดอาจก่อให้เกิดผลไม่พึงประสงค์ (ผลข้างเคียง/อาการข้างเคียง) กับผู้ป่วยหรือไม่ก็ได้ ทั้งนี้ขึ้นอยู่กับการตอบสนองของร่างกายผู้ป่วยและขนาดของยาที่รับประทานเข้าไปโดยอาการข้างเคียงที่พบได้เช่น 
ก. อาการข้างเคียงที่พบได้บ่อย: เช่น ท้องผูก ปากแห้ง 
ข. อาการข้างเคียงที่พบได้แต่น้อย: เช่น ความต้องการทางเพศถดถอย ง่วงนอน แต่อาจนอนไม่หลับ ผู้ป่วยบางรายอาจพบผื่นคันขึ้นตามผิวหนัง หรือผิวหนังมีรอยคล้ายรอยไหม้ 
อนึ่งหากพบอาการข้างเคียงที่มีผลต่อการดำรงชีวิตประจำวัน ควรกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
 ///// มีข้อควรระวังการใช้ไอโซคาร์บอกซาซิดอย่างไร? ///// 
มีข้อควรระวังการใช้ไอโซคาร์บอกซาซิดเช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานหรือหยุดยานี้ด้วยตนเอง 
- การใช้ยานี้กับผู้ที่มีอายุต่ำกว่า 16 ปีลงมาต้องเป็นคำสั่งจากแพทย์ผู้รักษาเท่านั้น 
- การใช้ยานี้กับเด็ก สตรีตั้งครรภ์ สตรีที่อยู่ในภาวะให้นมบุตร ต้องได้รับคำสั่งจากแพทย์ผู้รักษาเท่านั้น 
- ระหว่างการใช้ยานี้ต้องคอยตรวจสอบความผิดปกติของความดันโลหิตร่วมด้วย 
- หากพบอาการหัวใจเต้นผิดปกติ ปวดศีรษะบ่อยมาก ซึ่งเป็นสัญญาณของความดันโลหิตสูง ให้หยุดใช้ยาแล้วกลับมาพบแพทย์/มาโรงพยาบาลโดยเร็ว เพื่อแพทย์พิจารณาปรับแนวทางการรักษา 
- ระหว่างการใช้ยานี้ควรหลีกเลี่ยงอาหารประเภทโปรตีนสูงเช่น โปรตีนสกัด ตับ ผลไม้ตากแห้ง ชีส โยเกิร์ต เบียร์ เป็นต้น 
- ระวังการใช้ยานี้กับผู้สูงอายุด้วยจะทำให้เกิดภาวะความดันโลหิตสูงและมีภาวะอุณหภูมิของร่างกายเพิ่มขึ้น 
- หากพบอาการแพ้ยาเช่น มีผื่นขึ้นเต็มตัว อึดอัด/หายใจไม่ออก/หายใจลำบากให้หยุดการใช้ยานี้ทันทีพร้อมกับนำตัวผู้ป่วยส่งโรงพยาบาลโดยเร็ว/ทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไอโซคาร์บอกซาซิดด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไอโซคาร์บอกซาซิดมีปฏิกิริยาระหว่างยากับยาตัวอื่นอย่างไร? ///// 
ยาไอโซคาร์บอกซาซิดมีปฏิกิริยาระหว่างยากับยาตัวอื่นเช่น 
- การใช้ยาไอโซคาร์บอกซาซิดร่วมกับยา Hydrocodone อาจทำให้เกิดอาการข้างเคียงที่รุนแรงติดตามมาเช่น หายใจไม่ออก/หายใจลำบาก ความดันโลหิตต่ำ เป็นลม มีภาวะโคม่า ดังนั้นจึงควรหลีกเลี่ยงการใช้ยาร่วมกัน 
- ห้ามใช้ยาไอโซคาร์บอกซาซิดร่วมกับยากลุ่ม MAOIs ด้วยจะทำให้เกิดภาวะความดันโลหิตสูงมากจนถึงขั้นเป็นอันตรายกับผู้ป่วย 
- การใช้ยาไอโซคาร์บอกซาซิดร่วมกับยา Chlorpheniramine จะทำให้เกิดอาการข้างเคียงเพิ่มมากขึ้นเช่น วิงเวียน ง่วงนอน ตาพร่า ปากแห้ง ท้องผูก หน้าแดง เหงื่อออกน้อย เป็นต้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- ห้ามใช้ยาไอโซคาร์บอกซาซิดร่วมกับยา Ergotamine ด้วยจะทำให้เกิดภาวะ Serotonin syndrome และมักพบเห็นอาการประสาทหลอน เกิดลมชัก รู้สึกสับสน ความดันโลหิตผิดปกติ จังหวะการเต้นของหัวใจเปลี่ยนแปลง มีไข้ ตาพร่า คลื่นไส้ อาเจียน เป็นต้น 
 ///// ควรเก็บรักษาไอโซคาร์บอกซาซิดอย่างไร? ///// 
ควรเก็บยาไอโซคาร์บอกซาซิดที่อุณหภูมิระหว่าง 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไอโซคาร์บอกซาซิดมีชื่ออื่นอีกไหม? ผลิตจากบริษัทอะไรบ้าง? ///// 
ยาไอโซคาร์บอกซาซิดที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Isocarboxazid  [2015,Oct17] 
https://en.wikipedia.org/wiki/Monoamine_oxidase_inhibitor#List_of_MAO_inhibiting_drugs  [2015,Oct17] 
http://www.drugs.com/cdi/isocarboxazid.html  [2015,Oct17] 
http://www.mayoclinic.org/drugs-supplements/isocarboxazid-oral-route/description/drg-20073185  [2015,Oct17] 
https://www.medicines.org.uk/emc/medicine/5225  [2015,Oct17] 
https://www.medicines.org.uk/emc/PIL.5225.latest.pdf  [2015,Oct17] 
http://www.drugs.com/mtm/marplan.html  [2015,Oct17] 
http://www.drugs.com/drug-interactions/isocarboxazid-index.html?filter=3&amp;generic_only=  [2015,Oct17]
