โปแตสเซียมไนเตรท (Potassium nitrate)
 ///// บทนำ ///// 
ยา/สารโปแตสเซียมไนเตรท/โพแทสเซียมไนเตรท(Potassium nitrate)เป็นสารประกอบประเภทเกลือ มีสูตรทางเคมี คือ KNO3  มีลักษณะเป็นผงผลึกสีขาว  
เมื่อละลายน้ำจะเกิดการแตกตัวให้ประจุของโปแตสเซียม/โพแทสเซียม (K+) และไนเตรท (NO3-)  เกลือโปแตสเซียมไนเตรทมีประโยชน์หลายประการเช่น ใช้ผลิตปุ๋ยเคมี  ช่วยเร่งการสลายตัวของซากพืช ใช้ผลิตดอกไม้ไฟ เป็นส่วนผสมของดินปืน รวมถึงนำมาเป็นสารกันบูดในอุตสาหกรรมอาหาร 
สำหรับประโยชน์ทางการแพทย์ ใช้โปแตสเซียมไนเตรท และโซเดียมฟลูออไรด์(Sodium fluoride) มาผสมในยาสีฟันเพื่อลดอาการเสียวฟัน  อดีตเคยใช้เป็นยาบรรเทาอาการโรคหืด   ประเทศไทยใช้เป็นยารักษาภาวะกรวยไตอักเสบ กระเพาะปัสสาวะอักเสบ  และ ระบบทางเดินปัสสาวะอักเสบ   ทางคลินิกเราอาจจะไม่พบเห็นการใช้โปแตสเซียมไนเตรทถูกใช้เป็นยาเดี่ยว แต่มักจะพบในรูปแบบเป็นส่วนประกอบของสูตรตำรับ  นักวิทยาศาสตร์ค้นพบว่าสารไนเตรทที่แตกตัวออกมาจากโปแตสเซียมไนเตรท ช่วยทำให้หลอดเลือดขยายตัว และส่งผลให้การไหลเวียนของเลือดดีขึ้น ส่งผลให้เนื้อเยื่อต่างๆของร่างกายได้รับออกซิเจนและสารอาหารอย่างเพียงพอ  นอกจากนี้โปแตสเซียมไนเตรทยังนำมาช่วยชดเชยภาวะการสูญเสียเกลือโปแตสเซียม/โพแทสเซียมของร่างกายเนื่องจากท้องเสีย หรือจากการอาเจียน            อีกด้วย 
ยา/สาร/เกลือโปแตสเซียมไนเตรทเคยถูกขนานนามว่า “Libido killer(ตัวฆ่าความรู้สึกทางเพศ)”  มีรายงานว่าเกลือชนิดนี้จะทำให้สมรรถนะทางเพศในบุรุษลดน้อยลง  ทั้งนี้ การบริโภคอาหารเสริมหรือผลิตภัณฑ์ที่มีส่วนผสมของโปแตสเซียมไนเตรทเป็นปริมาณมากจะทำให้ร่างกายได้รับพิษจากเกลือชนิดนี้  ด้วยสารไนเตรทสามารถก่อให้เกิดโรคมะเร็งได้โดยกลไกจากแบคทีเรียในอวัยวะของระบบทางเดินอาหารจะ เปลี่ยนโปแตสเซียมไนเตรทไปเป็นโปแตสเซียมไนไตรท์ (Potassium nitrites) ซึ่งจัดเป็นสารที่มีอันตรายต่อร่างกาย และเป็นตัวกระตุ้นการกลายพันธุ์ของเซลล์ในสิ่งมีชีวิตให้เกิดเป็นเซลล์มะเร็ง   อาจด้วยเหตุผลนี้จึงมีหลายประเทศที่ออกกฎหมายห้ามนำเข้าอาหารที่ใช้โปแตสเซียมไนเตรทเป็นสารกันบูด 
ก่อนการจะใช้ผลิตภัณฑ์ที่มีส่วนประกอบของโปแตสเซียมไนเตรท ผู้บริโภค/ผู้ป่วยควรต้องทำความเข้าใจอย่างถ่องแท้ หลีกเลี่ยงการเชื่อถือข้อมูลที่มิได้อ้างอิงจากหลักวิชาการ และสามารถสอบถามข้อมูลการใช้โปแตสเซียมไนเตรทเพิ่มเติม           ได้จากแพทย์ผู้รักษา หรือจากเภสัชกรโดยทั่วไป 
 
 ///// โปแตสเซียมไนเตรทมีสรรพคุณ(คุณสมบัติ)อย่างไร? ///// 
สารโปแตสเซียมไนเตรทมีสรรพคุณ/ข้อบ่งใช้ เช่น 
- ใช้ร่วมกับยาซิลเวอร์ไนเตรท (Silver nitrate) เป็นยารักษาโรคหูด 
- ใช้ลดอาการเสียวฟันโดยใช้เป็นส่วนประกอบในยาสีฟัน 
- ใช้เป็นสารกันบูดในอุตสาหกรรมอาหาร 
 
 ///// โปแตสเซียมไนเตรทมีกลไกการออกฤทธิ์อย่างไร? ///// 
โปแตสเซียมไนเตรทเป็นสารประกอบประเภทเกลืออนินทรีย์ มีกลไกการออกฤทธิ์โดยการยับยั้งการเจริญเติบโตของเชื้อโรค/เชื้อแบคทีเรีย  โดยก่อให้เสียสมดุลของการดำรงชีวิตในแบคทีเรีย ส่งผลให้แบคทีเรียหยุดการกระจายพันธุ์และตายลงในที่สุด 
 
 ///// โปแตสเซียมไนเตรทมีรูปแบบการจัดจำหน่ายอย่างไร? ///// 
โปแตสเซียมไนเตรทรูปแบบการจัดจำหน่าย เช่น 
- เป็นผลิตภัณฑ์อาหารเสริมที่มีโปแตสเซียมไนเตรท 250 มิลลิกรัม/แคปซูล 
- ก้านป้ายยา (Application stick) ที่ประกอบด้วยตัวยา 2 ตัวคือ  Silver nitrate 75% + Potasium nitrate 25% 
 
 ///// โปแตสเซียมไนเตรทมีขนาดการบริหารยาอย่างไร? ///// 
การใช้สารโปแตสเซียมไนเตรท ขึ้นอยู่กับว่าเกลือชนิดนี้เป็นส่วนประกอบสำคัญในผลิตภัณฑ์หรือเภสัชภัณฑ์ประเภทใด หากเป็นผลิตภัณฑ์ที่ใช้รักษาโรค ควรต้องเป็นไปตามคำแนะนำของแพทย์ผู้รักษา หรือปรึกษาเภสัชกรถึงการใช้ยาที่มีส่วนประกอบของโปแตสเซียมไนเตรทก่อนการตัดสินใจเลือกใช้เภสัชภัณฑ์ดังกล่าว 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยา/สารโปแตสเซียมไนเตรท  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยา/แพ้สารทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคความดันโลหิตสูง  โรคความดันโลหิตต่ำ รวมทั้งกำลังกินยา/ใช้ยาอะไรอยู่เพราะยา/สารโปแตสเซียมไนเตรท อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิด	  ผลข้างเคียงได้ 
 ///// หากลืมรับประทานยาควรทำอย่างไร? ///// 
การรับประทานผลิตภัณฑ์ยาที่มีโปแตสเซียมไนเตรทเป็นส่วนประกอบควรต้องเป็นไปตามคำสั่งแพทย์ผู้รักษา  หากลืมรับประทานยานี้ก็สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// โปแตสเซียมไนเตรทมีผลไม่พึงประสงค์อย่างไร? ///// 
ยา/สารโปแตสเซียมไนเตรทสามารถก่อให้เกิดผลไม่พึงประสงค์(ผลข้างเคียง/ อาการข้างเคียง) ดังนี้ เช่น 
- กรณีสูดดมเกลือ/สาร/ยาโปแตสเซียมไนเตรทจะก่อให้เกิดการระคายเคืองในจมูก  มีอาการไอ    หายใจลำบาก 
- หากสัมผัสกับตาจะเกิดการระคายเคืองตา   ตาแดง  คันตา  และปวดตา 
- การรับประทานผลิตภัณฑ์ที่มีโปแตสเซียมไนเตรทเป็นปริมาณมาก จะทำให้เกิดอาการริมฝีปากและเล็บ/นิ้ว มีสีคล้ำ  ปวดท้อง  วิงเวียน  คลื่นไส้ อาเจียน และท้องเสีย ซึ่งถ้าอาการรุนแรง ควรรีบไปโรงพยาบาลทันที 
 
 ///// มีข้อควรระวังการใช้โปแตสเซียมไนเตรทอย่างไร? ///// 
มีข้อควรระวังการใช้ยา/สารโปแตสเซียมไนเตรท เช่น 
- ห้ามใช้กับผู้แพ้ยา/แพ้สารนี้ 
- ห้ามใช้ยาประเภทโปแตสเซียมไนเตรทกับสตรีมีครรภ์/ตั้งครรภ์  สตรีที่เลี้ยงบุตรด้วยน้ำนมของตนเอง และในเด็ก โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยน แคปซูลแตกหัก หรือมีกลิ่นผิดปกติ 
- ระวังการใช้ยา/สารนี้กับผู้ป่วย โรคไต  โรคความดันโลหิตสูง หรือโรคความดันโลหิตต่ำ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมโปแตสเซียมไนเตรทด้วย)  ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โปแตสเซียมไนเตรทมีปฏิกิริยาระหว่างยากับยาตัวอื่นอย่างไร? ///// 
ยา/สารโปแตสเซียมไนเตรทมีปฏิกิริยาระหว่างยากับยาตัวอื่น เช่น 
- หลีกเลี่ยงการรับประทานผลิตภัณฑ์ที่มีเกลือโปแตสเซียมไนเตรทร่วมกับยาขับปัสสาวะประเภทที่ทำให้เกิดการดูดกลับของเกลือโปแตสเซียมจากหน่วยไต  ด้วยจะก่อให้เกิดภาวะเกลือโปแตสเซียม/โพแทสเซียมในเลือดสูง  เช่นยา Spironolactone 
- การใช้โปแตสเซียมไนเตรทชนิดรับประทานร่วมกับยาลดความดันโลหิต อย่างเช่น  ACE inhibitors  สามารถทำให้ระดับเกลือโปแตสเซียมในเลือดเพิ่มขึ้น  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาโปแตสเซียมไนเตรทอย่างไร? ///// 
ควรเก็บยา/สารโปแตสเซียมไนเตรทภายใต้อุณหภูมิห้องที่เย็น  ห้ามเก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์   และเก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// โปแตสเซียมไนเตรทมีชื่ออื่นอีกไหม? ผลิตจากบริษัทอะไรบ้าง? ///// 
ยา/สารโปแตสเซียมไนเตรทที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ชื่อการค้าของยา/สารนี้ในต่างประเทศ เช่น  Nitra, Dentra-K, Nitra-Or, Sensaid, Sensodent, Sensodyne, Sensodent-K 
 ///// บรรณานุกรม ///// 
https://en.wikipedia.org/wiki/Potassium_nitrate#Pharmacology [2017,Jan28] 
http://www.livestrong.com/article/104152-potassium-nitrate/ [2017,Jan28] 
https://www.drugs.com/dosage/potassium-citrate.html [2017,Jan28] 
http://th.bodybuilding.com/store/iforce-nutrition/potassium-nitrate.html?&amp;_requestid=4238110 [2017,Jan28] 
https://www.drugs.com/cdi/sodium-fluoride-potassium-nitrate.html [2017,Jan28] 
http://www.nutriguard.com/vitamin-store/minerals/54-potassium-nitrate.html [2017,Jan28] 
http://www.diethealthclub.com/articles/498/diet-and-wellness/potassium-nitrate-preservative-you-should-avoid.html [2017,Jan28] 
http://www.livestrong.com/article/209207-what-are-the-dangers-of-potassium-nitrate/ [2017,Jan28] 
http://www.webmd.com/vitamins-supplements/ingredientmono-851-potassium.aspx?activeingredientid=851&amp;activeingredientname=potassium [2017,Jan28]
