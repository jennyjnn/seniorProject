คาเบอร์โกลีน (Cabergoline)
 ///// บทนำ ///// 
ยาคาเบอร์โกลีน(Cabergoline)เป็นยากลุ่ม Dopamine agonist (D2 agonist) มีฤทธิ์ยับยั้งการหลั่งฮอร์โมนโปรแลคติน/โปรแลกติน(Prolactin)ที่ปกติจะพบมากในสตรีที่เลี้ยงบุตรด้วยน้ำนมของตนเอง  ผู้ที่มีฮอร์โมนโปรแลคตินในกระแสเลือดมากเกินไป(Hyperprolactinemia) ซึ่งอาจมีสาเหตุจากเนื้องอกของต่อมใต้สมอง และส่งผลกระทบต่อสมดุลฮอร์โมนอื่นๆของร่างกาย 
เภสัชภัณฑ์ของยาคาเบอร์โกลีนเป็นยาชนิดรับประทาน  หลังจากการดูดซึมจากระบบทางเดินอาหาร ตัวยาที่เข้าสู่กระแสเลือดจะเกิดการรวมตัวกับพลาสมาโปรตีนประมาณ 40–42%  ตับเป็นอวัยวะที่คอยทำลายยาคาเบอร์โกลีนอย่างต่อเนื่อง  ร่างกายต้องใช้เวลาประมาณ 63–69 ชั่วโมง เพื่อกำจัดตัวยานี้ออกจากกระแส เลือด/ออกจากร่างกาย ผ่านทางอุจจาระและปัสสาวะ 
อาจจะกล่าวได้ว่ายาคาเบอร์โกลีนเป็นยาที่ออกฤทธิ์ได้นานทีเดียว  และกลุ่มผู้ป่วย ที่ไม่เหมาะต่อการใช้ยานี้ด้วยมีความสัมพันธ์กับผลข้างเคียงจากยานี้โดยตรง ได้แก่ 
- ผู้ที่แพ้ยานี้ 
- ผู้ที่มีภาวะ/โรคความดันโลหิตสูงที่ยังไม่สามารถควบคุมอาการได้ 
- สตรีมีครรภ์/ตั้งครรภ์ และสตรีที่อยู่ในภาวะให้นมบุตร จัดเป็นกลุ่มเสี่ยงต่อการใช้ยาหลายประเภทซึ่งรวมถึงยาคาเบอร์โกลีนด้วยที่จะเกิดผลข้างเคียงที่รุนแรงจากยาต่างๆ 
- มียาอื่นๆหลายตัวที่ทำให้เกิดภาวะยาตีกัน(ปฏิกิริยาระหว่างยา) เมื่อใช้ร่วมกับยาคาเบอร์โกลีน เช่น กลุ่มยา Macrolides,  Haloperidol,  Metoclopramide, Phenothiazine,  Thioxanthenes  และ Triptans     ดังนั้น จึงควรต้องหลีกเลี่ยงการใช้ยาคาเบอร์โกลีนกับผู้ป่วยที่ใช้กลุ่มยาดังกล่าวอยู่ก่อน 
ยาคาเบอร์โกลีนมีผลต่อสมดุลและการทำงานของฮอร์โมนต่างๆในร่างกาย  ดังนั้นผู้ป่วยต้องรับประทานยานี้ตรงตามคำสั่งแพทย์เท่านั้น ห้ามปรับขนาดการรับประทานด้วยตนเองโดยเด็ดขาด  ผู้ป่วยอาจต้องระบุวันรับประทานบนปฏิทินเพื่อป้องกันหลงลืมการรับประทานยานี้  และด้วยเป็นยาที่ออกฤทธิ์ได้นาน จึงมีการใช้ยานี้เพียง 2 ครั้ง/สัปดาห์เท่านั้น และต้องใช้ยานี้ต่อเนื่องถึง 6 เดือน แพทย์จึงจะพิจารณาความเหมาะสมว่าสมควรหยุดการใช้ยานี้ได้หรือไม่  นอกจากนั้น ยานี้ไม่เหมาะที่จะใช้กับผู้ที่มีอายุต่ำกว่า 18 ปีลงมา รวมถึงผู้ที่มีภาวะลิ้นหัวใจทำงานผิดปกติ/โรคลิ้นหัวใจ  และผู้ป่วยที่ได้รับการรักษาด้วยยานี้ ยังต้องได้รับการตรวจคลื่นไฟฟ้าหัวใจ   การตรวจ เลือดดูการทำงานของตับตามแพทย์สั่ง   และต้องปฏิบัติตามคำสั่งของแพทย์ผู้รักษาอย่างเคร่งครัด ประกอบกับมารับการตรวจร่างกาย/มาโรงพยาบาลตามที่แพทย์นัดหมายทุกครั้ง 
 
 ///// คาเบอร์โกลีนมีสรรพคุณ(คุณสมบัติ)อย่างไร? ///// 
ยาคาเบอร์โกลีนมีสรรพคุณ/ข้อบ่งใช้เพื่อ รักษาภาวะฮอร์โมนโปรแลคติน(Prolactin)ในเลือดสูง ที่มีสาเหตุจากเนื้องอกที่ต่อมใต้สมอง 
 ///// คาเบอร์โกลีนมีกลไกการออกฤทธิ์อย่างไร? ///// 
กลไกการออกฤทธิ์ของยาคาเบอร์โกลีนคือ ตัวยาเป็นยาประเภท Dopamine receptor agonist (Dopamine agonist) โดยตัวยาจะจับกับตัวรับ(Receptor)ที่มี                              ชื่อเรียกว่า D2 receptors(Dopamine 2 receptor)  ส่งผลยับยั้งการหลั่งฮอร์โมนโปรแลคติน(Prolactin) และทำให้ระดับฮอร์โมนนี้กลับมาเป็นปกติ 
 
 ///// คาเบอร์โกลีนมีรูปแบบการจัดจำหน่ายอย่างไร? ///// 
ยาคาเบอร์โกลีนมีรูปแบบการจัดจำหน่าย เช่น 
- ยาเม็ดชนิดรับประทาน ที่มีส่วนประกอบของ Cabergoline  0.5 มิลลิกรัม/เม็ด 
 
 ///// คาเบอร์โกลีนมีขนาดรับประทานอย่างไร? ///// 
ยาคาเบอร์โกลีน มีขนาดรับประทาน เช่น 
- ผู้ใหญ่อายุตั้งแต่ 18 ปีขึ้นไป:	รับประทานยาเริ่มต้นครั้งละ 0.25 มิลลิกรัม  2 ครั้ง/สัปดาห์  แพทย์อาจปรับเพิ่มขนาดรับประทานอีก 0.25 มิลลิกรัม 2 ครั้ง/สัปดาห์
ขนาดรับประทานสูงสุดไม่เกิน 1 มิลลิกรัม 2 ครั้ง/สัปดาห์ และรับประทานยานี้ พร้อมอาหาร หรือ หลังอาหาร  ก็ได้ 
- เด็กและผู้อายุต่ำกว่า 18 ปี: ยังไม่มีข้อมูลทางคลินิกที่แน่ชัด ถึง ขนาดยานี้ ผลข้างเคียง และความปลอดภัยในการใช้ยานี้ในผู้ป่วยกลุ่มวัยนี้   การใช้ยานี้ในผู้ป่วยกลุ่มวัยนี้  จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ผู้ป่วยอาจต้องใช้ยานี้ต่อเนื่องเป็นเวลา 6 เดือน แพทย์จึงจะสั่งงดใช้ยา 
- หลีกเลี่ยงการหลงลืมใช้ยานี้ ไม่ว่าจะเป็นการรับประทานยานี้มากกว่าคำสั่งแพทย์ ตลอดจนลืมรับประทานยานี้ ซึ่งล้วนแต่มีผลกระทบ/ผลเสียต่ออาการโรคและต่อสุขภาพร่างกายผู้ป่วยทั้งสิ้น 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้ เป็นเพียง                         ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้   การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคาเบอร์โกลีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคหัวใจ   โรคความดันโลหิตสูง  โรคความดันโลหิตต่ำ   รวมทั้งกำลังกินยา/ใช้ยาอะไรอยู่ เพราะยาคาเบอร์โกลีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                   เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคาเบอร์โกลีน สามารถรับประทานยาทันทีเมื่อนึกขึ้นได้  แต่หากลืมรับประทานยาข้ามวัน  แนะนำให้ขอคำปรึกษาจากแพทย์ผู้รักษา เพื่อกำหนดระยะเวลาการรับประทานยานี้ที่เหมาะสมต่อไป  ห้ามผู้ป่วยปรับขนาดรับประทานยานี้ด้วยตนเอง  และการลืมรับประทานยาคาเบอร์โกลีน จะทำให้ประสิทธิผลของการรักษาต่ำลง 
 
 ///// คาเบอร์โกลีนมีผลไม่พึงประสงค์อย่างไร? ///// 
ยาคาเบอร์โกลีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้  ท้องผูกหรือท้องเสีย  เบื่ออาหาร  กระเพาะอาหารอักเสบ   ปวดท้อง   ปากแห้ง     ท้องอืด   ระคายคอ  และปวดฟัน 
- ผลต่อระบบประสาท:   เช่น   ปวดศีรษะ  วิงเวียน  ความรู้สึกสัมผัสเพี้ยน  ง่วงนอน  ตัวสั่น 
- ผลต่อสภาพจิตใจ:  เช่น  ประสาทหลอน     รู้สึกสับสน    วิตกกังวล    นอนไม่หลับ    กระสับกระส่าย 
- ผลต่อระบบหัวใจและหลอดเลือด:  เช่น  มือ-เท้าบวม    กล้ามเนื้อหัวใจขาดเลือด   ความดันโลหิตต่ำหรือไม่ก็สูง   ลิ้นหัวใจทำงานผิดปกติ/โรคลิ้นหัวใจ   ชีพจรเต้นผิดปกติ   หัวใจวาย 
- ผลต่อกล้ามเนื้อ:  เช่น  ขาเป็นตะคริว 
- ผลต่อผิวหนัง:  เช่น   เกิดผื่นคัน  เป็นสิว    ผมร่วง 
- ผลต่อระบบทางเดินหายใจ:  เช่น  หายใจขัด/หายใจลำบาก   เยื่อจมูกอักเสบ  เจ็บหน้าอก/แน่นหน้าอก    การหายใจล้มเหลว 
- ผลต่อตา:  เช่น  ตาพร่า 
- ผลต่อระบบต่อมไร้ท่อ:  เช่น  ประจำเดือนขาด   อารมณ์ทางเพศถดถอย 
- ผลต่อตับ:  เช่น  ตับทำงานผิดปกติ/ตับอักเสบ 
 
 ///// มีข้อควรระวังการใช้คาเบอร์โกลีนอย่างไร? ///// 
มีข้อควรระวังการใช้ยาคาเบอร์โกลีน เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยโรคความดันโลหิตสูงที่ยังควบคุมอาการไม่ได้ 
- ห้ามใช้ยานี้กับ  สตรีมีครรภ์  สตรีที่อยู่ในภาวะให้นมบุตร  เด็ก และผู้ที่ที่อายุต่ำกว่า 18 ปี 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สี/กลิ่นเม็ดยาเปลี่ยนไป 
- ห้ามใช้ยานี้เป็นเวลานานกว่าที่แพทย์กำหนด 
- ระวังการใช้ยานี้กับผู้ป่วย  โรคหัวใจ  โรคตับ   โรคกระเพาะอาหาร  ผู้ป่วยโรคจิต      ผู้ที่มีภาวะ/โรคความดันโลหิตต่ำ 
- กรณีรับประทานยานี้เกินขนาด อาจทำให้มีอาการ  คลื่นไส้ อาเจียน  ปวดท้อง ความดันโลหิตต่ำ  รู้สึกสับสน  หากพบอาการเหล่านี้ ต้องรีบนำผู้ป่วยส่งโรงพยาบาลทันที/ฉุกเฉิน 
- หลีกเลี่ยงการลืมรับประทานยานี้ 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาล ตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาคาเบอร์โกลีนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆ  เพราะยามีทั้งให้คุณและให้โทษ  ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คาเบอร์โกลีนมีปฏิกิริยาระหว่างยากับยาตัวอื่นอย่างไร? ///// 
ยาคาเบอร์โกลีนมีปฏิกิริยาระหว่างยากับยาตัวอื่น เช่น 
- การใช้ยาคาเบอร์โกลีนร่วมกับยารักษาโรคความดันโลหิตสูง  อาจนำมาซึ่งภาวะความดันโลหิตต่ำ  หากไม่มีความจำเป็นใดๆ  ควรหลีกเลี่ยงการใช้ยาร่วมกัน 
- หลีกเลี่ยงการใช้ยาคาเบอร์โกลีนร่วมกับยากลุ่ม Macrolides เช่น Clarithromycin  ด้วยจะทำให้ผู้ป่วยได้รับผลข้างเคียงของยาคาเบอร์โกลีนสูงขึ้นตามมา 
- ห้ามใช้ยาคาเบอร์โกลีนร่วมกับยา Haloperidol , Metoclopramide และ Chlorpromazine  เพราะจะทำให้ประสิทธิภาพการรักษาของยาคาเบอร์โกลีนลดลง 
- ห้ามใช้ยาคาเบอร์โกลีนร่วมกับยา Triptans  เพราะอาจทำให้ร่างกายได้รับผลข้างเคียงจากยากลุ่ม Triptans สูงมากยิ่งขึ้น 
 ///// ควรเก็บรักษาคาเบอร์โกลีนอย่างไร? ///// 
ควรเก็บยาคาเบอร์โกลีน ภายใต้อุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งตู้เย็น	 เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// คาเบอร์โกลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาคาเบอร์โกลีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Caberlin, Cabgolin 
 ///// บรรณานุกรม ///// 
https://www.accessdata.fda.gov/drugsatfda_docs/label/2011/020664s011lbl.pdf[2017,May6] 
https://www.drugs.com/dosage/cabergoline.html[2017,May6] 
https://en.wikipedia.org/wiki/Cabergoline[2017,May6] 
http://www.mims.com/thailand/drug/info/cabergoline/?type=brief&amp;mtype=generic[2017,May6] 
https://www.medicines.org.uk/emc/PIL.11198.latest.pdf[2017,May6] 
https://www.ncbi.nlm.nih.gov/pubmed/14562140haah[2017,May6]
