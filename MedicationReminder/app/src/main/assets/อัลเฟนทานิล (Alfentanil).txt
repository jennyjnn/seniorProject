อัลเฟนทานิล (Alfentanil)
 ///// บทนำ ///// 
ยาอัลเฟนทานิล(Alfentanil หรือ Alfentanil hydrochloride, Alfentanil HCl   ) เป็นสารเคมีสังเคราะห์ประเภทโอปิออยด์ (Synthetic opioid)  ถูกค้นพบเมื่อปี ค.ศ.1976 (พ.ศ.2519)   ทางคลินิกนำมาใช้รักษาอาการปวดกับผู้ป่วยที่ต้องเข้ารับการผ่าตัด  หลังได้รับยานี้ผ่านหลอดเลือดดำนานประมาณ 10 นาทีขึ้นไปตัวยานี้ก็จะเริ่มออกฤทธิ์  ด้วยเป็นยาที่ออกฤทธิ์สั้นเพียงประมาณ 15 นาทีก็จะเริ่มหมดฤทธิ์ระงับความเจ็บปวด  ร่างกายต้องใช้เวลาประมาณ 90–111 นาทีเพื่อขับยานี้ทิ้งออกจากกระแสเลือดโดยผ่านทิ้งไปกับปัสสาวะ 
ในด้านการระงับอาการปวด หากนำยาอัลเฟนทานิลมาเปรียบเทียบกับยา Fentanylซึ่งเป็นยานิยมใช้ระงับอาการปวดในผู้เข้ารับการผ่าตัด จะได้ข้อสรุปดังนี้ 
- ยาอัลเฟนทานิลมีความแรงเพียง 1/4 - 1/10 ของ Fentanyl 
- ระยะเวลาออกฤทธิ์ของอัลเฟนทานิลประมาณ 1/3 ของ Fentanyl 
- ยาอัลเฟนทานิลออกฤทธิ์ระงับอาการปวดได้เร็วกว่า Fentanyl 4 เท่า 
สำหรับข้อจำกัดการใช้อัลเฟนทานิลที่ผู้บริโภคควรทราบมีดังนี้ 
- ห้ามใช้ในการผ่าตัดคลอดบุตรด้วยมีฤทธิ์กดการหายใจของมนุษย์ 
- ห้ามใช้กับผู้ที่มีภาวะหายใจขัดหรือทางเดินหายใจอุดตัน 
- ห้ามใช้กับผู้ที่ติดสุรา  ผู้ป่วยที่เป็นโรคลมชัก  ผู้ที่ได้รับบาดเจ็บทางศีรษะ 
- ห้ามใช้กับผู้ที่มีภาวะความดันในกะโหลกศีรษะสูง 
การได้รับยานี้เกินขนาดจะเกิดภาวะกดการหายใจซึ่งถือเป็นอาการเด่น  แพทย์จะช่วยเหลือผู้ป่วยโดยใช้เครื่องช่วยหายใจร่วมกับการให้น้ำเกลือและยาที่ช่วยกระตุ้นการทำงานของหลอดเลือด  ประกอบกับต้องเฝ้าระวังดูแลควบคุมสัญญาณชีพของผู้ป่วยให้เป็นปกติตลอดเวลา เช่น  อัตราการเต้นของหัวใจ  ความดันโลหิตและการหายใจของผู้ป่วย เป็นต้น  การใช้ยานี้กับผู้ป่วยโรคตับ-ไต อาจต้องปรับลดขนาดการใช้ยาลงมาตามความรุนแรงของโรคไต-โรคตับ ดังกล่าว  ด้วยอวัยวะทั้งสอง ช่วยทำลายและขับตัวยานี้ออกจากร่างกาย 
ผู้บริโภค/ผู้ป่วยสามารถพบเห็นการใช้ยาอัลเฟนทานิล แต่ในสถานพยาบาลเท่านั้นและในตลาดยาแผนปัจจุบัน ยาอัลเฟนทานิลจะถูกจัดจำหน่ายภายใต้ชื่อการค้าว่า Alfenta 
 
 ///// อัลเฟนทานิลมีสรรพคุณ(คุณสมบัติ)อย่างไร? ///// 
ยาอัลเฟนทานิลมีสรรพคุณ/ข้อบ่งใช้ เช่น 
- ใช้เป็นยาระงับปวดระหว่างเข้ารับการผ่าตัด 
- ใช้เป็นยาบรรเทาอาการเจ็บและระคายเคืองของหลอดอาหารขณะผู้ป่วย
ต้องได้รับการส่องกล้องตรวจกระเพาะอาหาร 
- บรรเทาอาการเจ็บและระคายเคืองระหว่างสอดท่อช่วยหายใจเข้าสู่ท่อลม 
 
 ///// อัลเฟนทานิลมีกลไกการออกฤทธิ์อย่างไร? ///// 
ยาอัลเฟนทานิลมีกลไกการออกฤทธิ์กับตัวรับ(Receptor)ที่มี่ชื่อว่า  Mu opioid receptors ย่อว่า MOR ที่มีอยู่ในร่างกาย ที่สมองเป็นส่วนใหญ่ เป็นส่วนน้อยที่ไขสันหลัง และที่ระบบทางเดินอาหาร  ทำให้ร่างกายมีความรู้สึกและตอบสนองต่อความเจ็บปวดลดลง  ด้วยกลไกนี้จึงก่อให้เกิดฤทธิ์ของการรักษาตามสรรพคุณ 
 
 ///// อัลเฟนทานิลมีรูปแบบการจัดจำหน่ายอย่างไร? ///// 
ยาอัลเฟนทานิลมีรูปแบบการจัดจำหน่าย เช่น 
- ยาฉีดที่ประกอบด้วยตัวยา Alfentanil ขนาด 1 มิลลิกรัม/2 มิลลิลิตร และ 
5 มิลลิกรัม/10 มิลลิลิตร 
 
 ///// อัลเฟนทานิลมีขนาดการบริหารยาอย่างไร? ///// 
ยาอัลเฟนทานิล มีขนาดการบริหารยา/ใช้ยา เช่น กรณีสำหรับใช้ระงับอาการปวดระหว่างหัตถการผ่าตัดรักษาโรค เช่น 
- ผู้ใหญ่:  ฉีดยา 0.015 มิลลิกรัม/น้ำหนักตัว 1 กิโลกรัม  กรณีต้องเพิ่มระยะเวลาการออกฤทธิ์ขณะผ่าตัด แพทย์อาจเจือจางยานี้ลงใน 0.9% Sodium chloride หรือใน 5.0% Glucose injection หรือในสารละลาย Ringer lactate โดยปฏิบัติตามขั้นตอนในเอกสารกำกับยา 
อนึ่ง ห้ามใช้ยานี้ระงับอาการปวดขณะผ่าตัดทำคลอด 
- เด็ก: การใช้ยานี้ในเด็ก อยู่ในดุลพินิจของแพทย์เป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอัลเฟนทานิล   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  เช่น โรคหืด  โรคตับ  โรคไต รวมทั้งกำลังกินยา/ใช้ยาอะไรอยู่ เพราะยาอัลเฟนทานิลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// อัลเฟนทานิลมีผลไม่พึงประสงค์อย่างไร? ///// 
ยาอัลเฟนทานิลสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบการหายใจ:   เช่น  กดการทำงานของระบบทางเดินหายใจ/กดการหายใจ   หายใจขัด/หายใจลำบาก 
- ผลต่อระบบหัวใจและหลอดเลือด:   เช่น  หัวใจเต้นช้า  ความดันโลหิตต่ำ 
- ผลต่อระบบประสาท:  เช่น  วิงเวียน   ปวดศีรษะ 
- ผลต่อระบบทางเดินอาหาร:  เช่น  คลื่นไส้ อาเจียน  ท้องผูก 
- ผลต่อระบบกล้ามเนื้อ:  เช่น  ทำให้กล้ามเนื้อหดตัวจนแข็งเกร็ง 
- ผลต่อผิวหนัง:  เช่น  เกิดผื่นคัน  ลมพิษ 
- ผลต่อระบบทางเดินปัสสาวะ:  เช่น  ปัสสาวะขัด 
- ผลต่อตา:  เช่น  ตาพร่า 
 
 ///// มีข้อควรระวังการใช้อัลเฟนทานิลอย่างไร? ///// 
มีข้อควรระวังการใช้ยาอัลเฟนทานิล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีปัญหาทางระบบทางเดินหายใจผิดปกติ/โรคระบบทางเดินหายใจด้วยจะส่งผลให้อาการโรคเลวลง  และกับผู้ที่ได้รับเครื่องดื่มประเภทแอลกอฮอล์ ด้วยจะส่งผลให้ผลข้างเคียงจากยานี้รุนแรงขึ้น 
- ห้ามใช้กับสตรีมีครรภ์/ตั้งครรภ์  สตรีในภาวะให้นมบุตร  และเด็ก  นอกจากจะมีคำสั่งแพทย์ 
- ห้ามใช้ยาที่มีสิ่งปนเปื้อนลงในตัวยา เช่น เศษผง 
- กรณีได้รับยานี้แล้วยังมีความรู้สึกสัมผัสได้ หรือยังรับรู้การเจ็บปวด ต้องรีบแจ้งให้ แพทย์/พยาบาล ทราบทันที  โดยแพทย์อาจตั้งข้อสันนิษฐานว่าตัวยาเพิ่งเริ่มออกฤทธิ์และต้องรอสังเกตอาการผู้ป่วยต่ออีกสักระยะเพื่อให้แพทย์ตัดสินใจว่า สมควรต้องเพิ่มขนาดการใช้ยานี้กับผู้ป่วยหรือไม่ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอัลเฟนทานิลด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ   เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้าน ขายยาก่อนซื้อยาใช้เองเสมอ 
 
 ///// อัลเฟนทานิลมีปฏิกิริยาระหว่างยากับยาตัวอื่นอย่างไร? ///// 
ยาอัลเฟนทานิลมีปฏิกิริยาระหว่างยากับยาตัวอื่น เช่น 
- ห้ามใช้ยาอัลเฟนทานิลร่วมกับยา Butalbital  ด้วยจะก่อให้เกิดภาวะกดการหายใจ จนถึงเข้าขั้นโคม่า และอาจเสียชีวิตในที่สุด 
- หลีกเลี่ยงการใช้ยาอัลเฟนทานิลร่วมกับยา Tramadol  ด้วยอาจกระตุ้นให้ผู้ป่วยมีอาการชักเกิดขึ้น 
- หลีกเลี่ยงการใช้ยาอัลเฟนทานิลร่วมกับยา Amprenavir  เพราะจะทำให้เกิดฤทธิ์
สงบประสาท/กดสมองอย่างรุนแรง  มีอาการหายใจขัด/หายใจลำบาก  ทำให้ความดันโลหิตต่ำ  และหัวใจเต้นผิดปกติตามมา 
- ห้ามใช้ยาอัลเฟนทานิลร่วมกับยา Lorazepam  ด้วยจะเพิ่มภาวะกดการทำงานของสมอง/กดสมองจนทำให้ได้รับอาการข้างเคียงอย่างรุนแรง เช่น  หายใจขัด  เกิดภาวะโคม่าและอาจถึงขั้นเสียชีวิตในที่สุด 
 
 ///// ควรเก็บรักษาอัลเฟนทานิลอย่างไร? ///// 
ควรเก็บยาอัลเฟนทานิล ในช่วงอุณหภูมิ 20–25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
อนึ่ง สำหรับยาเตรียมก่อนฉีดให้ผู้ป่วย ที่ผสมร่วมกับน้ำเกลือ/สารละลาย 
ต้องจัดเก็บที่อุณหภูมิ 2–8 องศาเซลเซียส และให้ใช้ยาเตรียมนั้นภายใน 24 ชั่วโมงหลังการเตรียมยานั้น 
 
 ///// อัลเฟนทานิลมีชื่ออื่นอีกไหม? ผลิตจากบริษัทอะไรบ้าง? ///// 
ยาอัลเฟนทานิล มียาชื่อการค้า และบิษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Alfentanil[2017,Aug5] 
https://www.drugs.com/cons/alfentanil-intravenous.html[2017,Aug5] 
https://www.drugs.com/pro/alfenta.html[2017,Aug5] 
https://www.drugs.com/sfx/alfenta-side-effects.html[2017,Aug5] 
http://www.mims.com/thailand/drug/info/alfentanil/?type=brief&amp;mtype=generic[2017,Aug5] 
http://www.janssen.com/australia/sites/www_janssen_com_australia/files/prod_files/live/rapifen_pi.pdf[2017,Aug5] 
https://www.drugs.com/drug-interactions/alfentanil,alfenta-index.html?filter=3&amp;generic_only=[2017,Aug5] 
https://en.wikipedia.org/wiki/Opioid_receptor[2017,Aug5]
