อีทาเนอร์เซ็บต์ (Etanercept)
 ///// บทนำ ///// 
ยาอีทาเนอร์เซ็บต์(Etanercept) เป็นยาประเภทชีวเวชภัณฑ์/ชีววัตถุ (Biopharmaceutical) ผลิตโดยการรวมตัวของโปรตีนของสารพันธุกรรมดีเอ็นเอ (Recombinant DNA) โดยใช้เทคนิคพันธุวิศวกรรมจนได้ตัวยาที่มีฤทธิ์กดภูมิต้านทานตนเอง/ภูมิคุ้มกันตนเองที่เรียกว่า Tumor necrosis factor inhibitor หรือย่อว่าTNF inhibitor หรือ TNF blocker  ตัวยาอีทาเนอร์เซ็บต์จะออกฤทธิ์ยับยั้งการทำงานของโปรตีนที่เป็นสาเหตุของการอักเสบ  อย่างเช่นโปรตีนที่เรียกว่า  TNF-alpha  ทำให้ลดภาวะภูมิต้านทานเล่นงานตนเอง/ภูมิต้านตนเอง 
รูปแบบผลิตภัณฑ์ของยาอีทาเนอร์เซ็บต์เป็นยาฉีดเข้าใต้ผิวหนัง โดยตัวยาจะค่อยๆดูดซึมและกระจายตัวในร่างกายได้ประมาณ 58 – 76% มีระยะเวลาอยู่ในร่างกายได้ยาวนานประมาณ 70 – 132 ชั่วโมง  ประโยชน์ทางคลินิกของยานี้ล้วนแล้วแต่ใช้บำบัดอาการภูมิต้านทานเล่นงานร่างกายตนเอง /โรคออโตอิมมูนทั้งสิ้น เช่น  โรคข้ออักเสบรูมาตอยด์ทั้งในผู้ใหญ่และเด็ก โรคข้ออักเสบสาเหตุจากโรคสะเก็ดเงิน โรคกระดูกสันหลังอักเสบยึดติด (Ankylosing spondylitis)   โรคสะเก็ดเงินชนิดเป็นผื่นหนา เป็นต้น  ทั้งนี้การใช้ยา อีทาเนอร์เซ็บต์รักษาอาการโรคต่างๆ อาจต้องใช้เวลา 2 – 3 สัปดาห์ขึ้นไปจึงจะเริ่มเห็นประสิทธิผลของยานี้ และโดยทั่วไป  ผู้ป่วยต้องมารับการฉีดยาที่สถาน พยาบาล สัปดาห์ละ 1 ครั้งอย่างต่อเนื่องตามที่แพทย์นัดหมาย 
ข้อควรระวัง ข้อห้ามต่างๆ สำหรับผู้บริโภค/ผู้ป่วยควรทราบก่อนได้รับยาอีทาเนอร์เซ็บต์มีดังนี้ เช่น 
- ห้ามใช้ยานี้กับผู้ที่มีประวัติแพ้ยานี้ และ/หรือแพ้สารประกอบต่างๆในสูตรตำรับยานี้ 
- ห้ามใช้กับผู้ป่วยที่มีภาวะติดเชื้ออย่างรุนแรง หรือเกิดการติดเชื้อในกระแสเลือด/ภาวะพิษเหตุติดเชื้อ 
- ห้ามใช้กับผู้ที่ได้รับยาที่มีฤทธิ์กดภูมิต้านทาน/ยากดภูมิคุ้มกันของร่างกายชนิดอื่น อย่างเช่น  Corticosteroids  หรือ Methotrexate 
- ห้ามใช้ร่วมกับยา Abatacept,  Anakinra,  หรือ Cyclophosphamide 
- ยานี้สามารถผ่านรก และเข้าถึงทารกในครรภ์ได้  การใช้ยานี้กับสตรีตั้งครรภ์ รวมถึง	 สตรีที่อยู่ในภาวะให้นมบุตร ต้องอยู่ในดุลยพินิจของแพทย์เท่านั้น 
- ด้วยยาอีทาเนอร์เซ็บต์เป็นยากดภูมิต้านทานของร่างกาย  การใช้กับผู้ที่มีภาวะติดเชื้อ  เช่น โรคหวัด หรือผู้ที่มีบาดแผลฉีกขาด จะต้องอยู่ภายใต้การดูแลของแพทย์เท่านั้น  	  ด้วยยาอีทาเนอร์เซ็บต์สามารถทำให้อาการป่วยด้วยภาวะติดเชื้อรวมถึงอาการแผลบาดเจ็บ	 มีสภาพที่แย่ลงได้ 
- ผู้ที่มีภาวะไวรัสตับอักเสบ อย่างเช่น ไวรัสตับอักเสบ-บี  หรือการทำงานของตับมีปัญหา  มีประวัติโรคหัวใจล้มเหลว  ป่วยด้วยโรคมะเร็งอย่างเช่น Lymphoma  มีเลือดออกบริเวณทวารหนัก  มีการติดเชื้อไวรัสอย่าง งูสวัด  จะต้องแจ้งให้ แพทย์ พยาบาล เภสัชกรทราบทุกครั้งที่เข้ารับการรักษา 
- ผู้ที่ใช้ยานี้อาจได้รับความเสี่ยงต่อการติดเชื้อโรคต่างๆได้ง่าย เช่น เชื้อแบคทีเรีย  	 เชื้อไวรัส  เชื้อรา  เชื้อวัณโรค  กรณีที่แพทย์ตรวจพบว่ามีการติดเชื้อชนิดใดๆก็ตาม 	  ผู้ป่วยจะต้องเข้ารับการรักษาจนหายเป็นปกติก่อนที่จะใช้ยาอีทาเนอร์เซ็บต์ 
- ผู้ที่ได้รับยานี้อาจพบอาการวิงเวียนศีรษะ จึงถือเป็นข้อห้ามให้ผู้ป่วยขับขี่ยวดยาน	 พาหนะต่างๆ รวมถึงการทำงานกับเครื่องจักร ขณะมีอาการวิงเวียนดังกล่าว ด้วยจะเกิดอุบัติเหตุได้ง่าย 
- ยาอีทาเนอร์เซ็บต์ อาจเพิ่มความเสี่ยงของการเกิดมะเร็งชนิดต่างๆ เช่น Leukemia,  Lymphoma  ผู้ป่วยจึงต้องรับการดูแลเรื่องการเกิดมะเร็งควบคู่กันไป  แพทย์ พยาบาลจะเป็นผู้แนะนำการปฏิบัติตัวเพื่อลดความเสี่ยงดังกล่าวได้เป็นอย่างดี และให้ผู้ป่วยปฏิบัติ	 ตามคำแนะนำของแพทย์ พยาบาล อย่างเคร่งครัด 
- หากพบว่าหลังการใช้ยาอีทาเนอร์เซ็บต์แล้วมีอาการผิดปกติ เช่น ปัสสาวะสีคล้ำ  	  อุจจาระมีสีซีด  เบื่ออาหาร  ปวดท้องบริเวณใต้ชายโครงด้านขวา(ตำแหน่งของตับ) ตัวเหลือง ตาเหลือง นั่นเป็นอาการบ่งบอกว่าตับของผู้ป่วยมีความผิดปกติเกิดขึ้น ควรนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันนัด 
- ห้ามรับการฉีดวัคซีนต่างๆขณะใช้ยาอีทาเนอร์เซ็บต์  ด้วยฤทธิ์การกระตุ้นภูมิคุ้มกัน/ภูมิต้านทาน/ภูมิคุ้มกันต้านทานโรคของร่างกายจะขัดแย้งกับวัตถุประสงค์ของการใช้ยาอีทาเนอร์เซ็บต์ 
- หลังใช้ยานี้แล้วพบอาการของวัณโรคเกิดขึ้น เช่น ไอแห้งๆ  มีไข้  เหงื่อออกตอน	  กลางคืน  น้ำหนักตัวลดอย่างรวดเร็ว  ให้รีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอจนถึงวันนัด 
- ขณะใช้ยานี้ ต้องหลีกเลี่ยงการเข้าไปใกล้ชิดหรือสัมผัสกับผู้ป่วยที่เป็นโรคติดต่อต่างๆ เช่น โรคหัด วัณโรค  เป็นต้น 
ข้อควรระวังข้างต้นจะแสดงถึงอันตรายของการใช้ยาอีทาเนอร์เซ็บต์   ผู้ป่วยต้องให้ความร่วมมือกับ แพทย์ พยาบาล เภสัชกร ไม่ว่าจะเป็นด้านประวัติการเจ็บป่วย  การใช้ยาอื่นใดอยู่ก่อน  รวมถึงปฏิบัติตามคำแนะนำของ แพทย์ พยาบาล เภสัชกรอย่างเคร่งครัด 
อนึ่ง ในประเทศไทยมียาอีทาเนอร์เซ็บต์จำหน่ายภายใต้ชื่อการค้าว่า “Enbrel”  โดยจัดอยู่ในหมวดยาควบคุมพิเศษ และพบการใช้แต่ในสถานพยาบาลเท่านั้น 
 ///// อีทาเนอร์เซ็บต์มีสรรพคุณ(คุณสมบัติ)อย่างไร? ///// 
ยาอีทาเนอร์เซ็บต์มีสรรพคุณ/ข้อบ่งใช้ เช่น 
1. รักษาโรคข้ออักเสบรูมาตอยด์ (Rheumatoid arthritis)  โดยช่วยบำบัดอาการและลดความเสียหายของข้อกระดูกในระดับความรุนแรงปานกลางถึงรุนแรงมาก  รวมถึงเกิดการปรับปรุงทางด้านกายภาพของผู้ป่วย  โดยแพทย์อาจใช้ยาอีทาเนอร์เซ็บต์ร่วมกับยา Methotrexate ก็ได้ 
2. รักษาโรคข้ออักเสบในเด็ก ชนิด Polyarticular juvenile idiopathic arthritis   โดยสามารถใช้ยาอีทาเนอร์เซ็บต์กับเด็กที่มีอายุตั้งแต่ 2 ปีขึ้นไป 
3. รักษาโรคข้ออักเสบที่มีสาเหตุจากโรคสะเก็ดเงิน (Psoriatic arthritis)  โดยตัวยาอีทาเนอร์เซ็บต์จะออกฤทธิ์ยับยั้งการลุกลามที่จะก่อความเสียหายของโครงสร้างของข้อ   กรณีนี้ แพทย์จะใช้ยาอีทาเนอร์เซ็บต์ร่วมกับยา Methotrexate หรือจะใช้เฉพาะยาอีทาเนอร์เซ็บต์ก็ได้ 
4. รักษาโรคกระดูกสันหลังอักเสบยึดติดที่เรียกว่า  Ankylosing spondylitis 
5. รักษาโรคสะเก็ดเงินชนิดผื่นหนา(Plaque psoriasis)โดยใช้กับผู้ที่มีอายุตั้งแต่ 18 ปีขึ้นไป 
 ///// อีทาเนอร์เซ็บต์มีกลไกการออกฤทธิ์อย่างไร? ///// 
ยาอีทาเนอร์เซ็บต์เป็นอนุพันธ์ของโปรตีนจากสารพันธุกรรม (DNA) ที่เกิดจากการใช้เทคนิคพันธุวิศวกรรมสังเคราะห์ขึ้นมา  โดยกลไกการออกฤทธ์ของตัวยานี้ คือ ตัวยาจะเข้ารบกวนตัวรับ(Receptor)ในร่างกายที่เกี่ยวข้องกับการอักเสบที่มีชื่อเรียกว่า TNF receptors(Tumor necrosis receptor) ทำให้กระบวนการอักเสบของร่างกายถูกปิดกั้น เช่น  การอักเสบตามข้อกระดูกต่างๆ   จากกลไกดังกล่าว ก่อให้เกิดฤทธิ์ในการบำบัด รักษาได้ตามสรรพคุณ 
 
 ///// อีทาเนอร์เซ็บต์มีรูปแบบการจัดจำหน่ายอย่างไร? ///// 
ยาอีทาเนอร์เซ็บต์มีรูปแบบการจัดจำหน่ายเป็น ยาฉีดขนาดบรรจุ 25 มิลลิกรัม และ 50 มิลลิกรัม/เข็ม(Pre-filled injection 25 mg and 50 mg) 
 
 ///// อีทาเนอร์เซ็บต์มีขนาดการบริหารยาอย่างไร? ///// 
ยาอีทาเนอร์เซ็บต์ มีขนาดการบริหารยา/ใช้ยา ขึ้นกับหลายปัจจัย  เช่น ชนิดของโรค  ความรุนแรงของอาการ  อายุผู้ป่วย  โรคร่วมอื่นๆของผู้ป่วย และยาอื่นๆที่ป่วยใช้อยู่ก่อน ดังนั้นขนาดยานี้ จึงอยู่ในดุลย์พินิจของแพทย์ผู้รักษาเป็นกรณีผู้ป่วยแต่ละราย ในบทความนี้ขอยกตัวอย่างเฉพาะบางกรณีเหล่านี้ เช่น 
ก.	สำหรับภาวะกระดูกสันหลังยึดติด,  ข้ออักเสบสะเก็ดเงิน,  ข้ออักเสบรูมาตอยด์: 
- ผู้ใหญ่: ฉีดยาเข้าใต้ผิวหนัง 50 มิลลิกรัม สัปดาห์ละ 1 ครั้ง ห้ามใช้ยาเกิน 50 มิลลิกรัม/สัปดาห์  ทั้งนี้แพทย์อาจใช้ยาอื่นร่วมรักษาด้วย เช่นยา  Methotrexate,  Glucocorticoids,  Salicylates, NSAIDs 
- เด็ก: การใช้ยานี้ในเด็ก ขึ้นกับดุลพินิจของแพทย์ผู้รักษา 
ข.สำหรับรักษาโรคสะเก็ดเงินชนิดผื่นหนา: 
- ผู้ใหญ่: เริ่มต้นฉีดยาเข้าใต้ผิวหนังครั้งละ 50 มิลลิกรัม สัปดาห์ละ 2 ครั้ง
	เป็นเวลา 3 เดือน แพทย์อาจปรับขนาดการใช้ยาเพื่อคงระดับการรักษาเป็น 50 มิลลิกรัม/สัปดาห์ 
- เด็ก: การใช้ยานี้ในเด็ก ขึ้นกับดุลพินิจของแพทย์ผู้รักษา 
ค.สำหรับข้ออักเสบในเด็กชนิด Polyarticular juvenile idiopathic arthritis: 
- เด็กอายุ 2 ปีขึ้นไป และมีน้ำหนักตัวน้อยกว่า 63 กิโลกรัม: ฉีดยาเข้าใต้ผิวหนังขนาด 0.8 มิลลิกรัม/น้ำหนักตัว 1 กิโลกรัม สัปดาห์ละ 1 ครั้ง 
- เด็กอายุ 2 ปีขึ้นไป และมีน้ำหนักตัวตั้งแต่ 63 กิโลกรัมขึ้นไป: ฉีดยาเข้าใต้ผิวหนังขนาด 50 มิลลิกรัม  สัปดาห์ละ 1 ครั้ง  ขนาดการใช้ยาสูงสุดไม่เกิน 50 มิลลิกรัม สัปดาห์ละ 1 ครั้ง 
- เด็กอายุต่ำกว่า 2ปี: ยังไม่มีข้อมูลทางคลินิกที่แน่ชัดถึง ขนาดยา ผลข้างเคียง และความปลอดภัยในการใช้ยานี้ในเด็กวัยนี้  การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- การฉีดยาเข้าใต้ผิวหนัง สามารถเลือกตำแหน่งที่เหมาะสม เช่น  ต้นขา   หน้าท้อง  ลำแขนส่วนต้น  ไม่ควรฉีดยาซ้ำในตำแหน่งเดิม   ควรฉีดยา  ห่างจากตำแหน่งเดิม 3 เซนติเมตรเป็นอย่างน้อย 
- ห้ามฉีดยาในบริเวณผิวหนังที่เป็นรอยช้ำ  รอยผื่นแดง  ผิวหนังที่หนา  รวมถึงบริเวณที่เป็นรอยโรคของสะเก็ดเงิน 
- ระยะเวลาของการรักษาในแต่ละโรค ให้เป็นไปตามดุลยพินิจของแพทย์ 
- ผู้ป่วยต้องมารับการฉีดยาตามนัดหมายทุกครั้ง พร้อมกับรับการตรวจร่างกายจากแพทย์ เพื่อประเมินผลของการรักษาร่วมด้วยตามแพทย์นัดหมาย 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียง                             ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอีทาเนอร์เซ็บต์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคมะเร็ง  รวมถึงกำลังกินยา/ใช้ยาอะไรอยู่ เพราะยาอีทาเนอร์เซ็บต์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
ยาอีทาเนอร์เซ็บต์เป็นผลิตภัณฑ์ประเภทยาฉีด  การใช้ยานี้จะกระทำแต่ในสถานพยาบาล โอกาสลืมฉีดยาให้ผู้ป่วยจึงเป็นไปได้น้อยมาก  อย่างไรก็ตาม หากผู้ป่วยไม่ได้รับการฉีดยาตามกำหนดหรือลืมมาฉีดยา   เมื่อนึกขึ้นได้ ควรรีบด่วนติดต่อสถานพยาบาลที่ผู้ป่วยรับการรักษาอยู่ เพื่อขอรับการนัดหมายเข้ารับการรักษา/การฉีดยานี้ 
 
 ///// อีทาเนอร์เซ็บต์มีผลไม่พึงประสงค์อย่างไร? ///// 
ยาอีทาเนอร์เซ็บต์สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อการทำงานของระบบอวัยวะต่างๆในร่างกาย ดังนี้ เช่น 
- ผลต่อระบบทางเดินหายใจ:  เช่น  โรคติดเชื้อระบบทางเดินหายใจ   เยื่อจมูกอักเสบ  คออักเสบ  ไอ  ไซนัสอักเสบ 
- ผลต่อระบบภูมิคุ้มกันต้านทานโรคของร่างกาย:  เช่น  เกิดการติดเชื้อในช่องทางเดินหายใจ/โรคติดเชื้อระบบทางเดินหายใจ     หลอดลมอักเสบ   ผิวหนังอักเสบ  ปอดบวม    ภาวะติดเชื้อในกระแสเลือด   เกิดวัณโรค  รวมถึงติดเชื้อแบคทีเรีย  เชื้อรา  เชื้อโปรโตซัว และ เชื้อไวรัส กับอวัยวะต่างๆได้ทั่วร่างกาย 
- ผลต่อระบบประสาท:  เช่น  ปวดศีรษะ  วิงเวียน เกิดลมชัก  เส้นประสาทตาอักเสบ ความรู้สึกสัมผัสเพี้ยน 
- ผลต่อระบบทางเดินอาหาร:  เช่น   ปวดท้อง  ท้องอืด  ท้องเสีย คลื่นไส้ อาเจียน ช่องปากเป็นแผล  กระเพาะอาหารอักเสบ   ปากแห้ง   เบื่ออาหาร  กระเพาะอาหารอักเสบ   ลำไส้อักเสบ 
- ผลต่อหัวใจ:  เช่น   เกิดหัวใจล้มเหลว    เจ็บหน้าอก 
- ผลต่อผิวหนัง:  เช่น  เกิดผื่นคัน  ลมพิษ  Stevens-Johnson syndrome   มีภาวะ Angioedema 
- ผลต่อตา:  เช่น  ม่านตาอักเสบ/ยูเวียอักเสบ   ตาขาวอักเสบ/เยื่อตาอักเสบ  ตาแห้ง 
- ผลต่อการเกิดโรคมะเร็ง:   อาจเป็นปัจจัยเสี่ยงเกิดโรคมะเร็งต่างๆ ดังนี้เช่น         Skin cancers/มะเร็งผิวหนัง    Lymphoma/มะเร็งต่อมน้ำเหลือง   Melanoma/มะเร็งผิวหนังเมลาโนมา 
- ผลต่อตับ:  เช่น  ค่าเอนไซม์การทำงานของตับในเลือดเพิ่มสูงขึ้น  เกิดอาการไวรัสตับอักเสบ-บี 
- ผลต่อระบบทางเดินปัสสาวะ:  เช่น  ท่อปัสสาวะอักเสบ 
- ผลต่อไต:  เช่น  เกิดภาวะกรวยไตอักเสบ 
 
 ///// มีข้อควรระวังการใช้อีทาเนอร์เซ็บต์อย่างไร? ///// 
มีข้อควรระวังการใช้ยาอีทาเนอร์เซ็บต์ เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุโดยไม่มีคำสั่งจากแพทย์ 
- ห้ามใช้ยานี้กับผู้ที่มีภาวะติดเชื้อในกระแสเลือด 
- มารับการฉีดยานี้ตามแพทย์นัดหมายทุกครั้ง 
- ปฏิบัติตัวตามคำแนะนำของแพทย์ พยาบาล เภสัชกร อย่างเคร่งครัด 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอีทาเนอร์เซ็บต์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// อีทาเนอร์เซ็บต์มีปฏิกิริยาระหว่างยากับยาตัวอื่นอย่างไร? ///// 
ยาอีทาเนอร์เซ็บต์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอีทาเนอร์เซ็บต์ร่วมกับยา Hydrocortisone  ด้วยจะก่อให้เสี่ยง   ต่อการติดเชื้อโรคต่างๆในผู้ป่วยตามมา 
- ห้ามใช้ยาอีทาเนอร์เซ็บต์ร่วมกับยา Anakinra และ Abatacept  ด้วยจะทำให้เกิด     ภาวะติดเชื้อแบบรุนแรงตามมา 
- ห้ามใช้ยาอีทาเนอร์เซ็บต์ร่วมกับการฉีดวัคซีนบีซีจี (BCG vaccine)  ด้วยจะเกิดความเสี่ยงของการติดเชื้อวัณโรคจากวัคซีนได้ง่าย และยังทำให้การตอบสนองด้านการกระตุ้นภูมิต้านทานต่อการติดเชื้อวัณโรคด้อยลงไป 
 ///// ควรเก็บรักษาอีทาเนอร์เซ็บต์อย่างไร? ///// 
ควรเก็บยาอีทาเนอร์เซ็บต์ ภายใต้อุณหภูมิ 2 - 8 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อีทาเนอร์เซ็บต์มีชื่ออื่นอีกไหม? ผลิตจากบริษัทอะไรบ้าง? ///// 
ยาอีทาเนอร์เซ็บต์ ที่จำหน่ายในประเทศไทย มียาชื่อการค้า และบรัทผู้ผลิต/ผู้จำหน่าย เช่น 
อนึ่งยาชื่อการค้าอื่นของยานี้ในต่างประเทศ เช่น Embrol 
 ///// บรรณานุกรม ///// 
https://www.drugs.com/cdi/sureclick.html [2016,Dec24] 
https://en.wikipedia.org/wiki/Etanercept [2016,Dec24] 
http://www.mims.com/thailand/drug/info/enbrel [2016,Dec24] 
https://www.drugs.com/drug-interactions/etanercept-index.html?filter=3&amp;generic_only= [2016,Dec24]
