เลโวซาลบูทามอล (Levosalbutamol)
 ///// บทนำ ///// 
ยาเลโวซาลบูทามอล(Levosalbutamol หรือ Levalbuterol หรือ Levalbuterol Hydrochloride หรือ Levalbuterol sulfate หรือ  Levalbuterol tartrate)เป็นยาในกลุ่ม β2-adrenergic receptor agonist  มีการออกฤทธิ์เพียงระยะเวลาสั้นๆ  ทางคลินิกใช้เป็นยาบรรเทาอาการป่วยจากโรคหืด และโรคปอดอุดกั้นเรื้อรังที่เรียกย่อว่าโรคซีโอพีดี(COPD)  ยาชนิดนี้จัดเป็นยาต้นแบบของตัวยาซาลบูทามอล(Salbutamol)  ปัจจุบันยังไม่มีหลักฐานยืนยันว่าระหว่างยาเลโวซาลบูทามอลและยาซาลบูทามอล  ยาตัวใดมีประสิทธิภาพในการรักษาอาการโรคระบบทางเดินหายใจได้ดีกว่ากัน 
ยาเลโวซาลบูทามอล มีการออกฤทธิ์ที่หลอดลม โดยทำให้หลอดลมคลายตัวเป็นผลให้ช่องทางเดินหายใจเปิดกว้าง ผู้ป่วยจึงหายใจได้สะดวกขึ้น  ยานี้ใช้บำบัดอาการของผู้ป่วยทั้งในเชิงป้องกัน และใช้ช่วยเหลือผู้ป่วยที่กำลังมีอาการหอบหืดที่เกิดขึ้นแบบ เฉียบพลัน  รูปแบบเภสัชภัณฑ์ของยาเลโวซาลบูทามอลจะเป็นสารละลายสำหรับสูดพ่นเข้าทางปาก/เช้าทางช่องปาก และสามารถออกฤทธิ์อยู่ในร่างกายได้นานประมาณ 3–4 ชั่วโมง ก่อนที่จะถูกขับทิ้งไปกับปัสสาวะ 
มีข้อจำกัดการใช้ยาเลโวซาลบูทามอลบางประการสำหรับผู้ป่วยที่ควรทราบดังต่อไปนี้ เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ร่วมกับยาขยายหลอดลมชนิดอื่นโดยไม่มีคำสั่งจากแพทย์ 
- มีโรคประจำตัวบางประเภทที่อาจกำเริบมากยิ่งขึ้นเมื่อใช้ยาเลโวซาลบูทามอล เช่น ผู้ที่มีภาวะเกลือโปแตสเซียม/โพแทสเซียมในเลือดต่ำ   มีภาวะหัวใจเต้นเร็วผิดปกติ                              โรคความดันโลหิตสูง  โรคลมชัก  โรคเบาหวาน  โรคไทรอยด์   โรคไต                     และเนื้องอกของต่อมหมวกไต(เช่น Pheochromocytoma) 
- สตรีมีครรภ์/ตั้งครรภ์ และสตรีที่อยู่ในภาวะให้นมบุตร จัดเป็นกลุ่มเสี่ยงต่อการเกิด ผลข้างเคียงรุนแรงจากการใช้ยาหลายประเภทซึ่งรวมถึงยาเลโวซาลบูทามอลด้วย 
- ห้ามใช้ยานี้กับเด็กที่มีอายุต่ำกว่า 4 ปีลงมา 
- การใช้ยาเลโวซาลบูทามอลร่วมกับยาหลายชนิดอาจได้รับผลข้างเคียงต่างๆที่รุนแรงตามมา  ผู้ป่วยจึงควรแจ้งให้ แพทย์ พยาบาล เภสัชกร ทราบทุกครั้งที่เข้ารับการรักษาว่า ตนเองมียาประเภทใดที่ใช้อยู่ก่อนบ้าง โดยเฉพาะอย่างยิ่ง  ยาขับปัสสาวะ , กลุ่มยาMAOIs , TCAs,	 Epinephrine,  และ Digoxin 
- กรณีที่ผู้ป่วยใช้ยาเลโวซาลบูทามอลแล้วเกิดอาการวิงเวียน ควรเตรียมร่างกายก่อนใช้ยานี้ โดยควรอยู่ในท่าพักเมื่อใช้ยานี้  และห้ามขับขี่ยวดยานพาหนะใดๆหรือทำงานกับเครื่องจักร ด้วยสามารถเกิดอุบัติเหตุได้ง่าย 
- หากใช้ยานี้แล้วพบว่าอาการโรคไม่ดีขึ้น หรือมีอาการแย่ลงกว่าเดิม  ควรรีบนำผู้ป่วยมาพบแพทย์/มาโรงพยาบาล ไม่ต้องรอถึงวันแพทย์นัด เพื่อแพทย์พิจารณาปรับแนวทางการใช้ยาให้เหมาะสม 
- โดยทั่วไป ยาสูดพ่นชนิดต่างๆ จะมีสารประกอบบางอย่างที่สร้างกลไกภายในกระบอกยาที่ทำให้เกิดแรงดัน  ดังนั้นจึงไม่ควรวางกระบอกยาใกล้กับเปลวไฟ หรือใกล้อุปกรณ์ที่ก่อความร้อนชนิดต่างๆ เพื่อป้องกันการระเบิดของกระบอกยา 
- หลังการใช้ยานี้ ถ้าพบอาการ  ตัวบวม  ผื่นคัน  เกิดลมพิษ หรือเกิดอาการเกร็งของหลอดลม/หายใจลำบากมากขึ้น  ต้องหยุดการใช้ยานี้ทันที แล้วรีบมาพบแพทย์/มาโรงพยาบาลทันที/ฉุกเฉิน 
การใช้ยาเลโวซาลบูทามอลต้องอาศัยความต่อเนื่อง  สม่ำเสมอ  การหยุดใช้ยานี้กระทันหันโดยมิได้ปรึกษาแพทย์ อาจทำให้อาการหอบหืดหรืออาการของหลอดลมหดเกร็งกลับมาเป็นใหม่ได้  นอกจากนี้ยังห้ามมิให้ผู้ป่วยปรับขนาดการใช้ยานี้ด้วยตนเองเพราะนอกจากจะไม่ทำให้อาการป่วยของโรคดีขึ้นแล้ว ยังอาจเกิดอันตราย(ผลข้างเคียงรุนแรง)ต่อผู้ป่วยได้อย่างมากมายตามมา 
 
 ///// เลโวซาลบูทามอลมีสรรพคุณ(คุณสมบัติ)อย่างไร? ///// 
ยาเลโวซาลบูทามอลมีสรรพคุณ/ข้อบ่งใช้ เช่น 
- บำบัดรักษาอาการโรคหืด(Asthma) 
- รักษาอาการโรคปอดอุดกั้นเรื้อรัง (COPD) 
 ///// เลโวซาลบูทามอลมีกลไกการออกฤทธิ์อย่างไร? ///// 
ยาเลโวซาลบูทามอลมีกลไกการออกฤทธิ์โดยตัวยาจะกระตุ้นตัวรับ(Receptor)ในระดับเซลล์ของผนังหลอดลมที่เรียกว่า เบต้า2 รีเซฟเตอร์ (Beta2 receptor) ซึ่งอยู่บริเวณกล้ามเนื้อเรียบของผนังหลอดลม   ทำให้หลอดลมคลายตัว จึงส่งผลให้ช่องทางเดินลมของหลอดลมขยายกว้างขึ้น ผู้ป่วยจึงหายใจได้สะดวกเป็นปกติและเป็นที่มาของสรรพคุณ 
 
 ///// เลโวซาลบูทามอลมีรูปแบบการจัดจำหน่ายอย่างไร? ///// 
ยาเลโวซาลบูทามอลมีรูปแบบการจัดจำหน่าย เช่น 
- ยาประเภทสารละลายที่ต้องใช้เครื่องพ่นยา(Nebulizer) ซึ่งมีความเข้มข้น 0.31 , 0.63  และ 1.25 มิลลิกรัม/3 มิลลิลิตร 
- ยาพ่นเข้าทางปาก(Inhalation aerosol) ขนาดความเข้มข้น 45 ไมโครกรัมต่อการพ่นยา 1 ครั้ง 
หมายเหตุ:	Inhalation aerosol เป็นเภสัชภัณฑ์ยาพ่นที่มีสารประกอบที่ทำให้เกิดแรงดันอยู่ในกระบอกยา  สารประกอบดังกล่าวไม่เป็นอันตรายต่อร่างกาย แต่จะมีหน้าที่นำตัวยาเข้าสู่ระบบการหายใจของผู้ป่วยเท่านั้น 
 ///// เลโวซาลบูทามอลมีขนาดการบริหารยาอย่างไร? ///// 
ยาเลโวซาลบูทามอล มีขนาดการบริหารยา/ใช้ยาสำหรับบำบัดอาการโรคหืด และโรค ปอดอุดกั้นเรื้อรัง เช่น 
- ผู้ใหญ่และเด็กอายุตั้งแต่ 4 ปีขึ้นไป: 	ให้ใช้ยาพ่นแบบ Inhalation aerosol ขนาด 45 ไมโครกรัมพ่นเข้าทางปาก 2 ครั้ง(90 ไมโครกรัม) ทุกๆ 4–6 ชั่วโมง หรือ พ่นยาเข้าทางปากขนาด 0.45 ไมโครกรัม 1 ครั้ง ทุกๆ 4 ชั่วโมง โดยจะพ่นยาขนาดเท่าไร ให้เป็นไปตามคำสั่งแพทย์ 
- เด็กอายุต่ำกว่า 4 ปี:  ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็กกลุ่มวัยนี้  การใช้ยานี้ในเด็กกลุ่มวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: วิธีการใช้ยาพ่นชนิด Inhalation aerosol ให้ปฏิบัติดังนี้ 
1. ถอดฝาครอบออกจากกระบอกยา 
2. วางนิ้วกลางหรือนิ้วชี้ไว้ด้านบนของกระบอกยา 
3. วางนิ้วหัวแม่มืออยู่ข้างใต้ปากเป่าของกระบอกยา 
4. ก่อนใช้ยา เขย่ากระบอกยาประมาณ 5-10 วินาที 
5. หายใจออกอย่างเต็มที่เพื่อเตรียมพร้อมที่จะสูดยา 
6. วางปากเป่าของกระบอกยาไว้ในปากและปิดริมฝีปากรอบปากเป่าให้มิดชิด 
7. กดด้านบนของกระบอกยาเพื่อปลดปล่อยตัวยาและหายใจเข้าลึกๆ 
8. รอให้ยาผ่านช่องปากเพื่อเข้าหลอดลม 
9. กลั้นหายใจประมาณ 5-10 วินาทีแล้วหายใจออก 
- ก่อนเปิดใช้ยาครั้งแรก ให้เขย่ากระบอกยาและพ่นทิ้ง 4 ครั้งเป็นอย่างต่ำ                 หรือกรณีไม่ใช้ยานานกว่า 3 วัน ก็ต้องพ่นยาทิ้งเช่นเดียวกัน ทั้งนี้เพื่อให้ตัวยาสามารถขับเคลื่อนออกจากกระบอกยาได้อย่างเต็มที่ และทำให้ผู้ป่วยได้รับยาตรงตามขนาดการรักษา 
- ทำความสะอาดกระบอกยาและฝาครอบอาทิตย์ละ 1 ครั้ง ตามคำแนะนำในเอกสารกำกับยา 
- การใช้ยาชนิดสารละลายที่ต้องใช้กับเครื่องพ่นยา(Nebulizer)			  จะต้องกระทำที่สถานพยาบาล และใช้ขนาดยาตามคำสั่งแพทย์ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                                       ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเลโวซาลบูทามอล   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคหัวใจ  โรคความดันโลหิตสูง   โรคความดันโลหิตต่ำ   โรคเบาหวาน  รวมทั้งกำลังกินยา/ใช้ยาอะไรอยู่ เพราะยาเลโวซาลบูทามอล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                     เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมพ่นยาควรทำอย่างไร? ///// 
การใช้ยาเลโวซาลบูทามอลมีขนาดการพ่นและระยะเวลาที่เป็นไปตามคำสั่งแพทย์   แต่อย่างไรก็ดี กรณีลืมพ่นยา  สามารถพ่นยาทันทีที่นึกขึ้นได้  หากเวลาใกล้เคียงกับการพ่นยาในครั้งถัดไป  ไม่จำเป็นต้องเพิ่มขนาดการพ่นยาเป็น 2 เท่าให้พ่นยาที่ขนาดปกติ 
 
 ///// เลโวซาลบูทามอลมีผลไม่พึงประสงค์อย่างไร? ///// 
ยาเลโวซาลบูทามอลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น  ทำให้ค่า ECG เปลี่ยนไป  ความดันโลหิตต่ำ 
- ผลต่อกล้ามเนื้อ:  เช่น   ปวดกล้ามเนื้อ  เป็นตะคริวที่ขา 
- ผลต่อการเผาผลาญพลังงานของร่างกาย:  เช่น  ระดับน้ำตาลในเลือด และระดับเกลือโพแทสเซียมในเลือดผิดปกติ 
- ผลต่อระบบประสาท:  เช่น  เกิดภาวะกระตุ้นการทำงานของระบบประสาท   วิงเวียน   ปวดหัวไมเกรน   ตัวสั่น  กระสับกระส่าย  เกิดความรู้สึกสัมผัสเพี้ยน 
- ผลต่อระบบทางเดินอาหาร:  เช่น   ปากแห้ง   คอแห้ง  คลื่นไส้  กระเพาะอาหารอักเสบ   ลำไส้อักเสบ    อาเจียน   ท้องผูก   เบื่ออาหาร   กรดไหลย้อน 
- ผลต่อระบบทางเดินหายใจ:  เช่น  อาจเกิดหอบหืดขึ้นได้  คออักเสบ  เยื่อจมูกอักเสบ   หลอดลมอักเสบ   ไซนัสอักเสบ  ไอ  เจ็บหน้าอก 
- ผลต่อผิวหนัง:  เช่น  เกิดผื่นคัน  ลมพิษ 
- ผลต่อระบบทางเดินปัสสาวะ:  เช่น  ปัสสาวะมีเลือดปน/ปัสสาวะเป็นเลือด 
- ผลต่อตา:   เช่น เกิดอาการคันที่ตา 
- ผลต่อสภาพจิตใจ:  เช่น  นอนไม่หลับ   วิตกกังวล 
- อื่นๆ: เช่น  ประจำเดือนขาดในสตรี 
 
 ///// มีข้อควรระวังการใช้เลโวซาลบูทามอลอย่างไร? ///// 
มีข้อควรระวังการใช้ยาเลโวซาลบูทามอล เช่น 
- ห้ามใช้กับผู้ที่แพ้ยาเลโวซาลบูทามอล 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็กอายุต่ำกว่า 4 ขวบ 
- ห้ามปรับขนาดการใช้ยาด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น สี หรือ กลิ่นของยาเปลี่ยนไป 
- ระวังการใช้ยานี้ในผู้ป่วยโรคหัวใจ  ผู้ป่วยโรคความดันโลหิตสูง  โรคความดันโลหิตต่ำ  และผู้ป่วยโรคเบาหวาน 
- หลีกเลี่ยงการอยู่ในสภาพแวดล้อมที่แออัดหรือมีฝุ่นควัน 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาลอีกครั้งและต้องปฏิบัติตามคำสั่งแพทย์ พยาบาล เภสัชกร อย่างเคร่งครัด 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเลโวซาลบูทามอลด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆ เพราะยามีทั้งให้คุณและให้โทษดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เลโวซาลบูทามอลมีปฏิกิริยาระหว่างยากับยาตัวอื่นอย่างไร? ///// 
ยาเลโวซาลบูทามอลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเลโวซาลบูทามอลร่วมกับยากลุ่ม Beta-blockers ด้วยจะทำให้ประสิทธิภาพในการรักษาของยาเลโวซาลบูทามอลด้อยลงไป 
- ห้ามใช้ยาเลโวซาลบูทามอลร่วมกับยา Digoxin  เพราะจะทำให้ประสิทธิภาพการรักษาของยา Digoxin ลดลง 
- หลีกเลี่ยงการใช้ยาเลโวซาลบูทามอลร่วมกับยากลุ่ม MAOIs หรือ ยากลุ่ม TCAs  เพราะอาจทำให้ผู้ป่วยได้รับผลข้างเคียงจากยาเลโวซาลบูทามอลมากยิ่งขึ้น 
- ห้ามใช้ยาเลโวซาลบูทามอลร่วมกับยาขับปัสสาวะ อย่างเช่น Furosemide และ Hydrothiazide  ด้วยจะเกิดความเสี่ยงให้เกิดระดับเกลือโพแทสเซียมในเลือดต่ำ 
 ///// ควรเก็บรักษาเลโวซาลบูทามอลอย่างไร? ///// 
ควรเก็บยาเลโวซาลบูทามอลในช่วงอุณหภูมิระหว่าง 20–25 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสง/แสงแดด ความร้อน และความชื้น 
 
 ///// เลโวซาลบูทามอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเลโวซาลบูทามอล มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้  เช่น Aerozest, Alolax, Asmolex L,Brizy, Aire 
 ///// บรรณานุกรม ///// 
https://en.wikipedia.org/wiki/Levosalbutamol[2017,May13] 
https://www.drugs.com/cdi/xopenex-hfa-aerosol.html[2017,May13] 
https://www.accessdata.fda.gov/drugsatfda_docs/label/2012/020837s036lbl.pdf [2017,May13] 
http://www.med.umich.edu/1libr/COPD/Inhalers/XopenexHFA.pdf[2017,May13]
