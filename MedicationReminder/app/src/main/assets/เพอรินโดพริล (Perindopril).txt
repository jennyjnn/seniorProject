เพอรินโดพริล (Perindopril)
 ///// บทนำ ///// 
ยาเพอรินโดพริล(Perindopril หรือ Perindopril erbumine หรือ Perindopril arginine )เป็นยาในกลุ่มเอซีอี อินฮิบิเตอร์ (ACE inhibitor)   ทางคลินิกนำมาใช้บำบัดอาการโรคความดันโลหิตสูง  ภาวะหัวใจล้มเหลว  ภาวะกล้ามเนื้อหัวใจขาดเลือด  ยานี้มีรูปแบบผลิตภัณฑ์เป็นยาชนิดรับประทาน  หลังจากยานี้ถูกดูดซึมจากระบบทางเดินอาหาร จะมีปริมาณยาเพียงประมาณ 24% ที่กระจายตัวเข้าสู่กระแสเลือด และจะถูกเมตาโบไลท์ (Metabolite,กระบวนการกำจัดยา) โดยไต  อาจต้องใช้เวลาประมาณ 1 – 17 ชั่วโมง เพื่อกำจัดตัวยานี้ออกจากร่างกายทางปัสสาวะ 
ยาเพอรินโดพริล  ไม่เหมาะกับผู้ป่วยบางกลุ่ม ดังนี้ เช่น 
 
- ผู้ที่มีประวัติแพ้ยาเพอรินโดพริล 
- เป็นสตรีตั้งครรภ์ 
- ผู้ที่มีประวัติบวมตามร่างกายจากอาการแพ้ที่เรียกว่า Angioedema เช่นที่  มือ  ใบหน้า  ริมฝีปาก  ตา  คอ ลิ้น  โดยมีสาเหตุจากการใช้ยากลุ่มเอซีอี อินฮิบิเตอร์ 
- ผู้ป่วยโรคไตระยะรุนแรง 
- เป็นผู้ป่วยด้วยโรคเบาหวาน หรือโรคไต  ที่มีการใช้ยา Aliskiren 
- เป็นผู้ป่วยที่มีการใช้ยาต่างๆดังต่อไปนี้ เช่นยา  Cyclosporine,  Everolimus,  Dextran(สารน้ำที่ใช้แทนพลาสมาในการรักษาภาวะร่างกายเสียน้ำ),  Furosemide,  HCTZ,  NSAIDs,  Lithium, และ Sulfonylureas 
ลักษณะของการใช้ยาเพอรินโดพริลเพื่อบำบัดความดันโลหิตสูงจะคล้ายกับยาลดความดันโลหิตตัวอื่นๆ เช่น  รับประทานยาตรงเวลาในแต่ละวัน ต้องรับประทานยาอย่างต่อเนื่องและไม่ควรลืมที่จะรับประทาน สิ่งสำคัญควรตรวจความดันโลหิตอย่างสม่ำเสมอตามคำแนะนำของแพทย์ พยาบาล เภสัชกร ว่าหลังใช้ยานี้สามารถควบคุมความดันได้เป็นปกติ  หากพบว่าอาการของความดันโลหิตสูงไม่ดีขึ้น ควรรีบกลับมาพบแพทย์/มาโรงพยาบาลโดยเร็ว ไม่ต้องรอถึงวันนัด  หรือกรณีที่พบว่าหลังการใช้ยานี้แล้วพบอาการไอ ควรแจ้งแพทย์เพื่อแพทย์อาจพิจารณาปรับเปลี่ยนยา 
กลุ่มผู้ป่วยที่ต้องระมัดระวังเป็นพิเศษเมื่อใช้ยาเพอรินโดพริล ได้แก่  กลุ่มผู้ป่วยที่สูงอายุ ซึ่งเป็นกลุ่มเสี่ยงต่อการเกิดอาการข้างเคียง(ผลข้างเคียง)ได้มากกว่าผู้ป่วยกลุ่มอื่นๆ และยานี้ไม่เหมาะที่จะใช้กับเด็กและสตรีที่อยู่ในภาวะให้นมบุตร  ด้วยยังขาดข้อมูลทางคลินิกมาสนับสนุนการใช้ยานี้กับผู้ป่วยกลุ่มดังกล่าว 
ผู้ป่วยบางรายที่หลงลืมจนเกิดการรับประทานยาเพอรินโดพริลเกินขนาด อาจพบอาการ เป็นลม  วิงเวียนรุนแรง  ปวดศีรษะ  และอ่อนเพลีย ซึ่งเมื่อพบเกิดอาการเหล่านี้ ควรรีบพบแพทย์/ไปโรงพยาบาลก่อนวันนัด 
ยาเพอรินโดพริลสามารถใช้ในลักษณะยาเดี่ยว หรือใช้ร่วมกับยาลดความดันโลหิตตัวอื่นๆก็ได้ อย่างเช่น ยาขับปัสสาวะ   ทั้งนี้จะต้องเป็นไปตามคำสั่งจากแพทย์เท่านั้น 
 ///// เพอรินโดพริลมีสรรพคุณ(คุณสมบัติ)อย่างไร? ///// 
ยาเพอรินโดพริลมีสรรพคุณ/ข้อบ่งใช้ เช่น 
- รักษาภาวะ/โรคความดันโลหิตสูง (Hypertension) 
- รักษาภาวะกล้ามเนื้อหัวใจขาดเลือด (Coronary artery disease) 
 
 ///// เพอรินโดพริลมีกลไกการออกฤทธิ์อย่างไร? ///// 
ยาเพอรินโดพริลมีกลไกการออกฤทธิ์โดย ตัวยาจะยับยั้งกระบวนการเปลี่ยนสาร Angiotensin I ไปเป็น Angiotensin II มีผลทำให้หลอดเลือดแดงลดความต้านทานโดยมีการขยายตัว จึงเพิ่มการไหลเวียนเลือดได้มากขึ้น  นอกจากนี้ยังช่วยลดปริมาณเลือดที่ถูกบีบออกจากหัวใจ  ทำให้ความดันโลหิตในหลอดเลือดแดงลดตามไปเช่นกัน  สำหรับที่หน่วยไต ตัวยายังเพิ่มการขับออกของเกลือโซเดียมไปกับปัสสาวะอีกด้วย จากกลไกที่กล่าวมา ทำให้เกิดฤทธิ์ของการรักษาตามสรรพคุณ 
 
 ///// เพอรินโดพริลมีรูปแบบการจัดจำหน่ายอย่างไร? ///// 
ยาเพอรินโดพริลมีรูปแบบการจัดจำหน่าย เช่น 
ก.	ยาเม็ดชนิดรับประทานที่เป็นยาเดี่ยว เช่น 
- Perindopril arginine ขนาด 5 และ 10 มิลลิกรัม/เม็ด หรือ 
- Perindopril erbumine ขนาด 4 มิลลิกรัม/เม็ด 
ข. ยาเม็ดชนิดรับประทานที่ผสมร่วมกับยาอื่น เช่น 
- Perindopril arginine 5 มิลลิกรัม + Amlodipine 5 มิลลิกรัม/เม็ด 
- Perindopril arginine 5 มิลลิกรัม + Amlodipine 10 มิลลิกรัม/เม็ด 
- Perindopril arginine 10 มิลลิกรัม + Amlodipine 5 มิลลิกรัม/เม็ด 
- Perindopril arginine 10 มิลลิกรัม + Amlodipine 10 มิลลิกรัม/เม็ด 
 ///// เพอรินโดพริลมีขนาดรับประทานอย่างไร? ///// 
ยาเพอรินโดพริลมีขนาดรับประทาน เช่น 
ก.สำหรับรักษาภาวะ/โรคความดันโลหิตสูง: 
- ผู้ใหญ่: เริ่มต้นรับประทานยา Perindopril erbumine 4 มิลลิกรัม หรือยา Perindopril arginine 5 มิลลิกรัม วันละ1 ครั้ง ก่อนอาหาร   สำหรับยาเม็ดครั้งแรก ควรรับประทานก่อนนอน  ยาเม็ดถัดมาอาจรับประทานระหว่างวัน หรือตามคำสั่งจากแพทย์ 
ข.สำหรับภาวะกล้ามเนื้อหัวใจขาดเลือด: 
- ผู้ใหญ่: เริ่มต้นรับประทานยา Perindopril erbumine 4 มิลลิกรัม วันละ1ครั้ง ก่อนอาหาร หรือยา Perindopril arginine 5 มิลลิกรัม วันละ1ครั้งก่อนอาหาร เป็นเวลา 2 สัปดาห์ จากนั้น แพทย์จะค่อยๆปรับขนาดรับประทานเป็น 8 มิลลิกรัมกรณีเป็นยา Perindopril erbumine หรือ 10 มิลลลิกรัมกรณีเป็นยา Perindopril  arginine วันละ 1ครั้ง 
อนึ่ง: 
- เด็ก: ยังไม่มีข้อมูลทางคลินิกของการใช้ยานี้ในเด็ก 
- แพทย์อาจพิจารณาปรับขนาดรับประทานลงมาเมื่อใช้ยานี้กับผู้สูงอายุ และผู้ป่วยโรคไต 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียง                             ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเพอรินโดพริล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคไต  รวมทั้งกำลังกินยา/ใช้ยาอะไรอยู่ เพราะยาเพอรินโดพริล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภท สามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเพอรินโดพริล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มขนาดรับประทานเป็น 2เท่า 
แต่อย่างไรก็ดี เพื่อประสิทธิผลของการรักษา ควรรับประทานยาเพอรินโดพริลตรงเวลา 
 
 ///// เพอรินโดพริลมีผลไม่พึงประสงค์อย่างไร? ///// 
ยาเพอรินโดพริลสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินหายใจ:  เช่น  พบอาการไอ  หายใจลำบาก/หลอดลมหดเกร็งตัว    มีเลือดกำเดา     ปอดบวม  และเยื่อจมูกอักเสบ 
- ผลต่อระบบประสาท:  เช่น  วิงเวียน  ปวดศีรษะ  ความรู้สึกสัมผัสเพี้ยน  ง่วงนอน  เป็นลมแดด 
- ผลต่อระบบทางเดินอาหาร:  เช่น  ปวดท้อง  ท้องผูกหรือท้องเสีย  ท้องอืด  คลื่นไส้ อาเจียน  ปากแห้ง  ตับอ่อนอักเสบ 
- ผลต่อระบบหัวใจและหลอดเลือด:  เช่น  ความดันโลหิตต่ำ  ชีพจรเต้นผิดจังหวะ      หลอดเลือดดำอักเสบ  หน้าแดง  หัวใจเต้นเร็ว  หัวใจหยุดเต้นเฉียบพลัน  กล้ามเนื้อหัวใจขาดเลือด   หัวใจเต้นผิดจังหวะ    หัวใจล้มเหลว 
- ผลต่อผิวหนัง:  เช่น   ผื่นคัน  ลมพิษ  แพ้แสงแดดได้ง่าย  มีภาวะเหงื่อออกมาก 
- ผลต่อกล้ามเนื้อ:  เช่น  เป็นตะคริว  ปวดหลัง  ปวดข้อ  ปวดกล้ามเนื้อ 
- ผลต่อตับ:  เช่น เอนไซม์การทำงานของตับเพิ่มสูงขึ้น  ค่าบิลิรูบินในเลือดสูง  ตับอักเสบ  ตับวาย  ดีซ่าน 
- ผลต่อตา:  เช่น  การมองเห็นผิดปกติไป 
- ผลต่อไต:  เช่น  ค่าสารยูเรียในเลือดสูง  สารครีเอตินีน(Creatinine)ในเลือดเพิ่มขึ้น  ไตวายเฉียบพลัน  กรวยไตอักเสบ 
- ผลต่อระบบการเผาผลาญพลังงานของร่างกาย:  เช่น  ค่าน้ำตาลในเลือดต่ำ  ระดับเกลือโพแทสเซียมในเลือดสูง  ในขณะที่เกลือโซเดียมในเลือดต่ำ 
- ผลต่อระบบเลือด:  เกิดภาวะ Eosinophilia (เม็ดเลือดขาวชนิด Eosinophil สูง) Leukopenia(เม็ดเลือดขาวต่ำ)   Neutropenia(เม็ดเลือดขาวชนิดNeutrophilต่ำ)  Agranulocytosis(เม็ดเลือดขาวชนิดGranulocyte ต่ำ)  ค่าฮีโมโกลบินลดลง  ในผู้ป่วยโรค/ภาวะขาดเอนไซม์จีซิกพีดี/G6PDที่รับประทานยานี้จะเกิดภาวะเม็ดเลือดแดงแตกจนเป็นเหตุให้เกิดโลหิตจาง 
- ผลต่อสภาพจิตใจ:  เช่น  อารมณ์ฉุนเฉียว  สับสน   ซึมเศร้า  ประสาทหลอน 
- ผลต่ออวัยวะสืบพันธุ์:   เช่น  สมรรถนะทางเพศในบุรุษถดถอย 
 
 ///// มีข้อควรระวังการใช้เพอรินโดพริลอย่างไร? ///// 
มีข้อควรระวังการใช้เพอรินโดพริล เช่น 
- ห้ามใช้กับผู้ที่แพ้ยานี้หรือแพ้ยาในกลุ่ม ACE inhibitor 
- ห้ามใช้ยานี้กับผู้ที่เป็นแองจิโออีดีม่าชนิดที่เกิดจากพันธุกรรม (Idiopathic angioedema) 
- ห้ามใช้ยานี้กับผู้ป่วยเบาหวานที่มีการใช้ยา Aliskiren 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็ก 
- ห้ามปรับขนาดรับประทานด้วยตนเอง 
- ระวังการเกิดภาวะความดันโลหิตต่ำ  ดังนั้นระหว่างการใช้ยานี้จะต้องคอยตรวจวัดความดันโลหิตอย่างสม่ำเสมอ ตามแพทย์  พยาบาล เภสัชกร แนะนำ 
- ยานี้อาจมีฤทธิ์กดการทำงานของไขกระดูก ผู้ป่วยจึงอาจได้รับการตรวจเลือดเป็นระยะๆตามที่แพทย์เห็นสมควร 
- หากพบอาการ วิงเวียน ควรหลีกเลี่ยงการขับขี่ยวดยานพาหนะต่างๆ หรือเลี่ยง การทำงานที่เกี่ยวข้องกับเครื่องจักร เพราะจะเกิดอุบัติเหตุได้ง่าย 
- หากพบเกิดมีอาการไอโดยไม่มีสาเหตุ ควรแจ้งแพทย์ เพื่อแพทย์พิจารณาปรับการรักษา 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเพอรินโดพริลด้วย) ยาแผนโบราณทุกชนิด อาหารเสริม ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เพอรินโดพริลมีปฏิกิริยาระหว่างยากับยาตัวอื่นอย่างไร? ///// 
ยาเพอรินโดพริลมีปฏิกิริยาระหว่างยากับยาตัวอื่น เช่น 
- การใช้ยาเพอรินโดพริลร่วมกับยาขับปัสสาวะ อาจทำให้เกิดภาวะความดันโลหิตต่ำ  หากจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นกรณีไป 
- การใช้ยาเพอรินโดพริลร่วมกับยาที่มีโพแทสเซียมเป็นส่วนประกอบ(เช่น Potassium iodide)  อาจทำให้เกิดภาวะเกลือโพแทสเซียมในเลือดสูง   หากไม่มีความจำเป็นใดๆควรหลีกเลี่ยงการใช้ยาร่วมกัน 
- ห้ามใช้ยาเพอรินโดพริลร่วมกับยา NSAID หรือยา Aspirin  ด้วยจะทำให้ประสิทธิภาพในการลดความดันโลหิตด้อยลง 
- หลีกเลี่ยงการใช้ยาเพอรินโดพริลร่วมกับยา Lithium  ด้วยจะทำให้ผู้ป่วยได้รับพิษ/ผลข้างเคียงจาก Lithium สูงขึ้น 
 ///// ควรเก็บรักษาเพอรินโดพริลอย่างไร? ///// 
ควรเก็บยาเพอรินโดพริลในช่วงอุณหภูมิ 15 – 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เพอรินโดพริลมีชื่ออื่นอีกไหม? ผลิตจากบริษัทอะไรบ้าง? ///// 
ยาเพอรินโดพริลที่จำหน่ายในประเทศไทย มียาชื่อการค้า และบริษัทผู้ผลิต เช่น 
อนึ่ง ยาชื่อการค้าอื่นของยานี้ที่จำหน่ายในต่างประเทศ เช่น  Coversyl, Coversum, Perindopril erbumine, Aceon, Perigard, Eviper 
 ///// บรรณานุกรม ///// 
https://en.wikipedia.org/wiki/Perindopril [2016,Dec3] 
http://www.mims.com/thailand/drug/info/covrix/?type=brief  [2016,Dec3] 
http://www.mims.com/thailand/drug/info/perindopril/?type=brief&amp;mtype=generic [2016,Dec3] 
http://www.mims.com/malaysia/drug/info/perindopril?mtype=generic [2016,Dec3]
