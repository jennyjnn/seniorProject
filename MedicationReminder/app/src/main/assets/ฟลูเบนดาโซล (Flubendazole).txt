ฟลูเบนดาโซล (Flubendazole)
 ///// บทนำ ///// 
ยาฟลูเบนดาโซล(Flubendazole) เป็นยาฆ่าพยาธิ/ยาถ่ายพยาธิที่ใช้ได้ทั้งกับมนุษย์และสัตว์เลี้ยงอย่างเช่น สุนัข และแมว   ทางคลินิกได้นำยาฟลูเบนดาโซลมาใช้รักษาการติดเชื้อพยาธิเข็มหมุด(Enterobiasis)  พยาธิไส้เดือน(Ascariasis)  พยาธิปากขอ(Hookworm) และพยาธิแส้ม้า(Trichuriasis) 
สำหรับมนุษย์ ยาฟลูเบนดาโซลมีรูปแบบเภสัชภัณฑ์เป็นยาชนิดรับประทาน ยานี้ละลายน้ำได้น้อยมาก และถูกดูดซึมจากระบบทางเดินอาหารเข้าสู่กระแสเลือดได้ต่ำจึงไม่เหมาะจะนำไปใช้รักษาการติดเชื้อพยาธิตามอวัยวะต่างๆของร่างกาย ยกเว้นการติดเชื้อในลำไส้เพราะ ยาส่วนใหญ่จะออกฤทธิ์ที่ลำไส้ และส่งผลต่อตัวพยาธิโดยตรง  โดยยาฟลูเบนดาโซลจะเข้าจับกับสารโปรตีนที่เป็นโครงสร้างพื้นฐานที่ทำให้มีการเคลื่อนตัวในระดับเซลล์ของตัวพยาธิ หรือที่เรียกกันว่าไมโครทิวบูล(Microtubule)  การปิดกั้นโดยตัวยาที่มีต่อไมโครทิวบูลดังกล่าว ทำให้ตัวพยาธิไม่สามารถลำเลียงสารอาหารประเภทน้ำตาลกลูโคสเข้าสู่ตัวมันได้ จึงส่งผลให้เกิดการตัดขาดแหล่งพลังงานในการดำรงชีวิตของพยาธิเหล่านั้น จนเป็นเหตุให้พยาธิเหล่านั้นเป็นอัมพาตและตายลงในที่สุด 
การใช้ยาฟลูเบนดาโซลรักษาการติดเชื้อพยาธิแต่ละชนิด  มีความแตกต่างกันออกไปในขนาดของยา  เช่น การรักษาพยาธิเข็มหมุดให้รับประทานยานี้ 100 มิลลิกรัม เพียงครั้งเดียว และอาจต้องให้ยาซ้ำอีก 1 ครั้งในเวลา 2–3 สัปดาห์ถัดมา  สำหรับการรักษาเชื้อ  พยาธิไส้เดือน  พยาธิปากขอ และพยาธิแส้ม้า  ต้องรับประทานยา 100 มิลลิกรัม วันละ 2 ครั้ง เป็นเวลา 3 วัน  ทางคลินิกระบุขนาดการใช้ยานี้ในผู้ใหญ่และเด็กเป็นขนาดเดียวกัน 
อย่างไรก็ตามการใช้ยาฟลูเบนดาโซลกับสตรีมีครรภ์/ตั้งครรถ์ ถือเป็นข้อห้าม  ด้วยผู้ป่วยกลุ่มนี้ มีความเสี่ยงต่อการใช้ยาแทบทุกประเภทในการอาจเกิดผลข้างเคียง  ที่รุนแรง ประกอบกับยาฟลูเบนดาโซลบางส่วนที่ถูกดูดซึมเข้าสู่กระแสเลือดได้บ้างนั้น อาจก่อผลกระทบบางอย่างที่รุนแรง คือ กดการทำงานของไขกระดูกนั่นเอง 
สำหรับอาการข้างเคียง(ผลข้างเคียง)อื่นๆที่อาจพบเห็นจากยาฟลูเบนดาโซล  เช่น  รู้สึกไม่สบายในกระเพาะอาหาร-ลำไส้  อาจพบอาการปวดศีรษะ  วิงเวียน  ได้บ้าง   อาการเหล่านี้จะทุเลาและดีขึ้นเมื่อหยุดใช้ยานี้   และเราอาจพบเห็นการใช้ยานี้ได้ในประเทศเพื่อนบ้านโดยมีชื่อการค้าว่า “Fluvermal” 
 
 ///// ฟลูเบนดาโซลมีสรรพคุณ(คุณสมบัติ)อย่างไร? ///// 
ยาฟลูเบนดาโซลมีสรรพคุณ/ข้อบ่งใช้เพื่อ  บำบัดการติดเชื้อ พยาธิเข็มหมุด  พยาธิปากขอ  พยาธิแส้ม้า  และพยาธิไส้เดือน  โดยต้องรับประทานยาในขนาดที่เหมาะสมต่อการฆ่าพยาธิแต่ละชนิด 
 
 ///// ฟลูเบนดาโซลมีกลไกการออกฤทธิ์อย่างไร? ///// 
กลไกการออกฤทธิของยาฟลูเบนดาโซลคือ ตัวยาจะเข้าปิดกั้นการทำหน้าที่ของ Microtubule ซึ่งมีลักษณะเป็นท่อเล็กๆ อยู่ในระดับเซลล์ของตัวพยาธิ  จากผลดังกล่าว ทำให้ตัวพยาธิไม่สามารถลำเลียงสารอาหารอย่างน้ำตาลกลูโคสเข้าสู่ตัวมันได้ ทำให้พยาธิขาดพลังงานในการดำรงชีวิต และตายลงในที่สุด 
 
 ///// ฟลูเบนดาโซลมีรูปแบบการจัดจำหน่ายอย่างไร? ///// 
ยาฟลูเบนดาโซลมีรูปแบบการจัดจำหน่าย เช่น 
- ยาเม็ดชนิดรับประทานที่มีส่วนประกอบของยา Flubendazole ขนาด 100 มิลลิกรัม/เม็ด 
- ยาน้ำแขวนตะกอนชนิดรับประทานที่ผสมยา Flubendazole ขนาด 20 มิลลิกรัม/มิลลิลิตร 
 
 ///// ฟลูเบนดาโซลมีขนาดรับประทานอย่างไร? ///// 
ก่อนการใช้ยาฟลูเบนดาโซลรักษาโรคพยาธิ  ผู้ป่วยควรได้รับการตรวจยืนยันจากแพทย์ว่า มีการติดเชื้อพยาธิชนิดใดเสียก่อน เพราะยาฟลูเบนดาโซลมีขนาดรับประทานต่างกันในแต่ละชนิดของพยาธิ ตัวอย่างเช่น 
ก.สำหรับรักษาการติดเชื้อพยาธิเข็มหมุด: 
- ผู้ใหญ่และเด็ก: รับประทานยา 100 มิลลิกรัม ครั้งเดียว  และอาจต้องรับประทานยาซ้ำภายในเวลา 2–3 สัปดาห์ถัดมา โดยขึ้นกับดุลพินิจของแพทย์ 
ข.สำหรับรักษาการติดเชื้อ พยาธิแส้ม้า  พยาธิไส้เดือน และพยาธิปากขอ: 
- ผู้ใหญ่และเด็ก:	รับประทานยาครั้งละ 100 มิลลิกรัม วันละ 2 ครั้ง เช้า – เย็น                                เป็นเวลา  3 วันติดต่อกัน 
อนึ่ง: 
- *หลีกเลี่ยงการใช้ยานี้กับเด็กที่มีอายุน้อยกว่า 1 ปีลงมา ด้วยทางคลินิกยังไม่ทราบประสิทธิผลของยานี้ที่รวมถึงผลข้างเคียงที่แน่ชัด 
- การได้รับยานี้เกินขนาดอาจพบอาการเป็นตะคริวที่หน้าท้อง  คลื่นไส้ อาเจียน  ท้องเสีย  หากพบอาการได้รับยาเกินขนาด ควรรีบนำผู้ป่วยมาพบแพทย์/มาโรงพยาบาลโดยเร็ว 
- ดูแลสุขอนามัยโดยเฉพาะเรื่องการรับประทาน เพื่อป้องกันมิให้เกิดการติดเชื้อพยาธิซ้ำ 
- รับประทานยานี้ ก่อน หรือ หลังอาหารก็ได้ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฟลูเบนดาโซล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคเลือด   โรคตับ  รวมทั้งกำลังกินยา/ใช้ยาอะไรอยู่  เพราะยาฟลูเบนดาโซลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีที่ลืมรับประทานยาฟลูเบนดาโซล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
ทั้งนี้ การรับประทานยาฟลูเบนดาโซลให้ได้ประสิทธิผลของการรักษาเชื้อพยาธิ ต้องอาศัยความต่อเนื่องของการใช้ยานี้ตามคำสั่งแพทย์ 
 
 ///// ฟลูเบนดาโซลมีผลไม่พึงประสงค์อย่างไร? ///// 
ยาฟลูเบนดาโซลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  กดการทำงานของไขกระดูก 
- ผลต่อระบบทางเดินอาหาร:  เช่น  รู้สึกไม่สบายในระบบทางเดินอาหาร 
- ผลต่อระบบประสาท:  เช่น  ปวดศีรษะ  วิงเวียน 
- ผลต่อตับ:  เช่น  ค่าเอนไซม์การทำงานของตับในเลือดสูงขึ้น 
- ผลต่อผิวหนัง:  เช่น  ผมร่วง 
 
 ///// มีข้อควรระวังการใช้ฟลูเบนดาโซลอย่างไร? ///// 
มีข้อควรระวังการใช้ยาฟลูเบนดาโซล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร 
- ก่อนใช้ยานี้ ต้องได้รับการตรวจจากแพทย์ให้แน่ชัดว่า ติดพยาธิชนิดใด เพราะขนาดยาที่ใช้กับพยาธิแต่ละชนิดจะแตกต่างกัน 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น  สียาเปลี่ยน เม็ดยาชื้น หรือแตกหัก หรือยาตกตะกอนแข็งกรณีเป็นยาน้ำ 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- ระวังการใช้ยานี้กับผู้ป่วยโรคเลือด  โรคตับ 
- ระวังเรื่องสุขอนามัยพื้นฐาน  เพื่อป้องกันการกลับมาติดเชื้อพยาธิ เช่น  รับประทานอาหารที่สุกสะอาด  ล้างมือก่อนรับประทานอาหารและหลังเข้าห้องน้ำทุกครั้ง 
- รับประทานยานี้ต่อเนื่องตรงตามขนาดและเวลาในแต่ละวันตามคำสั่งแพทย์ 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาฟลูเบนดาโซลด้วย) ยาแผนโบราณทุกชนิด  อาหารเสริม    ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ฟลูเบนดาโซลมีปฏิกิริยาระหว่างยากับยาตัวอื่นอย่างไร? ///// 
ยาฟลูเบนดาโซลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาฟลูเบนดาโซลร่วมกับยา Amiodarone,  Astemizole,Cisapride,Procainamide,  ด้วยอาจก่อให้เกิดความเสี่ยงต่อหัวใจเต้นผิดจังหวะ 
- ห้ามใช้ยาฟลูเบนดาโซลร่วมกับยา Oxcarbazepine  ด้วยจะเพิ่มการทำลายหรือการกำจัดยาฟลูเบนดาโซลออกจากร่างกายได้เร็วมากขึ้น จนเป็นเหตุให้ประสิทธิภาพการรักษาของยาฟลูเบนดาโซลด้อยลงมา 
- ห้ามใช้ยาฟลูเบนดาโซลร่วมกับยา Cyclosporine  เพราะจะทำให้ผู้ป่วยได้รับพิษ/ผลข้างเคียงรุนแรงจากยา Cyclosporine มากยิ่งขึ้น 
 ///// ควรเก็บรักษาฟลูเบนดาโซลอย่างไร? ///// 
ควรเก็บยาฟลูเบนดาโซลภายใต้อุณหภูมิห้องที่เย็น  ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และ
เก็บในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ฟลูเบนดาโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาฟลูเบนดาโซล มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Flutelmium , Flubenol, Biovermin, Flumoxal 
 ///// บรรณานุกรม ///// 
http://parasitipedia.net/index.php?option=com_content&amp;view=article&amp;id=2702&amp;Itemid=2993[2017,March11] 
http://www.mims.com/india/drug/info/flubendazole/?type=full&amp;mtype=generic#Indications[2017,March11] 
http://www.mims.com/philippines/drug/info/flubendazole?mtype=generic[2017,March11] 
https://en.wikipedia.org/wiki/Flubendazole[2017,March11] 
https://www.medicinep.com/fluvermal-for-synthetic-broad-spectrum-anthelmintic-1316.html[2017,March11] 
https://books.google.co.th/books?id=t7sADAAAQBAJ&amp;pg=PA438&amp;lpg=PA438&amp;dq=phenytoin+with+flubendazole&amp;source=bl&amp;ots=vp5ji8Bt_C&amp;sig=9QD-BrWNVdeUuJz2VL2HcXdLbRQ&amp;hl=en&amp;sa=X&amp;ved=0ahUKEwjcpNz1yJvSAhUGvI8KHcM4AlQQ6AEIGDAA#v=onepage&amp;q=phenytoin%20with%20flubendazole&amp;f=false[2017,March11]
