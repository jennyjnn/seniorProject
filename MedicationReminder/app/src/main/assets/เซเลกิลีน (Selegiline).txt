เซเลกิลีน (Selegiline)
 ///// บทนำ ///// 
ยาเซเลกิลีน (Selegiline หรืออีกชื่อ คือ L-deprenyl) เป็นยาในกลุ่ม Selective MAO-B inhibitors (Selective Monoamine oxidase B inhibitor, ยาที่เกี่ยวข้องกับการทำงานของสารสื่อประสาท Dopamine) ทางคลินิกได้นำมารักษาอาการโรคพาร์กินสัน โดยสามารถใช้เป็นยาเดี่ยวหรือหากใช้ร่วมกับยา Levodopa ก็สามารถลดขนาดการใช้ยา Levodopa ลงได้ นอกจากนี้ยังมีการใช้ยาเซเลกิลีนเพื่อรักษาโรคซึมเศร้าอีกด้วย รูปแบบยาแผนปัจจุบันที่พบเห็นได้ของยานี้คือ ยาชนิดรับประทานทั้งแบบเม็ดแบบแคปซูล และในรูปแบบพลาสเตอร์ปิดผิวหนัง 
ขณะที่ยาเซเลกิลีนดูดซึมเข้าสู่กระแสเลือดทางระบบทางเดินอาหารหรือทางผิวหนังจะเกิดการรวมตัวกับพลาสมาโปรตีนประมาณ 90% ตับจะเป็นอวัยวะที่คอยทำลายยานี้อย่างต่อเนื่อง ร่างกายต้องใช้เวลาประมาณ 10 ชั่วโมงขึ้นไปเพื่อกำจัดยาเซเลกิลีนโดยเฉพาะชนิดรับประทานออกจากกระแสเลือด 
การใช้ยาเซเลกิลีนสำหรับบำบัดอาการของโรคพาร์กินสันจะต้องอาศัยความต่อเนื่อง การหยุดใช้ยานี้ทันทีทันใดจะทำให้ผู้ป่วยได้รับอาการข้างเคียง (ผลข้างเคียง) จากยาเซเลกิลีนติดตามมา อย่างเช่น มีไข้ รู้สึกสับสน มีความนึกคิดผิดปกติไป หัวใจเต้นเร็วหรือเต้นผิดปกติ การขับเหงื่อออกลดลง 
ผู้ที่รับประทานยาเซเลกิลีนอย่างต่อเนื่องอาจได้รับผลข้างเคียงบางอย่างอาทิเช่น วิงเวียน ง่วงนอน ปากแห้ง ทนสภาพอากาศร้อนได้ไม่ดีเท่าเดิม คลื่นไส้ ปวดท้อง และผู้ป่วยบางรายอาจหลับได้ในทันทีขณะทำกิจกรรมใดๆอยู่ก็ตาม แพทย์จึงมักแนะนำให้หลีกเลี่ยงการขับขี่ยวดยานพาหนะต่างๆ รวมถีงการทำงานกับเครื่องจักรเมื่อมีการใช้ยานี้เพราะจะเกิดอุบัติเหตุได้ง่าย 
การรับประทานยาเซเลกิลีนร่วมกับอาหารที่มีสารไทรามีน (Tyramine, สารที่มีผลต่อการทำงานของสารสื่อประสาทบางชนิด) สูงอย่างเช่น ชีส (Cheese) ไวน์แดง เบียร์ เนื้อสัตว์ ตับ กล้วย และอะโวคาโด อาจทำให้ความดันโลหิตของผู้ป่วยสูงขึ้น ดังนั้นผู้ป่วยควรหมั่นตรวจสอบความดันโลหิตของตนเองอย่างสม่ำเสมอเป็นประจำเมื่อใช้ยานี้ 
การใช้ยาเซเลกิลีนกับผู้ป่วยสูงอายุจะต้องเพิ่มความระมัดระวังเป็นอย่างมาก เพราะจัดเป็นผู้ป่วยกลุ่มที่สามารถเกิดอาการข้างเคียงต่างๆจากยานี้ได้ง่ายกว่าผู้ป่วยกลุ่มอื่นๆ หรือการจะใช้ยานี้กับสตรีตั้งครรภ์และสตรีที่อยู่ในภาวะให้นมบุตร แพทย์จะต้องพิจารณาถึงผลดี-ผลเสียมาประกอบกันก่อนใช้ยานี้ 
สำหรับผู้ป่วยที่เผลอรับประทานยาเซเลกิลีนเกินขนาดนั้นจะก่อให้เกิดพิษต่อระบบประสาทส่วนกลางโดยสังเกตจากอาการมีไข้รวมถึงสัญญาณชีพต่างๆในร่างกายผู้ป่วยผิดปกติ มีรายงานว่าการใช้ยานี้ผิดขนาดโดยใช้ร่วมกับยากลุ่ม TCAs เป็นเหตุให้ผู้ป่วยเสียชีวิตมาแล้ว 
ยาเซเลกิลีนไม่เหมาะที่จะนำมาใช้กับผู้ป่วยเด็กด้วยยังไม่มีข้อมูลทางคลินิกมาสนับสนุนความปลอดภัยในการใช้ยานี้กับผู้ป่วยกลุ่มนี้อย่างเพียงพอ 
ประเทศไทยโดยคณะกรรมการอาหารและยาได้จัดให้ยาเซเลกิลีนอยู่ในหมวดยาอันตราย การใช้ยานี้จะต้องอยู่ภายใต้การดูแลของแพทย์เท่านั้น และห้ามผู้ป่วยไปซื้อยามารับประทานเอง 
 ///// เซเลกิลีนมีสรรพคุณ (คุณสมบัติ) อย่างไร? ///// 
ยาเซเลกิลีนมีสรรพคุณ/ข้อบ่งใช้เพื่อ 
- บำบัดอาการโรคพาร์กินสัน 
- บำบัดอาการซึมเศร้า 
 ///// เซเลกิลีนมีกลไกการออกฤทธิ์อย่างไร? ///// 
กลไกการออกฤทธ์ของยาเซเลกิลีนคือ ตัวยาจะแทรกแซงและรบกวนการดูดกลับของสารสื่อประสาทที่ชื่อว่า โดพามีน (Dopamine) ในบริเวณส่วนประสาทที่เรียกว่า ไซแนปส์ (Synapse, จุด/รอยประสานประสาท) ส่งผลให้เกิดการปรับสมดุลใหม่ของสารสื่อประสาทในร่างกายทำให้อาการของโรคพาร์กินสันและอาการซึมเศร้าดีขึ้น 
 ///// เซเลกิลีนมีรูปแบบการจัดจำหน่ายอย่างไร? ///// 
ยาเซเลกิลีนมีรูปแบบการจัดจำหน่ายเช่น 
- ยาเม็ดชนิดรับประทานขนาด 5 มิลลิกรัม/เม็ด 
- ยาแคปซูลชนิดรับประทานขนาด 5 มิลลิกรัม/แคปซูล 
- พลาสเตอร์ปิดผิวหนังขนาดความแรง 6, 9 และ 12 มิลลิกรัม/24 ชั่วโมง 
อนึ่งประเทศไทยจะพบเห็นการใช้ยานี้ชนิดรับประทานได้มากกว่าชนิดปิดผิวหนัง 
 ///// เซเลกิลีนมีขนาดรับประทานอย่างไร? ///// 
ยาเซเลกิลีนมีขนาดการใช้ยาเช่น 
ก. บำบัดโรคพาร์กินสัน: 
- ผู้ใหญ่: รับประทานครั้งละ 5 มิลลิกรัมวันละ 2 ครั้งพร้อมอาหาร ขนาดรับประทานสูงสุดไม่เกิน 10 มิลลิกรัม/วัน 
ข. บำบัดอาการซึมเศร้า: 
- ผู้ใหญ่: ใช้ยาเซเลกิลีนในรูปแบบพลาสเตอร์ปิดผิวหนังขนาด 6 มิลลิกรัม/24 ชั่วโมงปิดผิวหนังวันละครั้ง ขนาดการใช้ที่เหมาะสมอยู่ที่ 6 - 12 มิลลิกรัม/24 ชั่วโมง ขนาดการใช้ยาสูงสุดไม่เกิน 12 มิลลิกรัม/24 ชั่วโมงวันละครั้ง 
*อนึ่ง ในเด็ก: ทางคลินิกยังไม่มีข้อมูลการใช้ยานี้ในผู้ป่วยเด็ก การจะใช้ยานี้กับผู้ป่วยกลุ่มนี้ต้องขึ้นอยู่กับดุลยพินิจของแพทย์ผู้รักษาแต่เพียงผู้เดียว 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเซเลกิลีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเซเลกิลีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเซเลกิลีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามการลืมรับประทานยาเซเลกิลีนบ่อยๆหลายครั้ง สามารถทำให้ผู้ป่วยได้ผลข้างเคียงของยานี้ตามมาและรวมถึงประสิทธิภาพในการรักษาจะลดลงด้วย 
 ///// เซเลกิลีนมีผลไม่พึงประสงค์อย่างไร? ///// 
ยาเซเลกิลีนสามารถก่อให้เกิดผลไม่พีงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อภาวะทางจิต: เช่น นอนไม่หลับ วิตกกังวล สับสน ซึมเศร้า ประสาทหลอน ฝันแปลกๆ อารมณ์เปลี่ยนแปลงเช่น ก้าวร้าวขึ้น 
- ผลต่อระบบประสาท: เช่น วิงเวียนคล้ายจะเป็นลม ปวดศีรษะ เสียสมดุลของการทรงตัว ชาปลายนิ้วมือ-เท้า ง่วงนอน เกิดไมเกรน กรณีรับประทานยานี้เกิน 10 มิลลิกรัม/วันอาจทำให้สูญเสียความทรงจำไประยะหนึ่ง 
- ผลต่อการทำงานของหัวใจ: เช่น เกิดภาวะความดันโลหิตสูงหรือไม่ก็มีภาวะความดันโลหิตต่ำ หน้าแดง และหัวใจล้มเหลว 
- ผลต่อระบบทางเดินอาหาร: เช่น ปากแห้ง เกิดแผลในปาก คลื่นไส้ กระเพาะอาหารอักเสบ ปวดท้อง ท้องผูกหรือไม่ก็ท้องเสีย เบื่ออาหาร ท้องอืด อาเจียน 
- ผลต่อผิวหนัง: เช่น อาจพบอาการผื่นคัน ผมร่วง ผิวหนังติดเชื้อรา หรือเกิดแผลที่ผิวหนัง 
- ผลต่อระบบทางเดินปัสสาวะ: เช่น ปัสสาวะขัด ต่อมลูกหมากโต 
- ผลต่อระบบเลือด: เช่น เกิดภาวะ Leukocytopenia (เม็ดเลือดขาวต่ำ) หรือ Thrombocyto penia (เกล็ดเลือดต่ำ) 
- ผลต่อกล้ามเนื้อ: เช่น มีภาวะกล้ามเนื้ออ่อนแรง กล้ามเนื้อชักกระตุก 
- ผลต่อการมองเห็น: เช่น เกิดตาพร่า และมีการมองเห็นภาพที่ผิดปกติไป 
 ///// มีข้อควรระวังการใช้เซเลกิลีนอย่างไร? ///// 
มีข้อควรระวังการใช้ยาเซเลกิลีนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้ร่วมกับยา Fluoxetine, Bupropion, Buspirone, ยากลุ่ม SSRI, Propoxyphene, Tramadol, ยากลุ่ม TCAs, ยากลุ่ม MAOIs, ยากลุ่ม 5-HT1 agonist 
- ห้ามใช้ยานี้กับผู้ป่วยกลุ่มเนื้องอก Pheochromocytoma 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามปรับขนาดรับประทานยานี้ด้วยตนเองหรือหยุดการใช้ยานี้ทันทีโดยไม่มีคำสั่งจากแพทย์ 
- หากอาการไม่ดีขึ้นหลังการใช้ยานี้ควรรีบต้องกลับมาปรึกษาแพทย์/มาโรงพยาบาลเพื่อแพทย์พิจารณาปรับแนวทางการรักษา 
- หยุดการใช้ยานี้ทันทีหากพบอาการแพ้ยาหลังรับประทาน 
- ตรวจวัดความดันโลหิตอย่างสม่ำเสมอพร้อมกับเฝ้าดูพฤติกรรมของผู้ป่วยว่ามีความคิดอยากทำร้ายตนเองหรือไม่ ถ้าพบผิดปกติต้องรีบพาผู้ป่วยมาพบแพทย์/มาโรงพยาบาล 
- ระวังการรับประทานยานี้ร่วมกับอาหารที่มีสารไทรามีน (Tyramine) สูง ควรรับประทานอาหารตามคำแนะนำของแพทย์ 
- พาผู้ป่วยมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเซเลกิลีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เซเลกิลีนมีปฏิกิริยาระหว่างยากับยาตัวอื่นอย่างไร? ///// 
ยาเซเลกิลีนมีปฏิกิริยาระหว่างยากับยาตัวอื่นเช่น 
- ห้ามใช้ยาเซเลกิลีนร่วมกับยา Phentermine, Pseudoephedrine ด้วยอาจทำให้ความดันโลหิตสูงถึงระดับอันตรายจนทำให้เสียชีวิตตามมาได้ 
- ห้ามใช้ยาเซเลกิลีนร่วมกับยา Fenfluramine, 5-hydroxytryptophan ด้วยจะทำให้เกิดภาวะ Serotonin syndrome กรณีที่รุนแรงที่สุดถึงกับทำให้ผู้ป่วยเกิดอาการโคม่าและเสียชีวิตในที่สุด 
- การใช้ยาเซเลกิลีนร่วมกับยา Albuterol (Salbutamol) อาจเพิ่มอาการข้างเคียงต่อหัวใจตามมาเช่น หัวใจเต้นผิดปกติ เจ็บหน้าอก หัวใจเต้นเร็ว ความดันโลหิตสูง หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาเซเลกิลีนร่วมกับยา Hydrochlorothiazide อาจทำให้เกิดภาวะความดันโลหิตต่ำและทำให้ปวดศีรษะ วิงเวียน เป็นลม อัตราการเต้นของหัวใจผิดปกติ เพื่อป้องกันอาการข้างเคียงดังกล่าว ควรหลีกเลี่ยงการใช้ยาร่วมกัน 
 ///// ควรเก็บรักษาเซเลกิลีนอย่างไร? ///// 
ควรเก็บยาเซเลกิลีนในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่อง แช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// เซเลกิลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเซเลกิลีนที่จำหน่ายในประเทศไทย มียาชื่อการค้าและบริษัทผู้ผลิตเช่น 
อนึ่งยาชื่อการค้าของยาเซเลกิลีนในประเทศตะวันตกเช่น Eldepryl, Emsam 
 ///// บรรณานุกรม ///// 
http://en.wikipedia.org/wiki/Monoamine_oxidase_inhibitor  [2016,April2] 
https://en.wikipedia.org/wiki/Selegiline  [2016,April2] 
http://www.drugs.com/cdi/selegiline.html  [2016,April2] 
http://www.mims.com/Thailand/drug/info/Sefmex/?type=BRIEF   [2016,April2] 
http://www.mims.com/THAILAND/Home/GatewaySubscription/?generic=Selegiline  [2016,April2] 
http://www.drugs.com/drug-interactions/selegiline-index.html?filter=3&amp;generic_only=   [2016,April2]
