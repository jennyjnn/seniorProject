ไพรมิโดน (Primidone)
 ///// บทนำ ///// 
ยาไพรมิโดน (Primidone) เป็นยาต้านอาการโรคลมชัก มักจะถูกใช้เป็นทางเลือกที่สองเมื่อการใช้ยาบำบัดโรคลมชักของกลุ่มแรกใช้ไม่ได้ผล ทางคลินิกได้นำไพรมิโดนมาใช้ครั้งแรกในปี ค.ศ. 1949 (พ.ศ.2492) ไพรมิโดนในรูปแบบของยาแผนปัจจุบันจะถูกผลิตออกมาเป็นยาสำหรับรับประทานทั้งชนิดเม็ดและยาน้ำแขวนตะกอน ตัวยาสามารถดูดซึมได้ดีจากระบบทางเดินอาหาร เมื่อเข้าสู่กระแสเลือดจะเข้าจับกับพลาสมาโปรตีนได้ประมาณ 25% โดยมีตับคอยเปลี่ยนแปลงและทำลายโครงสร้างทางเคมีของยานี้ ร่างกายต้องใช้เวลาประมาณ 10 - 15 ชั่วโมงเพื่อกำจัดยา 50% ออกจากร่างกายโดยผ่านทิ้งไปกับปัสสาวะ 
ธรรมชาติของยาไพรมิโดนสามารถผ่านเข้ารกและน้ำนมของมารดา จึงเป็นยาที่ไม่เหมาะกับสตรีตั้งครรภ์และสตรีที่อยู่ในภาวะให้นมบุตร เพื่อความปลอดภัยต่อผู้ป่วย การใช้ยาไพรมิโดนจะต้องเป็นไปตามคำสั่งแพทย์เท่านั้น และห้ามมิให้ผู้ป่วยปรับขนาดรับประทานด้วยตนเองโดยเด็ดขาด 
 ///// ไพรมิโดนมีสรรพคุณ (คุณสมบัติ) อย่างไร? ///// 
ยาไพรมิโดนมีสรรพคุณดังนี้ 
- รักษาอาการโรคลมชักชนิดโรคลมบ้าหมู (Generalised tonic-clonic seizures) และชนิดชักแบบเฉพาะที่ (Partial seizure) 
- โรคสั่นไม่ทราบสาเหตุ (Essential tremor) 
 ///// ไพรมิโดนมีกลไกการออกฤทธิ์อย่างไร? ///// 
กลไกการออกฤทธิของยาไพรมิโดนคือ ตัวยาจะเพิ่มความทนทานของระบบประสาทต่อสิ่งเร้าที่มากระตุ้นให้เกิดอาการของโรคลมชัก ยาไพรมิโดนยังถูกตับเปลี่ยนโครงสร้างทางเคมีไปเป็นตัวยา Phenobarb ที่มีฤทธิ์ต่อต้านอาการโรคลมชักได้อีกเช่นกัน จากกลไกดังกล่าวจึงทำให้เกิดฤทธิ์ของการรักษาตามสรรพคุณ 
 ///// ไพรมิโดนมีรูปแบบการจัดจำหน่ายอย่างไร? ///// 
ยาไพรมิโดนมีรูปแบบการจัดจำหน่ายในประเทศไทยดังนี้ 
- ยาเม็ดชนิดรับประทาน ขนาด 50 และ 250 มิลลิกรัม/เม็ด 
- ยาน้ำชนิดรับประทาน ขนาด 125 มิลลิกรัม/5 มิลลิลิตร 
 ///// ไพรมิโดนมีขนาดการใช้ยาอย่างไร? ///// 
ยาไพรมิโดนมีขนาดการใช้ยาดังนี้เช่น 
ก. สำหรับรักษาโรคลมชักชนิดโรคลมบ้าหมู และชนิดชักแบบเฉพาะที่: 
- ผู้ใหญ่: เริ่มต้นรับประทาน 125 มิลลิกรัมวันละครั้งก่อนนอน แล้วแพทย์จะปรับเพิ่มปริมาณยาอีก 125 มิลลิกรัมทุกๆ 3 วัน หากจำเป็นแพทย์สามารถปรับเพิ่มขนาดรับประทานเป็น 500 มิลลิกรัม/วันโดยแบ่งรับประทาน 2 ครั้ง ในผู้ป่วยบางรายแพทย์อาจจะพิจารณาปรับเพิ่มปริมาณยา 250 มิลลิกรัมทุกๆ 3 วัน ซึ่งขนาดที่ใช้คงการรักษาอยู่ที่ 750 - 1,500 มิลลิกรัม/วัน 
- เด็ก:	เริ่มต้นรับประทาน 125 มิลลิกรัม/วัน หากจำเป็นแพทย์อาจเพิ่มขนาดรับประทานอีก 125 มิลลิกรัมทุกๆ 3 วัน ขนาดรับประทานที่คงระดับการรักษาของเด็กในแต่ละช่วงอายุเป็นดังนี้ เด็กที่อายุมากกว่า 9 ปี รับประทาน 750 - 1,500 มิลลิกรัม/วัน, 
เด็กที่อายุตั้งแต่ 6 - 9 ปี รับประทาน 750 - 1,000 มิลลิกรัม/วัน 
เด็กที่อายุตั้งแต่ 2 - 5 ปี รับประทาน 500 - 750 มิลลิกรัม/วัน 
และเด็กที่อายุน้อยกว่า 2 ปี รับประทาน 250 - 500 มิลลิกรัม/วัน 
ข. สำหรับโรคสั่นไม่ทราบสาเหตุ: 
- ผู้ใหญ่: เริ่มต้นรับประทาน 50 มิลลิกรัม/วัน หากจำเป็นแพทย์จะปรับเพิ่มขนาดรับประทานทุก 2 - 3 สัปดาห์ โดยขนาดรับประทานสูงสุด 750 มิลลิกรัม/วัน 
- เด็ก: โรคนี้มักไม่พบในเด็ก จึงไม่มีข้อมูลการใช้ยานี้รักษาโรคนี้ในเด็ก 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไพรมิโดน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไพรมิโดนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไพรมิโดนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า แต่การลืมรับประทานยานี้บ่อยๆสามารถทำให้อาการป่วยไม่ทุเลาและอาจเพิ่มความรุนแรงได้มากยิ่งขึ้น 
 ///// ไพรมิโดนมีผลไม่พึงประสงค์อย่างไร? ///// 
ยาไพรมิโดนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ 
เช่น มีอาการง่วงนอน เกิดอาการเซ คลื่นไส้ อาเจียน ตาพร่า ตากระตุก เวียนศีรษะ และในผู้ป่วยบางรายสามารถเกิดอาการแพ้ยาได้ 
 ///// มีข้อควรระวังการใช้ไพรมิโดนอย่างไร? ///// 
มีข้อควรระวังการใช้ยาไพรมิโดนดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับหญิงตั้งครรภ์ด้วยยานี้สามารถก่อความผิดปกติกับทารกในครรภ์ได้ 
- ห้ามใช้ยานี้กับหญิงที่อยู่ในภาวะให้นมบุตรด้วยยานี้สามารถซึมผ่านเข้าน้ำนมมารดาและส่งผลต่อทารกในครรภ์ได้ 
- ห้ามใช้ยานี้กับผู้ป่วยโรค Porphyria (โรคผิดปกติทางพันธุกรรมในการสร้างเม็ดเลือดแดง) ผู้ป่วยที่มีปัญหาด้านระบบหายใจในระดับรุนแรง 
- ระวังการใช้ยานี้กับผู้ป่วยโรคตับ โรคไต ผู้ที่มีภาวะระบบหายใจผิดปกติ 
- ระวังการเกิดอาการถอนยาระหว่างที่ใช้ยานี้ 
- ระวังเรื่องการขับขี่ยวดยานพาหนะหรือการทำงานที่เกี่ยวข้องกับเครื่องจักรเพราะยานี้มีผลข้างเคียงให้เกิดการง่วงนอน 
- ระหว่างการใช้ยานี้แพทย์จะแนะนำการตรวจเลือดเพื่อตรวจสอบว่ามีความผิดปกติเกิดกับระบบเลือด/ระบบโลหิตวิทยาหรือไม่ โดยอาจตรวจทุก 6 เดือน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไพรมิโดนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไพรมิโดนมีปฏิกิริยาระหว่างยากับยาตัวอื่นอย่างไร? ///// 
ยาไพรมิโดนมีปฏิกิริยาระหว่างยากับยาตัวอื่นดังนี้เช่น 
- การรับประทานยาไพรมิโดนร่วมกับยาหลายตัวสามารถเร่งให้ตับทำลาย/เปลี่ยนแปลงโครงสร้างของยากลุ่มดังกล่าวได้มากขึ้นจนเป็นเหตุให้ประสิทธิภาพในการรักษาของยาเหล่านั้นด้อยลงไป หากไม่มีความจำเป็นใดๆควรหลีกเลี่ยงการใช้ยาร่วมกัน ยากลุ่มดังกล่าวเช่น Chlorampheni col, Beta-blockers, Cimetidine, Corticosteroids, Furosemide, ยาเม็ดคุมกำเนิด, Warfarin และยากลุ่ม TCAs 
- การรับประทานยาไพรมิโดนร่วมกับยารักษาโรคลมชักตัวอื่นเช่น Valproate หรือ Phenytoin สามารถทำให้ระดับความเข้มข้นของยาไพรมิโดนเพิ่มสูงขึ้น หากจำเป็นต้องใช้ร่วมกัน แพทย์จะปรับขนาดรับประทานให้เหมาะสมกับผู้ป่วยเป็นรายบุคคลไป 
- การรับประทานยาไพรมิโดนร่วมกับยา Acetazolamide อาจก่อให้เกิดความเสี่ยงมีภาวะกระดูกบาง (Osteomalacia) หากไม่มีความจำเป็นใดๆควรเลี่ยงการใช้ยาร่วมกัน 
- การรับประทานยาไพรมิโดนร่วมกับยา Quinidine อาจทำให้ระดับยา Quinidine ในกระแสเลือดลดต่ำลงจนส่งผลต่อการรักษา หากต้องใช้ยาร่วมกันแพทย์จะปรับขนาดการใช้ยาให้ผู้ป่วยเป็นกรณีๆไป 
 ///// ควรเก็บรักษาไพรมิโดนอย่างไร? ///// 
ควรเก็บยาไพรมิโดนที่อุณหภูมิ 20 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น ไม่ควรเก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อน และความชื้น และเก็บยาให้พ้นมือเด็กและสัตว์เลี้ยง 
 ///// ไพรมิโดนมีชื่ออื่นอีกไหม? ผลิตจากบริษัทอะไรบ้าง? ///// 
ยาไพรมิโดนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Primidone#Available_forms [2015,March7]
	2 https://www.mims.com/THAILAND/Home/GatewaySubscription/?generic=primidone [2015,March7]
	3 https://www.mims.com/USA/drug/info/primidone/?type=full&amp;mtype=generic#Dosage [2015,March7]
	4 http://www.medicinenet.com/primidone-oral/page5.htm [2015,March7]
