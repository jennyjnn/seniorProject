เซฟีพิม (Cefepime)
 ///// บทนำ ///// 
ยาเซฟีพิม (Cefepime) เป็นยารุ่นที่ 4 ของกลุ่มยาปฏิชีวนะเซฟาโลสปอริน (Fourth-generation cephalosporin) มีฤทธิ์กว้างขวางในการต่อต้านเชื้อแบคทีเรียทั้งชนิดแกรมบวกและแกรมลบ (Gram positive and Gram negative bacteria) ได้ดีกว่ายาเซฟาโลสปอรินรุ่นที่ 3 ยาเซฟีพิมถูกพัฒนาขึ้นตั้งแต่ปี ค.ศ. 1994 (พ.ศ. 2537) ได้วางจำหน่ายและเป็นที่แพร่หลายทั่วโลกมาจนกระทั่งปัจจุบัน 
รูปแบบของผลิตภัณฑ์ยาเซฟีพิมเป็นยาฉีดโดยสามารถฉีดยาเข้ากล้ามเนื้อหรือเข้าหลอดเลือดก็ได้ ตัวยาในกระแสเลือดจะถูกตับทำลายโครงสร้างประมาณ 15% จากปริมาณยาทั้งหมด ร่างกายต้องใช้เวลาประมาณ 2 ชั่วโมงขึ้นไปเพื่อกำจัดยานี้โดยผ่านทิ้งไปกับปัสสาวะ 
ยานี้ไม่เหมาะกับผู้ที่มีประวัติแพ้ยากลุ่มเซฟาโลสปอรินหรือแพ้ยากลุ่มเพนิซิลลิน (Peni cillin) และต้องระมัดระวังเป็นอย่างมากหากจะใช้ยานี้กับผู้ป่วยที่มีโรคประจำตัวบางโรคเช่น ผู้ป่วย โรคลำไส้อักเสบ ผู้ที่มีปัญหาเรื่องการทำงานของเกล็ดเลือด ผู้ป่วยโรคตับ โรคไต รวมถึงผู้ที่ร่างกายอยู่ในสภาพที่ขาดสารอาหาร 
นอกจากนี้ต้องคอยหลีกเลี่ยงการใช้ยาเซฟีพิมร่วมกับยากลุ่มอะมิโนไกลโคไซด์ (Amino glycosides) ด้วยการใช้ยาร่วมกันจะส่งผลให้เกิดพิษกับไตของผู้ป่วย 
การใช้ยาเซฟีพิมช่วยรักษาอาการโรค ผู้ป่วยจะรู้สึกมีอาการดีขึ้นภายใน 2 - 3 วัน แต่ยังต้องใช้ยาต่อเนื่องให้ครบคอร์ส (Course) ของการรักษาเหมือนกับยาปฏิชีวนะอื่นทั่วไป 
มีข้อมูลเพิ่มเติมที่ผู้บริโภคควรทราบเกี่ยวกับยาเซฟีพิมโดยอาจสรุปเป็นข้อๆได้ดังนี้เช่น 
- ยาเซฟีพิมเป็นยาที่ใช้ต่อต้านเฉพาะเชื้อแบคทีเรีย ไม่สามารถนำมารักษาโรคที่มีสาเหตุจากเชื้อไวรัสได้ 
- การใช้ยานี้เป็นเวลานานๆหรือบ่อยครั้งจนเกินไป อาจทำให้ผู้ป่วยเกิดการติดเชื้อที่ยานี้ไม่สามารถต่อต้านได้เช่น เชื้อรา เป็นต้น 
- ผู้ที่ได้รับยาเซฟีพิมอาจมีอาการท้องเสียได้ หากพบอาการท้องเสียอย่างรุนแรง มีเลือดปนมากับอุจจาระ ควรต้องรีบแจ้งแพทย์/ไปโรงพยาบาล ไม่แนะนำให้ผู้ป่วยไปซื้อยาแก้ท้องเสียมารับประทานเอง 
- ยาเซฟีพิมอาจทำให้การรวมตัวของเกล็ดเลือดช้าลงกว่าปกติ ระหว่างการใช้ยานี้จึงควรหลีกเลี่ยงกิจกรรมที่เสี่ยงต่อการเกิดบาดแผลและทำให้มีภาวะเลือดออกตามมา 
- กรณีผู้ป่วยเบาหวานที่ได้รับยาเซฟีพิม ตัวยานี้อาจทำให้ผลการตรวจน้ำตาลในปัสสาวะของผู้ป่วยผิดปกติ ควรแจ้งและสื่อสารกับแพทย์ที่รักษาอาการเบาหวานด้วยว่าผู้ป่วยได้รับยาเซฟีพิมมาก่อน 
- การใช้ยานี้กับผู้สูงอายุต้องเพิ่มความระมัดระวังเป็นพิเศษด้วยเป็นกลุ่มที่เสี่ยงต่อการเกิดพิษ หรือการเกิดอาการข้างเคียง (ผลข้างเคียง) ได้มากกว่าผู้ป่วยกลุ่มอื่น 
- สตรีตั้งครรภ์ สตรีที่อยู่ในภาวะให้นมบุตร เป็นกลุ่มที่ต้องระมัดระวังการใช้ยาแทบทุกชนิดซึ่งรวมถึงยาเซฟีพิมด้วยเช่นกัน 
ปัจจุบันในประเทศไทยก็มีการใช้ยาเซฟีพิมในสถานพยาบาลต่างๆ และรู้จักกันในหลายชื่อการค้า ผู้บริโภค/ผู้ป่วยสามารถสอบถามข้อมูลการใช้ยานี้เพิ่มเติมได้จากแพทย์ผู้รักษาหรือจากเภสัชกรที่ประจำในสถานพยาบาลหรือที่ประจำร้านขายยาได้โดยทั่วไป 
 ///// เซฟีพิมมีสรรพคุณ (คุณสมบัติ) อย่างไร? ///// 
ยาเซฟีพิมมีสรรพคุณ/ข้อบ่งใช้ในการต่อต้านแบคทีเรียได้หลายชนิดอาทิ Pseudomonas, Escherichia และ Streptococcus species ในทางคลินิกได้นำยานี้มารักษาอาการป่วยจากโรคต่างๆดังนี้เช่น 
- รักษาการติดเชื้อในกระแสเลือด/ภาวะพิษเหตุติดเชื้อ (Bacteremia) 
- บำบัดอาการไข้ที่มีภาวะเม็ดเลือดขาวชนิดนิวโตรฟิลต่ำ (Febrile neutropenia) 
- รักษาอาการติดเชื้อแบคทีเรียในช่องท้อง (Intra abdominal infection) 
- รักษาอาการปอดอักเสบที่สาเหตุเกิดจากในโรงพยาบาล (Nosocomial pneumonia) 
- รักษาปอดอักเสบทั่วไป (Pneumonia) 
- รักษากรวยไตอักเสบ (Pyelonephrits) 
- รักษาการติดเชื้อของผิวหนัง (Skin or soft tissue infection) 
- รักษาการติดเชื้อระบบทางเดินปัสสาวะ (Urinary tract infection) 
 ///// เซฟีพิมมีกลไกการออกฤทธิ์อย่างไร? ///// 
กลไกการออกฤทธิ์ของยาเซฟีพิมคือ ตัวยาจะออกฤทธิ์ยับยั้งการสร้างผนังเซลล์ของตัวแบคทีเรีย ส่งผลให้แบคทีเรียหยุดการเจริญเติบโต หมดความสามารถในการกระจายพันธุ์และตายลงในที่สุด ด้วยกลไกดังกล่าวจึงทำให้เกิดฤทธิ์ในการรักษาโรคตามสรรพคุณ 
 ///// เซฟีพิมมีรูปแบบการจัดจำหน่ายอย่างไร? ///// 
ยาเซฟีพิมมีรูปแบบการจัดจำหน่ายเป็นยาฉีดขนาด 1 และ 2 กรัม/ขวด 
 ///// เซฟีพิมมีขนาดการบริหารยาอย่างไร? /span&gt; ///// 
ยาเซฟีพิมมีขนาดการบริหารยา/ใช้ยาแตกต่างกันไปโดยขึ้นกับอาการจากแต่ละโรคและความรุนแรงของอาการ ดังนั้นขนาดการใช้ยาจึงอยู่ในดุลพินิจของแพทย์ผู้รักษา ในที่นี้ขอยกตัวอย่างเช่น 
ก. สำหรับการติดเชื้อในกระแสเลือด (ภาวะพิษเหตุติดเชื้อ): 
- ผู้ใหญ่: ฉีดยา 2 กรัมเข้าหลอดเลือดดำทุก 8 ชั่วโมง ระยะเวลาในการใช้ยาขึ้นกับแพทย์ผู้รักษา 
- เด็ก: ขนาดการใช้ยานี้ในเด็กอยู่ในดุลพินิจของแพทย์ผู้รักษาเป็นกรณีๆไป 
ข. สำหรับบำบัดอาการไข้ที่มีภาวะเม็ดเลือดขาวชนิดนิวโตรฟิลต่ำ: 
- ผู้ใหญ่อายุมากกว่า 16 ปีขึ้นไป: ฉีดยา 2 กรัมเข้าหลอดเลือดดำทุก 8 ชั่วโมงเป็นเวลา 7 วัน หรือจนกระทั่งปริมาณเม็ดเลือดขาวกลับมาเป็นปกติ 
- เด็กอายุตั้งแต่ 2 เดือน - อายุ 16 ปี: ฉีดยาขนาด 50 มิลลิกรัม/น้ำหนักตัว 1 กิโลกรัมเข้าหลอดเลือดดำทุก 8 ชั่วโมงเป็นเวลา 7 - 10 วัน ขนาดการใช้ยาสูงสุดต้องไม่เกินขนาดการใช้ยาของผู้ใหญ่ 
ค. สำหรับการติดเชื้อที่ผิวหนัง: 
- ผู้ใหญ่อายุมากกว่า 16 ปีขึ้นไป: ฉีดยา 2 กรัมเข้าหลอดเลือดดำทุก 12 ชั่วโมงเป็นเวลา 10 วัน 
- เด็กอายุตั้งแต่ 2 เดือน - อายุ 16 ปี: ฉีดยาขนาด 50 มิลลิกรัม/น้ำหนักตัว 1 กิโลกรัมเข้าหลอดเลือดดำทุก 12 ชั่วโมงเป็นเวลา 7 - 10 วัน ขนาดการใช้ยาสูงสุดต้องไม่เกินขนาดการใช้ยาของผู้ใหญ่ 
*อนึ่ง 
- การใช้ยานี้กับเด็กอายุต่ำกว่า 2 เดือนขึ้นอยู่กับดุลยพินิจของแพทย์ผู้รักษาเท่านั้น ด้วยยังไม่มีข้อมูลทางคลินิกยืนยันความปลอดภัยและประสิทธิผลของการรักษากับผู้ป่วยกลุ่มนี้ 
- อาการป่วยบางโรคอาจไม่มีขนาดการใช้ยานี้ของเด็ก การใช้ยานี้ของเด็กจึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเซฟีพิม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเซฟีพิมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่รับประทาน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// เซฟีพิมมีผลไม่พึงประสงค์อย่างไร? ///// 
ยาเซฟีพิมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อลำไส้: เช่น มีอาการท้องเสียซึ่งมักจะพบได้กับผู้ที่ต้องใช้ยาขนาด 2 กรัมทุก 8 ชั่วโมง นอกจากนี้ยังอาจพบอาการคลื่นไส้อาเจียนตามมาได้ด้วย 
- ผลต่อระบบประสาท: เช่น มีอาการทางสมองเช่น ปวดศีรษะ ประสาทหลอน อาการชัก และ/หรือ กล้ามเนื้อกระตุกรัว 
- ผลต่อผิวหนัง: เช่น มีภาวะผดผื่นคัน ลมพิษ มีภาวะผิวหนังร้อนแดง บางกรณีอาจพบภาวะ Red man syndrome (กลุ่มอาการแพ้ยาที่ทำให้เกิดผื่นผิวหนังทั่วตัวร่วมกับภาวะ Anaphylaxis) 
- ผลต่อระบบเลือด: เช่น อาจพบภาวะโลหิตจางด้วยเม็ดเลือดแดงแตก เกล็ดเลือดใช้เวลานานกว่าปกติในการรวมตัวเป็นลิ่มเลือดเพื่อหยุดอาการเลือดออกจึงอาจเกิดภาวะเลือดออกง่าย 
- ผลต่ออวัยวะตับ: เช่น ตับทำงานผิดปกติ จำนวนบิลิรูบินในเลือดเพิ่มขึ้น ระดับเอนไซม์อัลคาไลน์ ฟอสเฟต (Alkaline phosphatase, เอนไซม์การทำงานของตับ) ในเลือดสูงขึ้น และ/หรือเกิดภาวะน้ำดีคั่งในเลือด/ตัว-ตาเหลือง 
- ผลต่อระบบการเผาผลาญพลังงานในร่างกาย: เช่น มีภาวะเกลือโพแทสเซียมในเลือดสูง มีระ ดับแคลเซียมในเลือดเพิ่มขึ้นหรือไม่ก็ลดลง 
- ผลต่อระบบสืบพันธุ์: เช่น มีภาวะช่องคลอดอักเสบ 
 ///// มีข้อควรระวังการใช้เซฟีพิมอย่างไร? ///// 
มีข้อควรระวังการใช้ยาเซฟีพิมเช่น 
- ห้ามใช้กับผู้แพ้ยากลุ่มเซฟาโซลินหรือกลุ่มเพนิซิลลิน 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ระวังการใช้ยานี้กับผู้ที่มีภาวะลำไส้อักเสบ และตับ-ไตทำงานผิดปกติ 
- หากพบอาการเป็นลม รู้สึกสับสน ประสาทหลอน ระหว่างการใช้ยานี้ ควรต้องรีบปรึกษาแพทย์/ไปโรงพยาบาล/ไปโรงพยาบาลก่อนนัดเพื่อแพทย์พิจารณาปรับแนวทางการรักษา 
- ปฏิบัติตามคำแนะนำของแพทย์อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเซฟีพิมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เซฟีพิมมีปฏิกิริยาระหว่างยากับยาตัวอื่นอย่างไร? ///// 
ยาเซฟีพิมมีปฏิกิริยาระหว่างยากับยาตัวอื่นเช่น 
- การใช้ยาเซฟีพิมร่วมกับยาเม็ดคุมกำเนิดเช่น Ethinyl estradiol อาจทำให้ประสิทธิภาพการคุมกำเนิดด้อยลงและเสี่ยงต่อภาวะตั้งครรภ์ตามมา หากไม่มีความจำเป็นใดๆควรหลีกเลี่ยงการใช้ยาร่วมกัน หรือใช้วิธีคุมกำเนิดชนิดอื่นร่วมด้วยเมื่อจำเป็นต้องใช้ยาเม็ดคุมกำเนิดร่วมกับยาเซฟีพิมเช่น การใช้ถุงยางอนามัยชาย 
- การใช้ยาเซฟีพิมร่วมกับยา Probenecid อาจทำให้ระดับยาเซฟีพิมในเลือดเพิ่มสูงขึ้นจนทำให้ผู้ป่วยได้รับอาการข้างเคียงตามมา หากไม่มีความจำเป็นใดๆควรหลีกเลี่ยงการใช้ยาร่วมกัน 
- ห้ามหรือหลีกเลี่ยงการใช้ยาเซฟีพิมร่วมกับยา Amikacin, Gentamicin ด้วยอาจเป็นเหตุให้ไตได้รับความเสียหายตามมา 
 ///// ควรเก็บรักษาเซฟีพิมอย่างไร? ///// 
ควรเก็บยาเซฟาโซลินตามคำแนะนำในเอกสารกำกับยา เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เซฟีพิมมีชื่ออื่นอีกไหม? ผลิตจากบริษัทอะไรบ้าง? ///// 
ยาเซฟาโซลินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Cephalosporin [2016,April9] 
https://en.wikipedia.org/wiki/Cefepime [2016,April9] 
http://www.drugs.com/dosage/cefepime.html [2016,April9] 
http://www.mims.com/THAILAND/Home/GatewaySubscription/?generic=Cefepime [2016,April9] 
http://www.drugs.com/drug-interactions/cefepime-index.html?filter=2&amp;generic_only= [2016,April9]
