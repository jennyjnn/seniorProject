ไฮดรอกซีโพรพิลเมทิลเซลลูโลส (Hydroxypropyl methylcellulose)  หรือ ไฮโปรเมลโลส (Hypromellose) หรือ เฮชพีเอ็มซี (HPMC)
 ///// บทนำ ///// 
ยาไฮดรอกซีโพรพิลเมทิลเซลลูโลส (Hydroxypropyl methylcellulose) หรือเรียกสั้นๆว่า “ไฮโปรเมลโลส (Hypromellose)” หรือจะใช้คำย่อว่า “เอชพีเอ็มซี (HPMC)” เป็นสารประเภทโพลีเมอร์กึ่งสังเคราะห์ (Semisynthetic polymer, สารที่มีคุณสมบัติหลากหลายทั้งทางเคมี ฟิสิกส์ และชีววิทยา) ถูกนำมาผสมในเภสัชผลิตภัณฑ์เพื่อเพิ่มประสิทธิผลในการรักษา แต่โดยมากไม่ได้ใช้เป็นสารสำคัญหรือสารออกฤทธิ์ต่อร่างกายที่มีกลไกซับซ้อนมากนัก ลักษณะทั่วไปของสารไฮโปรเมลโลสมีสถานะเป็นผงที่มีสีออกขาวหรืออาจจะเรียกว่าเป็นผงแกรนูล (Granule) ก็ได้ เมื่อนำไปกระจายตัวในน้ำ ไฮโปรเมลโลสจะลอยและแขวนตะกอนหรือที่เราเรียกว่าเป็นสารคอล ลอยด์ (Colloids) 
ไฮโปรเมลโลสไม่ใช่สารที่มีพิษ แต่สามารถติดไฟได้ ประโยชน์เชิงอุตสาหกรรมของไฮโปรเมลโลสได้แก่ ใช้เป็นส่วนผสมของกาวติดกระเบื้อง ซีเมนต์ ยิปซั่ม สี และสารเคลือบเงา ใช้กับอุตสาหกรรมอาหาร เครื่องสำอาง น้ำยา/ผลิตภัณฑ์ซักล้างทำความสะอาด และใช้เป็นส่วนประกอบหลักของเภสัชผลิตภัณฑ์ประเภทยาหยอดตาที่เพิ่มความหล่อลื่นให้กับตา รวมถึงเป็นสารช่วยในสูตรตำรับของยาชนิดอื่นๆเช่น ใช้ผสมในยาเม็ดหรือยาแคปซูลชนิดรับประทาน โดยทำตัวเหมือนกาวที่ยึดเกาะผงยาเป็นผลให้การตอกอัดเม็ดทำได้ง่ายขึ้น หรือทำให้การปลดปล่อยของตัวยาในระบบทางเดินอาหารเป็นไปอย่างช้าๆหรือที่เราเรียกสูตรตำรับว่า ยาออกฤทธิ์เนิ่น/ยาออกฤทธิ์ได้นาน(Sustained release) 
สำหรับบทความนี้จะขอกล่าวคุณประโยชน์ของไฮโปรเมลโลสในแง่เภสัชภัณฑ์เท่านั้น และในประเทศไทยเราจะรู้จักไฮโปรเมลโลสในรูปแบบผลิตภัณฑ์ของยาหยอดตาหรือที่เรียกว่า น้ำตาเทียม ดังนั้นบทความนี้จะกล่าวถึงเภสัชภัณฑ์นี้เฉพาะที่เป็นยาหยอดตาเท่านั้น 
 ///// ไฮดรอกซีโพรพิลเมทิลเซลลูโลสมีสรรพคุณ (คุณสมบัติ) อย่างไร? ///// 
ยาไฮดรอกซีโพรพิลเมทิลเซลลูโลสมีสรรพคุณดังนี้เช่น 
- ใช้เป็นสารหล่อลื่นคล้ายน้ำตาเทียม ช่วยลดอาการระคายเคืองของตา บรรเทาอาการตาแห้ง 
- เป็นส่วนประกอบในสูตรตำรับยาเพื่อทำให้การตอกขึ้นรูปเม็ดยาเป็นไปได้ง่าย 
- ช่วยชะลอการปลดปล่อยตัวยาในระบบทางเดินอาหารทำให้เกิดการออกฤทธิ์แบบค่อยเป็นค่อยไป/ออกฤทธิ์เนิ่น และมีเวลาของการออกฤทธิ์นานยิ่งขึ้น ส่งผลให้ลดความถี่ของการรับประทานยาในสูตรตำรับนั้นๆ 
 ///// ไฮดรอกซีโพรพิลเมทิลเซลลูโลสมีกลไกการออกฤทธิ์อย่างไร? ///// 
ยาไฮดรอกซีโพรพิลเมทิลเซลลูโลสมีกลไกการออกฤทธิ์ดังนี้คือ 
ก. สำหรับยาหยอดตา: 
- ยาไฮโปรเมลโลสจะทำตัวเป็นฟิล์มบางๆที่เคลือบกระจกตาช่วยหล่อลื่นและป้องกันการระคายเคืองที่อาจเกิดขึ้นกับลูกตา 
- ใช้หยอดตาในขณะทำหัตถการของตาโดยจักษุแพทย์ 
ข. สำหรับสูตรตำรับยาเม็ด - แคปซูลชนิดรับประทาน: 
- สารไฮโปรเมลโลสจะทำตัวเป็นสารยึดเกาะในกระบวนการผลิตยาเม็ด/แคปซูล ทำให้ผงยาตอกเป็นเม็ดง่ายขึ้นหรือผงยาที่จะขึ้นรูปให้เป็นแท่งแกรนูลได้ง่าย และสะดวกต่อการบรรจุลงในแคปซูล 
- ช่วยจำกัดเวลาในการปลดปล่อยตัวยาของสูตรตำรับยาเม็ด/แคปซูลชนิดรับประทาน โดยยาจะค่อยๆดูดซึมน้ำที่ดื่มพร้อมกับการรับประทานยา และเกิดการฟอร์มตัวของสารไฮโปรเมลโลสจนมีลักษณะหนืดข้นอย่างพอเหมาะ พร้อมกับยึดเกาะตัวยาที่อยู่ในระบบทางเดินอาหาร จากนั้นจะค่อยๆ ปลดปล่อยตัวยาทีละน้อยจึงทำให้การออกฤทธิ์ของยานานขึ้น 
 ///// ไฮดรอกซีโพรพิลเมทิลเซลลูโลสมีรูปแบบการจัดจำหน่ายอย่างไร? ///// 
ยาหยอดตาไฮดรอกซีโพรพิลเมทิลเซลลูโลสมีรูปแบบการจัดจำหน่ายดังนี้เช่น 
ก. ยาหยอดตาที่มีความเข้มข้นของยาไฮโปรเมลโลส/Hypromellose 2% (2 กรัม/100 มิลลิลิตร) 
ข. ยาหยอดตาที่มีส่วนประกอบของยาไฮโปรเมลโลสร่วมกับตัวยาอื่นๆเช่น 
- Hypromellose 0.3% + Carbomer (สารโพลีเมอร์ชนิดหนึ่ง) 0.22% 
- Hypromellose 0.5% + Benzalkonium chloride (สารกันเสียในยาหยอดตา) 0.015% 
- Hypromellose 0.3% + Dextran70 (สารหล่อลื่นตา) 0.1% + Polyquad(สารกันเสียในยาหยอดตา) 0.001% 
- Hypromellose 0.3% + Dextran70 (สารหล่อลื่นตา) 0.1% 
 ///// ไฮดรอกซีโพรพิลเมทิลเซลลูโลสมีขนาดการบริหารยาอย่างไร? ///// 
ยาหยอดตาไฮดรอกซีโพรพิลเมทิลเซลลูโลสมีขนาดการบริหารยา/การใช้ยาดังนี้เช่น 
- ผู้ใหญ่: หยอดตาครั้งละ 1 - 2 หยดวันละ 3 ครั้ง หรือตามความต้องการ หรือหยอดยาตามคำสั่งของแพทย์ 
- เด็ก: ยังไม่มีการศึกษาแน่ชัดถึงผลของยานี้ในเด็กทั้งผลทางการรักษาและผลข้างเคียง ดังนั้นการใช้ยานี้ในเด็กจึงอยู่ในดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาหยอดตาไฮดรอกซีโพรพิลเมทิลเซลลูโลส ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาหยอดตาไฮดรอกซีโพรพิลเมทิลเซลลูโลสอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภท สามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมหยอดตาควรทำอย่างไร? ///// 
หากลืมหยอดตาด้วยยาหยอดตาไฮดรอกซีโพรพิลเมทิลเซลลูโลส สามารถหยอดตาเมื่อ นึกขึ้นได้ ถ้าเวลาใกล้เคียงกับการหยอดตาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไฮดรอกซีโพรพิลเมทิลเซลลูโลสมีผลไม่พึงประสงค์อย่างไร? ///// 
ยาหยอดตาไฮดรอกซีโพรพิลเมทิลเซลลูโลสอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น อาจทำให้มีอาการตาพร่าบ้างเล็กน้อยหรือรบกวนการมองเห็นในช่วงที่หยอดตา สำหรับผู้ป่วยบางรายหรือน้อยรายที่อาจพบอาการปวดและมีภาวะบวมแดงของตาเกิดขึ้น 
 ///// มีข้อควรระวังการใช้ไฮดรอกซีโพรพิลเมทิลเซลลูโลสอย่างไร? ///// 
มีข้อควรระวังการใช้ยาหยอดตาไฮดรอกซีโพรพิลเมทิลเซลลูโลสดังนี้เช่น 
- ห้ามใช้กับผู้ที่แพ้ยาไฮโปรเมลโลสหรือแพ้ส่วนประกอบในสูตรตำรับเช่น แพ้สารกันเสีย 
- หลังการหยอดตาด้วยยานี้หากพบอาการปวดแสบ ระคายเคือง บวมแดงในตา หรือมีอาการปวดศีรษะร่วมด้วย ให้หยุดใช้ยาแล้วรีบไปพบแพทย์/ไปโรงพยาบาลทันที 
- ห้ามผู้ป่วยขับขี่ยวดยานพาหนะหรือต้องทำงานกับเครื่องจักรหลังหยอดตาด้วยยานี้หากพบอาการตาพร่า การมองภาพไม่ชัดเจน ควรรอให้การมองเห็นกลับมาเป็นปกติก่อน 
- หากใช้ยาหยอดตานี้ร่วมกับยาหยอดตาชนิดอื่นควรเว้นระยะเวลาห่างกันประมาณ 15 นาที 
- หลีกเลี่ยงการหยอดตาด้วยยานี้พร้อมกับการใส่คอนแทคเลนส์โดยเฉพาะอย่างยิ่งกับสูตร ตำรับที่มีส่วนผสมของ Benzalkonium chloride 
- ห้ามใช้ยานี้ที่เปิดขวดแล้วเกิน 1 เดือน และหลังหยอดตาควรปิดขวดยาให้มิดชิดเพื่อป้องกันการปนเปื้อนจากสภาวะแวดล้อมภายนอก 
- การใช้ยาหยอดตาของสูตรตำรับไฮโปรเมลโลสกับเด็ก สตรีตั้งครรภ์ สตรีที่อยู่ในภาวะให้นมบุตร ยังมิได้มีการระบุการใช้อย่างเป็นทางการในทางคลินิก หากต้องการใช้ยานี้กับผู้ป่วยกลุ่มนี้ควรต้องเป็นไปตามคำสั่งของจักษุแพทย์เท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไฮโปรเมลโลสด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไฮดรอกซีโพรพิลเมทิลเซลลูโลสมีปฏิกิริยาระหว่างยากับยาตัวอื่นอย่างไร? ///// 
เนื่องจากยาไฮโปรเมลโลสที่ใช้เป็นยาหยอดตาเป็นเภสัชภัณฑ์ที่ใช้เฉพาะที่ จึงไม่ค่อยก่อ ให้เกิดปฏิกิริยาระหว่างยากับยาชนิดรับประทานใดๆ 
 ///// ควรเก็บรักษาไฮดรอกซีโพรพิลเมทิลเซลลูโลสอย่างไร? ///// 
ควรเก็บผลิตภัณฑ์น้ำตาเทียมที่รวมถึงยาหยอดตาไฮดรอกซีโพรพิลเมทิลเซลลูโลสภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้อง  น้ำหรือในรถยนต์ 
 ///// ไฮดรอกซีโพรพิลเมทิลเซลลูโลสมีชื่ออื่นอีกไหม? ผลิตจากบริษัทอะไรบ้าง? ///// 
ยาหยอดตาไฮดรอกซีโพรพิลเมทิลเซลลูโลสที่จำหน่ายในประเทศไทย มียาชื่อการค้าอื่น และบริษัทผู้ผลิตเช่น 
 ///// บรรณานุกรม ///// 
1 http://www.mims.com/Thailand/drug/search/?q=hypromellose&amp;page=0 [2015,May2]
	2 http://en.wikipedia.org/wiki/Hypromellose [2015,May2] 
	3 http://www.drugs.com/cons/hypromellose-ophthalmic.html [2015,May2]
	4 https://www.medicines.org.uk/emc/PIL.23179.latest.pdf [2015,May2]
	5 http://www.webmd.com/drugs/2/drug-32846-213/artificial-tearshypromellose/hydroxypropylcelluloseinsertophthalmic/details#side-effects [2015,May2]
	6 https://www.medicines.org.uk/emc/medicine/22705 [2015,May2]
