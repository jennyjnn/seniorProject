เจนตามัยซิน (Gentamicin)
 ///// บทนำ ///// 
ยาเจนตามัยซิน (Gentamicin) เป็นยาปฏิชีวนะในกลุ่มอะมิโนไกลโคไซด์ (Aminogly coside) ที่สังเคราะห์ได้จากแบคทีเรียแกรมบวกที่มีชื่อว่า Micromonospora ซึ่งพบมากในน้ำและดิน 
ยาเจนตามัยซินมีฤทธิ์ต่อต้านเชื้อแบคทีเรียได้หลายชนิดโดยเฉพาะอย่างยิ่งกับแบคทีเรียแกรมลบ แต่ก็มีข้อจำกัดที่ไม่สามารถใช้กับเชื้อแบคทีเรียแกรมลบบางตัวได้เช่น Neisseria gonorrhoeae, Neisseria meningitides หรือ Legionella pneumophila, 
ตัวยาเจนตามัยซินสามารถก่อให้เกิดพิษต่อเส้นประสาทที่มีหน้าที่เกี่ยวกับการได้ยิน(ประสาทหู) และก่อให้เกิดความเป็นพิษกับไต ซึ่งถือเป็นปัญหาหลักๆของยาตัวนี้ 
จากข้อมูลด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) พบว่า ยาเจนตามัยซินไม่สามารถดูดซึมได้จากระบบทางเดินอาหารของคน จึงไม่พบยานี้ในลักษณะของยารับประทาน แต่จะพบในรูปแบบยาฉีด ยาหยอดตา และยาทาภายนอก (ยาใช้ภายนอก) และเมื่อยาเข้าสู่กระแสเลือดจะเข้าจับกับพลาสมาโปรตีนได้ไม่เกิน 10% ซึ่งร่างกายต้องใช้เวลาประมาณ 2 ชั่วโมงในการกำจัดยา 50% ออกจากกระแสเลือดโดยผ่านไปกับปัสสาวะ 
องค์การอนามัยโลกได้บรรจุให้ยาเจนตามัยซินเป็นหนึ่งในรายชื่อยาขั้นพื้นฐานที่ควรมีไว้ใช้ในระดับชุมชน คณะกรรมการอาหารและยาของไทยได้รับรองให้เจนตามัยซินอยู่ในบัญชียาหลักแห่งชาติ และสามารถพบเห็นการใช้ยาตามสถานพยาบาลทั่วไปของรัฐบาลและเอกชน 
 ///// เจนตามัยซินมีสรรพคุณ (คุณสมบัติ) อย่างไร? ///// 
ยาเจนตามัยซินมีสรรพคุณดังนี้เช่น 
- รักษาอาการติดเชื้อแบคทีเรียเช่น การติดเชื้อในระบบทางเดินน้ำดี, โรคติดเชื้อจากสัตว์ที่เกิดจากเชื้อแบคทีเรียชื่อ Brucella (โรค Brucellosis), โรคเยื่อบุมดลูกอักเสบ, ลำไส้อักเสบ, โรคติดเชื้อจากแบคทีเรียชื่อ Klebsiella granulomatis (โรค Granuloma inguinale), เยื่อหุ้มสมองอักเสบ, หูติดเชื้อ, เยื่อบุช่องท้องอักเสบ, การติดเชื้อในอุ้งเชิงกราน, กาฬโรค, ปอดบวม, ภาวะพิษเหตุติดเชื้อ, การติดเชื้อแบคทีเรียที่ผิวหนัง, โรคติดเชื้อระบบทางเดินปัสสาวะ 
- ป้องกันการติดเชื้อแบคทีเรียระหว่างการผ่าตัด 
- รักษาการติดเชื้อบริเวณลูกตาโดยใช้ในรูปแบบยาหยอดตา 
- รักษาการติดเชื้อผิวหนังโดยใช้ในรูปแบบยาครีมชนิดทาภายนอก 
 ///// เจนตามัยซินมีกลไกการออกฤทธิ์อย่างไร? ///// 
กลไกการออกฤทธิ์ของยาเจนตามัยซินคือ ตัวยาจะเข้าจับกับสารพันธุกรรมของแบคทีเรียที่เรียกว่า ไรโบโซม (Ribosome) และรบกวนการสร้างโปรตีนของตัวแบคทีเรีย ด้วยกลไกเหล่านี้จึงทำให้แบคทีเรียหยุดการแพร่พันธุ์และตายลงในที่สุด 
 ///// เจนตามัยซินมีรูปแบบการจัดจำหน่ายอย่างไร? ///// 
ยาเจนตามัยซินมีรูปแบบการจัดจำหน่ายดังนี้เช่น 
- ยาฉีด ขนาดความแรง 40 มิลลิกรัม/มิลลิลิตร 
- ยาหยอดตา ขนาดความแรง 3 มิลลิกรัม/มิลลิลิตร 
- ยาหยอดตาผสมสเตียรอยด์เช่น Prednisolone sodium phosphate 0.5% + Gentamicin sulfate 0.3% 
- ยาหยอดหูผสมสเตียรอยด์เช่น Prednisolone sodium phosphate 0.5% + Gentamicin sulfate 0.3% 
- ยาครีมใช้ทาภายนอก ขนาดความแรง 0.1 กรัม/ยาครีม 100 กรัม 
- ยาครีมผสมสเตียรอยด์และยาอื่นใช้ทาภายนอกเช่น Betamethasone dipropionate 0.64 มิลลิกรัม + Gentamicin sulphate 1.7 มิลลิกรัม/ยาครีม 1 กรัม, Betamethasone dipropionate 0.05 กรัม + Gentamicin sulfate 0.1 กรัม/ยาครีม 100 กรัม, Betamethasone valerate 0.1 กรัม + gentamicin sulphate 0.1 กรัม/ยาครีม 100 กรัม, Betamethasone valerate 0.05% + Gentamicin sulfate 0.1% + tolnaftate 1% + iodochlorhydroxyquin 1% 
 ///// เจนตามัยซินมีขนาดการบริหารยาอย่างไร? ///// 
ยาเจนตามัยซินมีขนาดการบริหารยา/ใช้ยาดังนี้เช่น 
ก. สำหรับการติดเชื้อแบคทีเรียที่ตอบสนองกับยานี้: 
- ผู้ใหญ่และเด็กที่อายุมากกว่า 12 ปี: ฉีดยาเข้ากล้ามเนื้อขนาด 3 - 5 มิลลิกรัม/น้ำหนักตัว 1 กิโลกรัม/วันโดยแบ่งการให้ยาทุก 8 ชั่วโมง 
- เด็กที่อายุ 2 สัปดาห์ลงมา: ฉีดเข้ากล้ามเนื้อ 3 มิลลิกรัม/น้ำหนักตัว 1 กิโลกรัมทุก 12 ชั่วโมง 
- เด็กที่อายุ 2 สัปดาห์ - 12 ปี: ฉีดเข้ากล้ามเนื้อ 2 มิลลิกรัม/น้ำหนักตัว 1 กิโลกรัมทุก 8 ชั่วโมง 
ข. สำหรับป้องกันการติดเชื้อแบคทีเรียก่อนเข้ารับการผ่าตัด: 
- ผู้ใหญ่: ฉีดยาเข้ากล้ามเนื้อขนาด 120 มิลลิกรัมก่อนวางยาสลบ ปกติจะใช้ร่วมกับยาปฏิชีวนะตัวอื่นๆเช่น Penicillin, Vancomycin หรือ Teicoplanin 
- เด็ก: ขนาดยาขึ้นกับดุลพินิจของแพทย์โดยประเมินจากอายุและน้ำหนักตัวของเด็ก 
ค. สำหรับยาหยอดตา (กรณีที่ติดเชื้อแบคทีเรียบริเวณเปลือกตา/หนังตา): 
- ผู้ใหญ่: หยอดตา 1 - 2 หยดทุก 4 ชั่วโมง หากมีการติดเชื้อรุนแรงหยอดตา 2 หยดทุกชั่วโมง 
- เด็ก: ขนาดยาขึ้นกับดุลพินิจของแพทย์ 
ง. สำหรับทาผิวเพื่อรักษาการติดเชื้อแบคทีเรีย: 
- ผู้ใหญ่: ทายาบริเวณที่มีการติดเชื้อแบคทีเรียวันละ 3 - 4 ครั้ง 
- เด็ก: ขนาดยาขึ้นกับดุลพินิจของแพทย์ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเจนตามัยซิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น ใช้ยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาเจนตามัยซิน อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลาย ประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// เจนตามัยซินมีผลไม่พึงประสงค์อย่างไร? ///// 
ยาเจนตามัยซินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น วิงเวียน ไตล้มเหลวเฉียบพลัน ไตอักเสบ เกลือแร่/อิเล็กโทรไลต์ (Electrolyte) ในร่างกายขาดสมดุล คลื่นไส้ อาเจียน อาจเกิดอาการชัก ซึมเศร้า ประสาทหลอน และเป็นพิษกับเส้นประสาทหู/การได้ยินลดลง/หูตึง 
 ///// มีข้อควรระวังการใช้เจนตามัยซินอย่างไร? ///// 
มีข้อควรระวังการใช้ยาเจนตามัยซินดังนี้เช่น 
- ห้ามใช้ยานี้กับผู้ป่วยที่มีประวัติแพ้ยานี้และแพ้ยาปฏิชีวนะกลุ่มอะมิโนไกลโคไซด์(Aminoglycoside) 
- ห้ามใช้ยานี้กับหญิงตั้งครรภ์ ผู้ป่วยโรคตับ ผู้ที่มีภาวะแก้วหูทะลุ 
- ระวังการใช้ยานี้ในผู้ป่วยกล้ามเนื้ออ่อนแรง ผู้ป่วยโรคพาร์กินสัน ผู้ป่วยโรคไต 
- ระวังการใช้ยานี้กับหญิงที่อยู่ในภาวะให้นมบุตร เด็กทารก และผู้สูงอายุ การใช้ยานี้กับผู้ป่วยกลุ่มนี้ต้องเป็นไปตามคำสั่งของแพทย์เท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเจนตามัยซินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เจนตามัยซินมีปฏิกิริยาระหว่างยากับยาตัวอื่นอย่างไร? ///// 
ยาเจนตามัยซินมีปฏิกิริยาระหว่างยากับยาตัวอื่นดังนี้เช่น 
- การใช้ยาเจนตามัยซินร่วมกับยากลุ่ม Ampicillin, Benzylpenicillin และ Beta – lactam antibiotics จะเกิดการเสริมฤทธิ์ในการรักษา โดยการใช้ยาต้องเป็นไปตามคำสั่งแพทย์เท่านั้น 
- การใช้ยาเจนตามัยซินร่วมกับยาสลบ (Anaesthetics) หรือยากลุ่มอนุพันธุ์ฝิ่น (Opioids) อาจเพิ่มความเสี่ยงในการ กดการหายใจ (หายใจช้า ตื้น จนถึงหยุดหายใจ) ของผู้ป่วย จึงควรหลีกเลี่ยงการใช้ยาร่วมกัน 
- การใช้ยาเจนตามัยซินร่วมกับยาที่ชะลอการสูญเสียมวลกระดูกเช่น Biphosphonate จะทำให้เกิดภาวะแคลเซียมในร่างกายต่ำ ควรหลีกเลี่ยงการใช้ยาร่วมกัน 
- ห้ามใช้ยาเจนตามัยซินร่วมกับยาชีวะวัตถุ (Biological drug, ยาที่เป็นสารทางชีววิทยา) เช่น ยาที่ใช้รักษาโรคทางพันธุกรรมที่มีความผิดปกติของเอนไซม์บางชนิด (เช่น ยา Agalsidase alfa และ Agalsidase beta) 
 ///// ควรเก็บรักษาเจนตามัยซินอย่างไร? ///// 
ควรเก็บรักษายาเจนตามัยซินดังนี้ 
- สำหรับยาฉีด เก็บระหว่างอุณหภูมิ 15 - 30 องศาเซลเซียส (Celsius) 
- สำหรับยาหยอดตา เก็บระหว่างอุณหภูมิ 2 - 30 องศาเซลเซียส 
- สำหรับยาทาภายนอก เก็บระหว่างอุณหภูมิ 2 - 30 องศาเซลเซียส 
*****อนึ่ง ควรเก็บยาทุกรูปแบบให้พ้นแสงแดดและความชื้น ต้องไม่เก็บยาในช่องแช่แข็งของตู้เย็น ไม่ควรเก็บยาในห้องน้ำ และต้องเก็บยาให้พ้นมือเด็กและสัตว์เลี้ยง 
 ///// เจนตามัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาเจนตามัยซินที่จำหน่ายในประเทศไทย มียาชื่อการค้าอื่นๆและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Gentamicin [2014,Dec20]
	2 http://www.mims.com/Thailand/drug/info/Gentamicin%20Vesco/ [2014,Dec20]
	3 http://www.mims.com/Thailand/drug/info/Versigen/ [2014,Dec20]
	4 http://www.mims.com/USA/drug/info/gentamicin/?type=full&amp;mtype=generic#Dosage [2014,Dec20]
