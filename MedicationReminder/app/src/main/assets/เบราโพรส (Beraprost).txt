เบราโพรส (Beraprost)
 ///// บทนำ ///// 
ยาเบราโพรส (Beraprost หรือ Beraprost sodium)เป็นยาประเภทโพรสตาไซคลิน อะนาล็อกซ์ (Prostacyclin analoques) มีฤทธิ์เป็นยาขยายหลอดเลือด และป้องกันการรวมตัวของเกล็ดเลือดไปเป็นลิ่มเลือด  จากคุณสมบัติดังกล่าว ทางคลินิกจึงนำยานี้มาใช้เป็นยารักษาภาวะความดันของหลอดเลือดแดงในปอดสูง รวมถึงโรคหลอดเลือดแดงและดำของแขนขาอักเสบ อย่างเช่นโรค  Buerger’s disease  ยานี้เป็นที่นิยมใช้ในหลายประเทศของทวีปเอเชียซึ่งรวมญี่ปุ่นและเกาหลีใต้ด้วย 
รูปแบบของผลิตภัณฑ์ยาเบราโพรส เป็นยาชนิดรับประทาน ตัวยาสามารถถูกดูดซึมจากระบบทางเดินอาหารเข้าสู่ร่างกาย/กรพแสเลือดได้ประมาณ 50 – 70% และสามารถอยู่ในกระแสเลือดได้นานประมาณ 35 – 40 นาทีเท่านั้น ก็จะถูกกำจัดออกจากร่างกายทางปัสสาวะ  ยาเบราโพรสมีขนาดรับประทานอยู่ในช่วง 60–180 ไมโครกรัมต่อวันโดยแบ่งรับประทานวันละ 3-4 ครั้ง ทั้งนี้ขึ้นอยู่กับความรุนแรงของโรค และการตอบสนองของผู้ป่วย 
ข้อจำกัดของการใช้ยาเบราโพรสที่ผู้บริโภคควรทราบ  เช่น 
- ห้ามใช้กับผู้ที่มีภาวะตกเลือด เช่น เลือดออกในระบบทางเดินอาหาร หรือเลือดออกในระบบทางเดินปัสสาวะ(ปัสสาวะเป็นเลือด) 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็ก  ด้วยยังไม่มีข้อมูลความปลอดภัยทางคลินิกเพียงพอที่สามารถยืนยันการใช้กับผู้ป่วยกลุ่มนี้ 
- สำหรับผู้ที่ต้องเข้ารับการผ่าตัดใดๆ ควรหยุดใช้ยานี้ก่อนล่วงหน้า 4 – 5 วัน                      ทั้งนี้เพื่อป้องกันการสูญเสียเลือดในระหว่างการผ่าตัด 
- ยานี้อาจมีฤทธิ์รบกวนสมาธิการทำงานของผู้ป่วย  ระหว่างการใช้ยาเบราโพรสจึงควรหลีกเลี่ยงการทำงานที่เกี่ยวข้องกับเครื่องจักร หรือการขับขี่ยวดยานพาหนะใดๆด้วยจะทำให้เกิดอุบัติเหตุได้ง่าย 
ยาเบราโพรสยังอาจก่อให้เกิดอาการข้างเคียง(ผลข้างเคียง)ได้ อาทิเช่น  ปวดศีรษะ  หน้าแดง  รู้สึกร้อนวูบวาบ  ท้องเสีย   กรณีพบว่าผู้ได้รับผลข้างเคียงที่ค่อนข้างรุนแรง เช่น  เกิดภาวะโลหิตจาง  ชีพจรเต้นผิดปกติ  ปวดท้องบริเวณลิ้นปี่มาก ซึ่งหากพบเห็นอาการเหล่านี้ ต้องรีบเข้ามาพบแพทย์/มาโรงพยาบาลด่วนโดยไม่ต้อรอถึงวันนัด เพื่อแพทย์พิจารณาปรับแนวทางการรักษา 
ในประเทศไทยโดยคณะกรรมการอาหารและยา ได้กำหนดให้ยาเบราโพรสเป็นยาควบคุมพิเศษ  สามารถพบเห็นการจัดจำหน่ายยาเบราโพรสภายใต้ชื่อการค้าว่า “Dorner” และการใช้ยาจะต้องมีใบสั่งจ่ายจากแพทย์เท่านั้น 
 
 ///// เบราโพรสมีสรรพคุณ(คุณสมบัติ)อย่างไร? ///// 
ยาเบราโพรสมีสรรพคุณ/ข้อบ่งใช้ เช่น 
- รักษาภาวะความดันของหลอดเลือดแดงในปอดสูง (Primary pulmonary hypertension) 
- รักษาอาการโรคหลอดเลือดของแขนขาอักเสบ (Buerger’s disease) 
 
 ///// เบราโพรสมีกลไกการออกฤทธิ์อย่างไร? ///// 
ยาเบราโพรสมีกลไกการออกฤทธิ์โดยเข้ารวมตัวกับตัวรับ(Receptor)ในผนังหลอดเลือดที่มีชื่อว่า Prostacyclin membrane receptors ทำให้เกิดการเปลี่ยนแปลงการซึมผ่านของเกลือแคลเซียมในหลอดเลือด จนส่งผลให้หลอดเลือดเกิดการขยายตัว  นอกจากนี้ยาเบราโพรสยังสามารถยับยั้งการรวมตัวของเกล็ดเลือดเป็นลิ่มเลือดจึงทำให้เลือดไหลเวียนได้สะดวก จากกลไกดังกล่าวส่งผลลดความดันโลหิตภายในปอดรวมถึงของหลอดเลือดส่วนปลาย(หลอดเลือดแขนขา)ได้ตามสรรพคุณ 
 
 ///// เบราโพรสมีรูปแบบการจัดจำหน่ายอย่างไร? ///// 
ยาเบราโพรสมีรูปแบบการจัดจำหน่ายเป็น ยาเม็ดชนิดรับประทานที่มีส่วนผสมของ ยา Beraprost sodium  20 ไมโครกรัม/เม็ด 
 
 ///// เบราโพรสมีขนาดรับประทานอย่างไร? ///// 
ยาเบราโพรส มีขนาดรับประทาน เช่น 
ก.บำบัด/รักษาภาวะความดันของหลอดเลือดแดงในปอดสูง: 
- ผู้ใหญ่: เริ่มต้นรับประทานยา 60 ไมโครกรัม/วัน โดยแบ่งรับประทานเป็นวันละ 3 ครั้ง หลังอาหาร  แพทย์อาจปรับขนาดยาได้สูงสุดถึง 180 ไมโครกรัม/วัน โดยแบ่งรับประทานเป็นวันละ 3 – 4 ครั้ง 
ข.บำบัดอาการหลอดเลือดส่วนปลายอักเสบ/อุดตัน: 
- ผู้ใหญ่:  รับประทานยา 120 ไมโครกรัม/วัน โดยแบ่งรับประทานเป็น 3 ครั้ง/วันหลังอาหาร 
อนึ่ง: 
- ห้ามใช้ยานี้กับผู้ที่มีภาวะเลือดออกหรือตกเลือด 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเบราโพรส า  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น โรคหัวใจ โรคความดันโลหิตสูง โรคไต   โรคหืด              รวมถึงกำลังกินยา/ใช้ยาอะไรอยู่ เพราะยาเบราโพรส อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
โดยทั่วไป หากลืมรับประทานยาเบราโพรส ก็สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า 
 
 ///// เบราโพรสมีผลไม่พึงประสงค์อย่างไร? ///// 
ยาเบราโพรสสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ต่อระบบต่างๆอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น ปวดศีรษะ  วิงเวียน 
- ผลต่อระบบหัวใจและหลอดเลือด:  เช่น หลอดเลือดแดงขยายตัวเลือดจึงไหลเวียนมากขึ้น ส่งผลให้เกิด หน้าแดง 
- ผลต่อตับ:  เช่น ค่าเอนไซม์การทำงานของตับในเลือดสูงขึ้น  ค่าบิลิรูบินในเลือดสูง 
- ผลต่อระบบทางเดินอาหาร: เช่น รู้สึกไม่สบายในช่องท้อง  เลือดออกในทางเดินอาหาร 
- ผลต่อการเผาผลาญพลังงานในร่างกาย:  เช่น ค่าไตรกลีเซอไรด์ในเลือดเพิ่มสูงขึ้น 
 
 ///// มีข้อควรระวังการใช้เบราโพรสอย่างไร? ///// 
มีข้อควรระวังการใช้ยาเบราโพรส  เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยาที่มีสภาพเปลี่ยนแปลงไปจากเดิม เช่น เม็ดยาแตกหัก สีเม็ดยาเปลี่ยนไป 
- ห้ามปรับขนาดรับประทานยาด้วยตนเอง 
- ห้ามหยุดใช้ยานี้โดยมิได้ขอคำปรึกษาจากแพทย์ 
- ระวังการใช้ยานี้กับผู้ป่วยโรคความดันโลหิตต่ำ 
- หลีกเลี่ยงการใช้ยานี้ร่วมกับยาต้านการแข็งตัวของเลือดด้วยจะทำให้มีฤทธิ์	  เสริมกันจนทำให้เกิดภาวะเลือดออกง่าย 
- หลีกเลี่ยงกิจกรรมที่จะก่อให้เกิดบาดแผลและนำมาด้วยอาการเลือดออก 
- หากพบอาการ วิงเวียนหลังใช้ยานี้  ให้หลีกเลี่ยงการขับขี่ยวดยานพาหนะต่างๆ รวมถึงการทำงานกับเครื่องจักรด้วยจะเกิดอุบัติเหตุได้ง่าย 
- มาพบแพทย์/มาโรงพยาบาลตามนัด เพื่อแพทย์ตรวจดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเบราโพรสด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เบราโพรสมีปฏิกิริยาระหว่างยากับยาตัวอื่นอย่างไร? ///// 
ยาเบราโพรสมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเบราโพรสร่วมกับยา Acetovanillone(ยาโรคข้ออักเสบ)  ด้วยจะทำให้ผู้ป่วยได้รับอาการข้างเคียงของยาเบราโพรสเพิ่มมากขึ้น 
- หลีกเลี่ยงการใช้ยาเบราโพรสร่วมกับยา Azapropazone(ยากลุ่มNSAIDs) และ Azelastine(ยาแก้แพ้)  ด้วยยาดังกล่าวอาจทำให้ประสิทธิภาพการรักษาของยาเบราโพรสด้อยลงไป 
- การใช้ยาเบราโพรส ร่วมกับยาต้านการแข็งตัวของเลือด จะทำให้เกิดภาวะเลือดออกง่าย  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาเบราโพรสอย่างไร? ///// 
ควรเก็บยาเบราโพรส ในอุณหภูมิห้องที่เย็น  ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือรถยนต์  เก็บยาให้พ้นมือเด็กและสัตว์เลี้ยง และ  
เก็บในภาชนะที่ปิดมิดชิด พ้นแสงแดด ความร้อนและความชื้น 
 ///// เบราโพรสมีชื่ออื่นอีกไหม? ผลิตจากบริษัทอะไรบ้าง? ///// 
ยาเบราโพรสที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Kaina, Orphan 
 ///// บรรณานุกรม ///// 
https://en.wikipedia.org/wiki/Beraprost [2016,Dec31] 
http://www.mims.com/thailand/drug/info/dorner/?type=brief [2016,Dec31] 
http://www.mims.com/thailand/drug/info/beraprost/?type=brief&amp;mtype=generic [2016,Dec31] 
http://link.springer.com/article/10.2165/00003495-200262010-00005 [2016,Dec31] 
http://www.druginfosys.com/drug.aspx?drugcode=2243&amp;type=1#Interactions [2016,Dec31] 
https://www.drugbank.ca/drugs/DB05229 [2016,Dec31]
