ทาฟลูโพรส (Tafluprost)
 ///// บทนำ ///// 
ยาทาฟลูโพรส(Tafluprost) จัดเป็นสารสังเคราะห์ที่มีโครงสร้างเคมีคล้ายคลึงกับสารโพรสตาแกลนดินส์ (Prostaglandin analog)   ทางคลินิกนำมาใช้ควบคุมอาการของโรคต้อหินชนิดมุมเปิด (Open-angle glaucoma) โดยมีกลไกเพิ่มการไหลเวียนของของเหลวในลูกตาจนเป็นเหตุให้แรงดันตาลดลง 
รูปแบบผลิตภัณฑ์ของยาทาฟลูโพรสเป็นยาหยอดตาที่มีความเข้มข้น 0.0015%   หลังการหยอดยานี้ 2-4 ชั่วโมง ตัวยาจึงเริ่มออกฤทธิ์และมีระยะเวลาการออกฤทธิ์นานประมาณ 12 ชั่วโมง แพทย์จะแนะนำให้ใช้ยาทราโวโพรสหยอดตาเพียงวันละ1ครั้งเท่านั้น ทั้งนี้เพื่อเป็นการป้องกันภาวะความดันตาต่ำเกินไป 
มีข้อจำกัดต่างๆของยาทาฟลูโพรสที่ผู้บริโภค/ผู้ป่วยควรทราบดังนี้ เช่น 
- ห้ามใช้กับผู้ที่มีประวัติแพ้ยาทาฟลูโพรส 
- การใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร จะต้องอยู่ภายใต้คำสั่งแพทย์เท่านั้น 
- หลีกเลี่ยงการใช้ยานี้หยอดตา เมื่อผู้ป่วยมีการติดเชื้อที่ตา  มีอาการตาบวม	  หรือเกิดบาดแผลที่ตา  กรณีนี้ต้องให้จักษุแพทย์เป็นผู้ตรวจรักษาและสั่งจ่าย	  	  การใช้ยานี้ที่เหมาะสมเท่านั้น 
- ห้ามใช้ยานี้เมื่อต้องเข้ารับการผ่าตัดตา 
- โดยทั่วไป แพทย์จะให้หยอดยาทาฟลูโพรสในช่วงก่อนนอน  ทั้งนี้เป็นเหตุผลทางคลินิกที่มีความเกี่ยวข้องกับประสิทธิภาพการรักษา  ผู้ป่วยไม่ควรปรับการบริหารยา/ใช้ยา/ขนาดยานี้โดยมิได้ขอคำปรึกษาจากแพทย์ 
- ห้ามเปิดขวดยาทิ้งไว้ด้วยจะทำให้ตัวยาสัมผัสกับอากาศ  เปิดขวดยาเมื่อต้องใช้ยานี้ และปิดฝาขวดให้มิดชิดเมื่อหยอดยาเสร็จเรียบร้อย  ทั้งนี้เพื่อเป็นการป้องกันการปนเปื้อนของ ฝุ่นต่างๆ เชื้อโรค และสิ่งปนเปื้อนอื่นๆ 
- ห้ามมิให้ปลายหลอดยาหยอดตาสัมผัสกับตา  หนังตา  นิ้วมือ  ด้วยเป็นอีกหนึ่งช่องทางที่นำมาซึ่งการปนเปื้อนของเชื้อโรค 
- กรณีมียาหยอดตาชนิดอื่นร่วมด้วย ให้ใช้ยาหยอดตาทาฟลูโพรสห่างจากยา 	  หยอดตาชนิดอื่นประมาณ 5 นาทีเป็นอย่างต่ำ 
- ต้องใช้ยาชนิดนี้ต่อเนื่องตามคำสั่งแพทย์ถึงแม้อาการจะดีขึ้น ไม่มีอาการปวด                ตาแล้วก็ตาม 
- ห้ามนำยานี้ไป หยอดจมูก  หยอดปาก  ด้วยเป็นการใช้ที่ผิดวัตถุประสงค์และ     ไม่ก่อให้เกิดประโยชน์แต่อย่างใด 
- ยานี้อาจทำให้ ขอบหนังตา/เบ้าตา  ขนตามีสีคล้ำขึ้น  อาการเหล่านี้จะหายไปเองเมื่อหยุดใช้ยานี้ 
- กรณีที่ใช้ยานี้แล้วมีอาการ ตาพร่า  ตามัว เกิดขึ้น  ต้องหลีกเลี่ยงการขับขี่ยวดยานพาหนะต่างๆและการทำงานกับเครื่องจักร ด้วยจะก่อให้เกิดอุบัติเหตุได้ง่าย 
คณะกรรมการอาหารและยาของไทยได้ระบุให้ยาทาฟลูโพรสอยู่ในหมวดยาอันตรายที่ใช้ภายนอก และยังเป็นยาควบคุมพิเศษ  การใช้ยานี้จะต้องสั่งจ่ายโดยแพทย์เท่านั้น และในบ้านเราจะพบเห็นการจัดจำหน่ายทาฟลูโพรสภายใต้ชื่อการค้า “Taflotan” 
 
 ///// ทาฟลูโพรสมีสรรพคุณ(คุณสมบัติ)อย่างไร? ///// 
ยาทาฟลูโพรสมีสรรพคุณ/ข้อบ่งใช้ เช่น 
- บำบัดรักษาโรคต้อหินชนิดมุมเปิด (Open angle glacoma) และ 
- ใช้เป็นยาลดความดันตา ในโรคความดันตาสูง 
 
 ///// ทาฟลูโพรสมีกลไกการออกฤทธิ์อย่างไร? ///// 
ยาทาฟลูโพรสมีกลไกการออกฤทธิ์ที่ตัวรับ(Receptor)ในบริเวณลูกตาซึ่งถูกเรียกว่า Prostaglandin F receptor ส่งผลทำให้เพิ่มการไหลออกของของเหลวในลูกตา  จึงส่งผลลดความดันตาในที่สุด จากกลไกดังกล่าว จึงเป็นที่มาของฤทธิ์ในการรักษาตามสรรพคุณ 
 
 ///// ทาฟลูโพรสมีรูปแบบการจัดจำหน่ายอย่างไร? ///// 
ยาทาฟลูโพรส มีรูปแบบการจัดจำหน่าย เช่น 
- ยาหยอดตา ที่ประกอบด้วยตัวยา Tafluprost ขนาดความเข้มข้น 0.0015% 
 
 ///// ทาฟลูโพรสมีขนาดการบริหารยาอย่างไร? ///// 
ยาทาฟลูโพรสมีขนาดการบริหารยา/ใช้ยา เช่น 
- ผู้ใหญ่: หยอดตาครั้งละ 1 หยด ในตาข้างที่มีอาการ วันละ1 ครั้ง ก่อนนอน 
- เด็ก: ในทางคลินิก ยังไม่แนะนำให้ใช้ยานี้กับเด็ก 
อนึ่ง: 
- หากมียาหยอดตาชนิดอื่นร่วมด้วยกับยานี้  ห้ามหยอดยาพร้อมกัน  ให้เว้นระยะเวลา  ของการหยอดยาห่างกัน 5 นาทีเป็นอย่างต่ำ 
- ล้างและทำความสะอาดมือทุกครั้งก่อนและหลังหยอดยา 
- ห้ามมิให้ปลายหลอดหยอดยาสัมผัสกับ ขนตา  หนังตา  ลูกตา  ทั้งนี้เพื่อเป็นการป้องกันการปนเปื้อนสิ่งต่างๆลงในตัวผลิตภัณฑ์ยานี้ 
- ระยะเวลาของการใช้ยานี้ให้เป็นไปตามคำสั่งแพทย์ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาทาฟลูโพรส  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  เยื่อตาอักเสบ  มีบาดแผลในตา รวมทั้งกำลังกินยา/ใช้ยาอะไรอยู่ เพราะยาทาฟลูโพรส อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                  เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมหยอดยาควรทำอย่างไร? ///// 
กรณีลืมหยอดยาทาฟลูโพรส ผู้ป่วยสามารถหยอดยาเมื่อนึกขึ้นได้ หากเวลาใกล้เคียงกับการหยอดยาในครั้งถัดไป  ให้หยอดยาในขนาดปกติ  ไม่จำเป็นต้องเพิ่มปริมาณการใช้ยาเป็น 2 เท่า 
แต่อย่างไรก็ดี เพื่อประสิทธิผลของการรักษา ผู้ป่วยต้องหยอดยาทาฟลูโพรส ตรงเวลาตามแพทย์สั่ง  และห้ามปรับขนาดการใช้ยานี้ด้วยตนเอง 
 
 ///// ทาฟลูโพรสมีผลไม่พึงประสงค์อย่างไร? ///// 
อาจพบเห็นผลไม่พึงประสงค์จากยา (ผลข้างเคียง/อาการข้างเคียง) ของยาหยอดตา ทาฟลูโพรส ต่อระบบการทำงานของอวัยวะต่างๆของร่างกายดังนี้ เช่น 
- ผลต่อตา:  เช่น  มีอาการคันและระคายเคืองตา  อาจเกิดต้อกระจก  ตาแห้ง  ปวดตา   ตาแพ้แสง   หนังตาบวม  ตาพร่า  หนังตาอักเสบ  กรณีใช้ยานี้ต่อเนื่องเป็นเวลานานอาจส่งผลให้ เบ้าตามีสีคล้ำ ขนตา/หนังตามีสีเข็มขึ้น  ขนตายาวขึ้น 
- ผลต่อระบบประสาท:  เช่น  ปวดศีรษะ 
- ผลต่อระบบทางเดินหายใจ:  เช่น  มีอาการไอเรื้อรัง 
- ผลบต่อระบบภูมิคุ้มกันต้านทานโรคของร่างกาย:   เช่น อาจติดเชื้อโรคหวัดได้ง่าย 
 
 ///// มีข้อควรระวังการใช้ทาฟลูโพรสอย่างไร? ///// 
มีข้อควรระวังการใช้ยาทาฟลูโพรส เช่น 
- ห้ามใช้กับผู้ที่แพ้ยานี้ 
- ห้ามใช้กับ  สตรีมีครรภ์  สตรีที่อยู่ในภาวะให้นมบุตร และกับเด็ก  นอกจากมีคำสั่งของแพทย์ 
- ห้ามใช้ผลิตภัณฑ์ยานี้ที่มีการปนเปื้อนของสิ่งสกปรก เช่น มีผงในน้ำยา 
- ห้ามปรับขนาดการหยอดยาด้วยตนเอง 
- ห้ามใส่คอนแทคเลนส์ขณะที่ใช้ยานี้ 
- หากใช้ยานี้เป็นเวลาที่แพทย์แนะนำแล้วอาการยังไม่ดีขึ้น  ให้ผู้ป่วยรีบกลับมา  ปรึกษาแพทย์/มาโรงพยาบาล โดยไม่ต้องรอจนถึงวันแพทย์นัด 
- มาพบแพทย์ตามนัด เพื่อรับการตรวจสอบการทำงานของตาว่า เป็นปกติหรือยัง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาทาฟลูโพรสด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ทาฟลูโพรสมีปฏิกิริยาระหว่างยากับยาตัวอื่นอย่างไร? ///// 
ด้วยยาหยอดตาทาฟลูโพรส  เป็นยาใช้ภายนอกจึงยังไม่พบมีรายงานปฏิกิริยาระหว่างยากับยารับประทานชนิดใดๆ 
 
 ///// ควรเก็บรักษาทาฟลูโพรสอย่างไร? ///// 
ควรเก็บยาทาฟลูโพรส  ภายใต้อุณหภูมิ 30 องศาเซลเซียส (Celsius) ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// ทาฟลูโพรสมีชื่ออื่นอีกไหม? ผลิตจากบริษัทอะไรบ้าง? ///// 
ในประเทศไทย ยาทาฟลูโพรส มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้  เช่น  Zioptan 
 ///// บรรณานุกรม ///// 
https://en.wikipedia.org/wiki/Tafluprost#Mechanism_of_action[2017,July22] 
http://www.mims.com/thailand/drug/info/taflotan-taflotan-s/mechanism-of-action[2017,July22] 
https://www.drugs.com/cdi/tafluprost-drops.html[2017,July22] 
https://www.drugs.com/sfx/tafluprost-ophthalmic-side-effects.html[2017,July22]
