ดีเฟอราซีร็อกซ์ (Deferasirox)
 ///// บทนำ ///// 
ยาดีเฟอราซีร็อกซ์ (Deferasirox) หรือมียาชื่อการค้าอื่นในต่างประเทศเช่น Desirox, Defrijet, Desifer เป็นยาที่นำมาบำบัดอาการธาตุเหล็กในกระแสเลือดสูงผิดปกติ (Chronic iron overload) ซึ่งอาจมีสาเหตุจากโลหิตจางที่ต้องได้รับบริจาคเลือดจากผู้อื่นบ่อยๆ หรือมีเหตุจากอาการป่วยด้วยโรคธาลัสซีเมีย (Beta-thalassemia) ยานี้มีกลไกการออกฤทธิ์ที่ไม่ซับซ้อนมากนัก โดยยาดีเฟอราซีร็อกซ์จะเข้าจับธาตุเหล็กในกระแสเลือดและตามเนื้อเยื่อของร่างกายจนได้สารประกอบเชิงซ้อนก่อนที่จะถูกขับออกจากร่างกายโดยผ่านไปกับอุจจาระ 
รูปแบบยาแผนปัจจุบันยาดีเฟอราซีร็อกซ์ที่พบเห็นการใช้บ่อยจะเป็นยาชนิดรับประทาน มีการดูดซึมจากระบบทางเดินอาหารและกระจายตัวในร่างกายได้ประมาณ 70% ยาดีเฟอราซีร็อกซ์สามารถอยู่ในร่างกายได้นานประมาณ 8 - 16 ชั่วโมงก่อนที่จะถูกขับออกจากกระแสเลือดเป็นปริมาณ 50% 
การจะใช้ยาดีเฟอราซีร็อกซ์ต้องเป็นไปตามคำสั่งของแพทย์เท่านั้น โดยมีเงื่อนไขหลายประการที่ถูกนำมาประกอบในการพิจารณาก่อนการจ่ายยานี้เช่น 
- ต้องเป็นผู้ที่ไม่แพ้ยาดีเฟอราซีร็อกซ์ 
- ต้องไม่ใช่ผู้ป่วยโรคไตโรคตับในระยะรุนแรง 
- ไม่ป่วยด้วยภาวะเกล็ดเลือดต่ำ หรือเป็นผู้ที่มีการทำงานของไขกระดูกผิดปกติ หรือเป็นผู้ป่วยโรคมะเร็งในระยะลุกลาม 
- หากเป็นสตรีต้องไม่อยู่ในภาวะตั้งครรภ์หรืออยู่ในช่วงเลี้ยงลูกด้วยนมมารดา 
- ร่างกายต้องไม่มีภาวะขาดน้ำ 
- ไม่ควรใช้กับผู้ที่มีอายุ 65 ปีขึ้นไป 
ทั้งนี้หากผู้ป่วยไม่มีสถานภาพอยู่ในข้อห้ามดังกล่าว แพทย์จะทำการจ่ายยาดีเฟอราซีร็อกซ์ พร้อมกับแนะนะการใช้ยานี้อย่างถูกต้องอาทิ 
- รับประทานยานี้กับน้ำธรรมดาในปริมาณน้ำที่เพียงพอ 
- ควรรับประทานยานี้ให้ตรงเวลา 
- ห้ามรับประทานร่วมกับยาลดกรดที่มีเกลืออะลูมิเนียมเป็นส่วนประกอบ 
- ควรรับประทานยานี้ตามคำสั่งแพทย์จนครบถึงแม้รับประทานไปบางส่วนแล้วอาการดีขึ้นก็ตาม 
- หากผู้ป่วยต้องได้รับการผ่าตัดหรือมีหัตถการของทันตกรรมควรต้องแจ้งให้แพทย์หรือทันตแพทย์ให้ทราบว่าปัจจุบันใช้ยาชนิดนี้อยู่ 
- กรณีที่ใช้ยานี้ไปแล้วมีอาการท้องเสียหรืออาเจียนควรรีบนำผู้ป่วยพบแพทย์/ไปโรงพยาบาลโดยเร็ว 
- ระหว่างที่ใช้ยานี้แล้วเกิดอาการผิดปกติของไขกระดูกควรต้องรีบปรึกษาแพทย์/ไปโรงพยาบาลโดยเร็วเพื่อแพทย์พิจารณาปรับแนวทางการรักษา 
- หลีกเลี่ยงการใช้ยานี้ร่วมกับยาเม็ดคุมกำเนิดเพราะยานี้จะส่งผลทำให้ยาเม็ดคุมกำเนิดด้อยประสิทธิภาพลงไป ระหว่างใช้ยานี้จึงควรมีการคุมกำเนิดวิธีการอื่นร่วมด้วยเช่น ถุงยางอนามัยชาย 
- ระวังการใช้ยานี้กับผู้สูงอายุด้วยอาจนำมาซึ่งอาการป่วยของโรคตับ โรคไต หรือมีเลือดออกในกระเพาะอาหารและลำไส้ได้ 
อนึ่งคณะกรรมการอาหารและยาของไทยระบุให้ดีเฟอราซีร็อกซ์เป็นยาควบคุมพิเศษ เราจะพบเห็นการใช้ยานี้ได้แต่ในสถานพยาบาลเท่านั้น 
 ///// ดีเฟอราซีร็อกซ์มีสรรพคุณ (คุณสมบัติ) อย่างไร? ///// 
ยาดีเฟอราซีร็อกซ์มีสรรพคุณ/ข้อบ่งใช้เช่น 
- บำบัดรักษาอาการมีธาตุเหล็กเกินในร่างกาย 
- รักษาอาการธาตุเหล็กเกินในโรคธาลัสซีเมีย 
 ///// ดีเฟอราซีร็อกซ์มีกลไกการออกฤทธิ์อย่างไร? ///// 
ยาดีเฟอราซีร็อกซ์มีกลไกการออกฤทธิ์โดยตัวยาจะเข้าจับธาตุเหล็กที่อยู่ในรูปเฟอรริกไอออน/Ferric ion (Fe3+) จนได้สารประกอบเชิงซ้อน จากนั้นร่างกายจะส่งหรือกำจัดสารเชิงซ้อนดังกล่าวออกไปกับอุจจาระจึงทำให้ปริมาณธาตุเหล็กในร่างกายค่อยๆกลับมาเป็นปกติ 
 ///// ดีเฟอราซีร็อกซ์มีรูปแบบการจัดจำหน่ายอย่างไร? ///// 
ยาดีเฟอราซีร็อกซ์มีรูปแบบการจัดจำหน่ายเป็นยาเม็ดชนิดรับประทาน ขนาด 90, 125, 180, 250, 360 และ 500 มิลลิกรัม/เม็ด 
 ///// ดีเฟอราซีร็อกซ์มีขนาดรับประทานอย่างไร? ///// 
ยาดีเฟอราซีร็อกซ์มีขนาดรับประทานเช่น 
ก.สำหรับภาวะธาตุเหล็กในร่างกายสูงผิดปกติ: 
- ผู้ใหญ่และเด็กอายุ 2 ปีขึ้นไป: เริ่มต้นรับประทาน 20 มิลลิกรัม/น้ำหนักตัว 1 กิโลกรัมวันละครั้ง และแพทย์จะค่อยๆปรับขนาดรับประทานเพิ่มอีก 5 - 10 มิลลิกรัม/น้ำหนักตัว 1 กิโลกรัมทุกๆ 3 - 6 เดือน โดยใช้ผลตรวจสอบปริมาณของธาตุเหล็กในกระแสเลือดมาเป็นแนวทางในการปรับ โดยขนาดรับประทานสูงสุดไม่เกิน 40 มิลลิกรัม/น้ำหนักตัว 1 กิโลกรัม/วัน 
- เด็กอายุต่ำกว่า 2 ปี: ยังไม่มีข้อมูลชัดเจนถึงผลข้างเคียงของยานี้ในเด็กวัยนี้ การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีๆไป 
ข. สำหรับรักษาอาการธาตุเหล็กสูงในโรคธาลัสซีเมีย: 
- ผู้ใหญ่และเด็กอายุ 10 ปีขึ้นไป: เริ่มต้นรับประทาน 10 มิลลิกรัม/น้ำหนักตัว 1 กิโลกรัมวันละครั้ง ขนาดรับประทานสูงสุดไม่เกิน 20 มิลลิกรัม/น้ำหนักตัว 1 กิโลกรัม/วัน 
- เด็กอายุต่ำกว่า10 ปี: ยังไม่มีข้อมูลชัดเจนถึงผลข้างเคียงของยานี้ในเด็กวัยนี้ การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีๆไป 
*อนึ่งสามารถรับประทานยานี้ก่อนหรือพร้อมกับอาหารในปริมาณเล็กน้อยก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาดีเฟอราซีร็อกซ์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาดีเฟอราซีร็อกซ์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาดีเฟอราซีร็อกซ์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาดีเฟอราซีร็อกซ์ให้ตรงเวลา 
 ///// ดีเฟอราซีร็อกซ์มีผลไม่พึงประสงค์อย่างไร? ///// 
ยาดีเฟอราซีร็อกซ์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ปวดท้อง ท้องเสีย วิงเวียน ปวดในหู คลื่นไส้ อาเจียน นอกจากนี้อาจพบอาการตาพร่า การได้ยินเสียงเปลี่ยนแปลงไป อุจจาระมีสีคล้ำ เลือดออกตามเหงือก หรือมีเลือดปนมากับปัสสาวะ/ปัสสาวะเป็นเลือด ปัสสาวะน้อยลง เกิดผื่นคันที่ผิวหนัง ผิวหนังซีด ตัวเหลืองตาเหลือง 
 ///// มีข้อควรระวังการใช้ดีเฟอราซีร็อกซ์อย่างไร? ///// 
มีข้อควรระวังการใช้ยาดีเฟอราซีร็อกซ์เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีค่าการทำงานของไต (Creatinine clearance) น้อยกว่า 40 มิลลิลิตร/ นาที 
- ห้ามใช้ยานี้กับผู้ป่วยโรคเลือดชนิด Myelodysplatic syndrome 
- ห้ามใช้ยานี้กับผู้ป่วยสูงอายุ เด็ก สตรีตั้งครรภ์ และสตรีที่อยู่ในภาวะให้นมบุตรโดยไม่มีคำสั่งจากแพทย์ 
- ห้ามปรับขนาดหรือหยุดรับประทานยานี้โดยมิได้ปรึกษาแพทย์ 
- ห้ามใช้ยานี้กับผู้ป่วยโรคตับโรคไตในระยะที่รุนแรง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่งทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาดีเฟอราซีร็อกซ์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ใน เว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ดีเฟอราซีร็อกซ์มีปฏิกิริยาระหว่างยากับยาตัวอื่นอย่างไร? ///// 
ยาดีเฟอราซีร็อกซ์มีปฏิกิริยาระหว่างยากับยาตัวอื่นเช่น 
- การใช้ยาดีเฟอราซีร็อกซ์ร่วมกับยา Ibuprofen อาจทำให้เกิดแผลในกระเพาะอาหารหรือมีเลือดออกในระบบทางเดินอาหาร กรณีที่จำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาดีเฟอราซีร็อกซ์ร่วมกับยา Amphotericin B อาจก่อให้เกิดปัญหากับไต หากจำเป็น ต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาดีเฟอราซีร็อกซ์ร่วมกับยา Acetaminophen/Paracetamol อาจทำให้ระดับยา Acetaminophen เพิ่มมากขึ้น หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาดีเฟอราซีร็อกซ์อย่างไร? ///// 
ควรเก็บยาดีเฟอราซีร็อกซ์ภายใต้อุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ดีเฟอราซีร็อกซ์มีชื่ออื่นอีกไหม? ผลิตจากบริษัทอะไรบ้าง? ///// 
ยาดีเฟอราซีร็อกซ์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/ppa/deferasirox.html  [2015,Dec12] 
2.	https://en.wikipedia.org/wiki/Deferasirox#Properties_of_deferasirox  [2015,Dec12] 
http://www.mims.com/THAILAND/Home/GatewaySubscription/?generic=Deferasirox [2015,Dec12] 
http://www.mims.com/Thailand/drug/info/Exjade/?type=full#Dosage   [2015,Dec12] 
http://www.drugs.com/drug-interactions/deferasirox-index.html?filter=2  [2015,Dec12]
