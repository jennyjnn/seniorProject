ออเรนโอฟิน (Auranofin)
 ///// บทนำ ///// 
ข้ออักเสบรูมาตอยด์/โรคข้อรูมาตอยด์เป็นโรคข้ออักเสบเรื้อรัง ผู้ป่วยจะเกิดการอักเสบของ ข้อและ/หรือของอวัยวะต่างๆได้ เชื่อว่ามีส่วนเกี่ยวข้องกับระบบภูมิคุ้มกันต้านทานโรคของร่างกายและพันธุกรรม ในระยะเริ่มแรกผู้ป่วยอาจเริ่มต้นจากอาการข้อฝืด/ข้อติดและเกิดการอักเสบตามข้อต่างๆของร่างกายโดยเฉพาะข้อนิ้วมือและข้อมือร่วมกับอาการปวดตามข้อนั้นๆ 
จากที่โรคนี้มีส่วนเกี่ยวข้องกับการตอบสนองของระบบภูมิคุ้มกันฯของร่างกายที่ผิดปกติ การรักษาจึงนิยมใช้ยาที่ปรับระดับการทำงานของระบบภูมิคุ้มกันฯให้ลดลงเพื่อลดการอักเสบในบริเวณต่างๆ เรียกยาในกลุ่มนี้ว่า ดีมาร์ดส (Disease-modifying Antirheumatic Drugs; DMARDs) ร่วม กับการให้ยาเพื่อลดความเจ็บปวด/ยาแก้ปวด 
ยาออเรนโอฟิน (Auranofin) เป็นยาในกลุ่มสารประกอบจำพวกทองคำ มีฤทธิ์ลดการทำ งานของระบบภูมิคุ้มกันฯของร่างกาย จัดเป็นหนึ่งในยาของกลุ่มดีมาร์ดส นิยมใช้ยานี้เมื่อประสบความล้มเหลวจากยาปรับระดับภูมิคุ้มกันฯอื่นๆเช่น ยาในกลุ่มเสตียรอยด์ ยาเมโธเทรกเซต (Me thotrexate) ยาซัลฟาซาลาซีน (Sulfasalazine) และยาเลฟลูโนไมด์ (Leflunomide) เป็นต้น ะ 
การใช้ยานี้ ผู้ป่วยจำเป็นต้องได้รับการตรวจติดตามระดับของเม็ดเลือด (การตรวจซีบีซี)อย่างสม่ำเสมอจึงควรใช้ยานี้อย่างเคร่งครัดตามแพทย์สั่งเท่านั้น 
 ///// ยาออเรนโอฟินมีสรรพคุณอย่างไร? ///// 
ยาออเรนโอฟินมีสรรพคุณ/ข้อบ่งใช้ในการรักษาโรคข้อรูมาตอยด์ (Rheumatoid arthritis) ในผู้ใหญ่ นิยมใช้ยานี้เป็นยาทางเลือกในการรักษาหลังการรักษาด้วยยากดภูมิคุ้มกันฯทางเลือกแรกล้มเหลวเช่น ยาในกลุ่มเสตียรอยด์ (Steroids) ยาอะซาโธโอพรีน (Azathioprine) เป็นต้น นอกจากนี้ยังมีการใช้ยาออเรนโอฟินในการรักษาในโรคนอกเหนือจากที่ระบุไว้ในฉลากยา (Off label uses) ดังต่อไปนี้เช่น 
- โรคเฟลทีส์ซินโดรม (Felty’s Syndrome) ซึ่งเป็นโรคที่พบได้น้อย มีอาการโรคข้อรูมาตอยด์ร่วมกับมีม้ามโตและมีจำนวนเม็ดเลือดขาวลดลง 
- โรคข้ออักเสบสะเก็ดเงิน (Psoriatic Arthritis) เป็นโรคทางผิวหนังที่มีลักษณะของผื่น เหมือนสะเก็ดเงินร่วมกับการอักเสบของข้อส่วนปลาย (Peripheral joints เช่น ข้อนิ้วมือ ข้อนิ้ว เท้า) ร่วมกับข้อกระดูกสันหลัง (Axial joint) และการอักเสบของเอ็นบริเวณที่เกาะกับกระดูก (Enthesis) 
- โรคข้อรูมาตอยด์ชนิดจูวีนีล (Juvenile Rheumatoid Arthritis) เป็นโรคที่เกี่ยวข้องกับ ระบบภูมิคุ้มกันฯของร่างกายซึ่งเกิดการทำลายเนื้อเยื่อของตัวผู้ป่วยเอง โดยจะพบการอักเสบและหนาตัวขึ้นของเซลล์บุผิวข้อ (Synovial Membrane) ทำให้ข้อเกิดการติดขัดในการเคลื่อน ไหว (Stiffness) 
 ///// ยาออเรนโอฟินออกฤทธิ์อย่างไร? ///// 
ยาออเรนโอฟินเป็นสารประกอบจำพวกทองคำ กลไกการออกฤทธิ์ที่แน่ชัดของยานี้ยังไม่เป็นที่ประจักษ์ แต่มีการศึกษาพบว่า ยาออเรนโอฟินมีส่วนเกี่ยวข้องกับการยับยั้งการทำงานของเอนไซม์แคปปาไคเรส (IκB/Inhibitor of kappa B kinase) และเอนไซม์ไธโอรีดอซินรีดักเทส (Thioredoxin reductases) ทั้งสองเป็นเอนไซม์ที่เกี่ยวข้องกับระบบภูมิคุ้มกันฯของร่าง กาย ผลจากการยับยั้งการทำงานของเอนไซม์ทั้งสองชนิด ทำให้เกิดการลดการตอบสนองต่อภูมิคุ้มกันฯของร่างกายและลดการเกิดอนุมูลอิสระในร่างกาย นำไปสู่การลดการอักเสบในส่วนของข้อต่างๆ และฤทธิ์ของยายังช่วยป้องกันการทำลายกระดูกและกระดูกอ่อนจากการอักเสบได้อีกด้วย 
 ///// ยาออเรนโอฟินมีรูปแบบจัดจำหน่ายอย่างไร? ///// 
ยาออเรนโอฟินมีรูปแบบการจัดจำหน่าย/เภสัชภัณฑ์เป็นยาเม็ดหรือยาแคปซูลขนาดความ แรง 3 มิลลิกรัมต่อเม็ดหรือต่อแคปซูล 
 ///// ยาออเรนโอฟินมีขนาดรับประทานอย่างไร? ///// 
ยาออเรนโอฟินมีขนาดยาแนะนำสำหรับการรักษาโรคข้อรูมาตอยด์ในผู้ใหญ่วันละ 6 มิลลิ กรัมโดยอาจแบ่งการบริหารยา/การรับประทานยาวันละ 1 - 2 ครั้ง แพทย์ผู้ทำการรักษาอาจพิจารณาเพิ่มขนาดยาเป็น 9 มิลลิกรัมต่อวันโดยแบ่งให้ 3 เวลา (รับประทานครั้งละ 3 มิลลิกรัม หรือ 1 เม็ดวันละ 3 ครั้ง) หากอาการไม่ดีขึ้นหลังเริ่มต้นการรักษาไปแล้ว 6 เดือน 
เพื่อหลีกเลี่ยงผลข้างเคียงของยาได้แก่ อาการปวดท้อง คลื่นไส้ แนะนำให้รับประทานยานี้หลังอาหาร 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่ สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึก ษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาควรแจ้งแพทย์/พยาบาลและเภสัชกรเช่น 
- ประวัติการแพ้ยา แพ้สารเคมี และแพ้อาหารทุกชนิด 
- ประวัติการใช้ยาทั้งยาที่ซื้อทานเองและยาที่แพทย์สั่งจ่าย วิตามิน ผลิตภัณฑ์เสริมอา หาร สมุนไพร โดยเฉพาะการใช้ยาอื่นเพื่อการรักษาอาการข้ออักเสบ การใช้ยาฟีไนทอยด์ (Phenytoid) และยาเพนิซีลลาไมน์ (Penicillamine, ยารักษาพิษจากทองแดง) 
- ประวัติโรคหัวใจ โรคตับ โรคไต โรคเบาหวาน โรคเลือด โรคลำไส้อักเสบเรื้อรัง (Inflam matory Bowel Disease) การขึ้นผื่น โรคผื่นภูมิแพ้ผิวหนัง (Eczema) โรคลูปัส อีริทีมาโตซัส (Systemic Lupus Erythematosus; SLE ซึ่งเป็นโรคเกี่ยวกับระบบภูมิคุ้มกันฯของร่าง กายทำงานผิดปกติโดยทำการต่อต้านทำลายเซลล์ของร่างกายเอง) โรคเกี่ยวข้องกับการทำงานผิดปกติของไขกระดูก และประวัติการรักษาโรคโดยใช้รังสีรักษา 
- แจ้งให้แพทย์ทราบหากคุณตั้งครรภ์ วางแผนที่จะตั้งครรภ์ หรือกำลังให้นมบุตร 
 ///// หากลืมรับประทานยาควรทำอย่างไร? ///// 
หากลืมรับประทานยาออเรนโอฟินให้รับประทานโดยทันทีที่นึกขึ้นได้ หากใกล้เวลาการรับ ประทานยาในมื้อถัดไปให้ข้ามมื้อยานั้นไป และรับประทานยาตามมื้อยาถัดไปตามปกติโดยไม่ต้อง เพิ่มขนาดยาเป็น 2 เท่า 
 ///// ยาออเรนโอฟินมีผลไม่พึงประสงค์ไหม? ///// 
ยาออโรนโอฟินอาจก่อให้เกิดผลไม่พึงประสงค์ (ผลข้างเคียง/อาการไม่พึงประสงค์) บางประการเช่น ปวดท้อง รู้สึกไม่สบายในช่องท้อง คลื่นไส้ อาเจียน การรับรสอาหารเปลี่ยนไป มีลม ในกระเพาะอาหารมากขึ้น/มีแก๊สในกระเพาะอาหาร ผมร่วง ท้องเสีย หากอาการเหล่านี้เกิดขึ้นและมีแนวโน้มว่าอาการแย่ลงหรือไม่ทุเลา แจ้งให้แพทย์ผู้รักษาทราบ พบแพทย์/ไปโรงพยา บาลก่อนนัด 
หากรับประทานยาออเรนโอฟินแล้วเกิดอาการแพ้ยาเช่น ผื่นคัน อาการบวมของริมฝีปาก เปลือกตา/หนังตา ใบหน้า หรือหายใจไม่สะดวก/หายใจลำบาก หรืออาการข้างเคียงที่มีความรุนแรงเช่น อุจจาระเป็นเลือด ปัสสาวะเป็นเลือด หรืออุจจาระมีสีดำและเหนียว ผิวหนังมีห้อเลือด เกิดมากและ/หรือที่ขยายตัวกว้างขึ้นเรื่อยๆ มีอาการติดเชื้อบ่อยเช่น เจ็บคอ มีแผลในปาก มีไข้ หนาวสั่น มีการไหลของเลือดที่ผิดปกติ (เลือดออกมากผิดปกติหรือเลือดออกง่ายผิดปกติ) มีอา การเหนื่อยล้าอย่างรุนแรง ให้พบแพทย์/ไปโรงพยาบาลโดยทันที/ฉุกเฉิน 
 ///// ยาออเรนโอฟินมีปฏิกิริยากับยาตัวอื่นไหม? ///// 
ยาออเรนโอฟินมีปฏิกิริยาระหว่างยากับยาตัวอื่นดังต่อไปนี้เช่น 
- การใช้ยานี้ร่วมกับยากดการทำงาน/การสร้างเม็ดเลือดของไขกระดูกจะทำให้เกิดพิษต่อไขกระดูกได้เช่น การใช้ร่วมกับยารักษามะเร็ง/ยาเคมีบำบัด (Antineoplastics) การใช้ยานี้ร่วมกับรังสีรักษาและยากดภูมิคุ้มกันฯเช่น ยาอะซาไธโอพรีน (Azathioprine) ยากลุ่มเสตียรอยด์ ในขนาดยาที่สูง 
- ยาเพนิซีลลาไมน์ (Penicillamine) การใช้ยาสองชนิดนี้ร่วมกันทำให้ผลข้างเคียงของยาออเรนโอฟินต่อระบบเลือด/ระบบโลหิตวิทยาสูงขึ้นเช่น ความเสี่ยงการเกิดภาวะเลือดจาง/ภาวะซีด เม็ดเลือดหรือเกล็ดเลือดต่ำลงมากขึ้น จึงควรหลีกเลี่ยงการให้ยาสองชนิดนี้ร่วมกัน 
- ยาฟีไนทอยน์ (Phenytoin) ซึ่งเป็นยาต้านชัก/ยากันชัก เนื่องจากยาออเรนโอฟินอาจ จะทำให้ระดับยาฟีไนทอยด์ในกระแสเลือดเพิ่มขึ้น อาจส่งผลให้เกิดพิษจากยาฟีไนทอยด์ ผู้ป่วย ที่ใช้ยาสองชนิดนี้ร่วมกันควรได้รับการตรวจจัดระดับยาฟีไนทอยด์เป็นระยะๆตามแพทย์ผู้รักษาแนะนำ 
 ///// มีข้อควรระวังในการใช้ยาออเรนโอฟินอย่างไร? ///// 
มีข้อควรระวังในการใช้ยาออเรนโอฟินเช่น 
- ไม่ใช้ยานี้ในผู้ป่วยที่แพ้ยาหรือแพ้ส่วนประกอบของยานี้ 
- หลีกเลี่ยงการใช้ยาออเรนโอฟินขณะตั้งครรภ์หรือให้นมบุตร รวมไปถึงไม่ควรตั้ง ครรภ์ภายหลังหยุดยาไปแล้วน้อยกว่า 6 เดือน เนื่องจากยานี้อยู่ในร่างกายได้เป็นเวลานาน 
- การรักษาด้วยยานี้ใช้ระยะเวลาในการออกฤทธิ์และเห็นผลการรักษาในช่วง 3 - 6 เดือน ไม่ได้เห็นผลโดยทันทีหลังรับประทานยา ผู้ป่วยจึงควรรับประทานยานี้อย่างต่อเนื่องตามแพทย์สั่ง 
- ไม่แนะนำให้ใช้ยานี้ในเด็กเนื่องจากไม่มีผลการศึกษาด้านความปลอดภัยและประ สิทธิผลจากการใช้ยานี้ 
- หลีกเลี่ยงการดื่มเครื่องดื่มที่มีส่วนผสมของแอลกอฮอล์ทุกชนิดเมื่อใช้ยานี้เพราะจะเพิ่มผลข้างเคียงจากยานี้ให้สูงขึ้น 
- หลีกเลี่ยงการถูกแสงแดดโดยตรงเป็นระยะเวลานานๆเนื่องจากยาออเรนโอฟินอาจ ส่งให้ผิวหนังมีความไวต่อแสงแดดมากกว่าปกติ หากมีความจำเป็นต้องออกแดดนานให้ทาผลิต ภัณฑ์กันแดดก่อนออกแดดทุกครั้งขณะใช้ยานี้ 
- หากต้องทำการตรวจวัณโรคโดยวิธีทดสอบทูเบอร์คูลิน (Tuberculin Test) ให้แจ้งผู้ทำการตรวจว่ากำลังใช้ยานี้อยู่เพราะอาจทำให้ผลตรวจผิดพลาดได้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมถึงยาออเรนโอฟินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ควรเก็บรักษายาออเรนโอฟินอย่างไร? ///// 
ควรเก็บรักษายาออเรนโอฟินดังนี้เช่น 
- เก็บในภาชนะบรรจุหรือบรรจุภัณฑ์ดั้งเดิมของผู้ผลิต 
- เก็บในอุณหภูมิห้องปกติ ควรหลีกเลี่ยงที่อับชื้นเช่น บริเวณใกล้ห้องน้ำ ห้องครัว หรือบริเวณที่มีแสงแดดส่องถึงโดยตรง 
- เก็บให้พ้นมือเด็กและสัตว์เลี้ยง 
 ///// ยาออเรนโอฟินมีชื่ออื่นอีกไหม? ผลิตจากบริษัทอะไรบ้าง? ///// 
ยาออเรนโอฟินมียาชื่อการค้าอื่นและบริษัทผู้ผลิตดังต่อไปนี้เช่น 
 ///// บรรณานุกรม ///// 
เว็บไซต์คณะกรรมการอาหารและยา ส่วนสืบค้นผลิตภัณฑ์ข้อมูลยา  เข้าถึงได้จาก  http://wwwapp1.fda.moph.go.th/consumer/conframe.asp [2015,July25] 
Drug Link Card. Auranodin (Ridura). http://davisplus.fadavis.com/3976/meddeck/pdf/auranofin.pdf [2015,July25] 
MIMS Online Singapore  http://mims.com/SINGAPORE/Home/GatewaySubscription/?generic=Auranofin [2015,July25] 
William C. Shiel Jr., MD, FACP, FACR. Felty's Syndrome. http://www.medicinenet.com/feltys_syndrome/article.html[2015,July25] 
กัลยกร เชาวว์วิศิษฐ. โรคข้ออักเสบสะเก็ดเงิน. สมาคมรูมาติสซั่มแห่งประเทศไทย. 
มานิตย์ วัชร์ชัยนันท์. Juvenile Arthritis 1.  [Online] Accessed by http://vatchainan2.blogspot.sg/2012/09/juvenile-arthritis-1.html[2015,July25] 
ปารวี สุวรรณาลัย. ข้ออักเสบรูมาตอยด์. คณะแพทยศาสตร์โรงพยาบาลรามาธิบดี มหาวิทยาลัยมหิดล. [2015,July25]
