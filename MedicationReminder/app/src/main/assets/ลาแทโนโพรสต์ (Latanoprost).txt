ลาแทโนโพรสต์ (Latanoprost)
 ///// บทนำ ///// 
ยาลาแทโนโพรสต์ (Latanoprost) เป็นสารประกอบที่มีโครงสร้างทางเคมีคล้ายคลึงกับสารโพรสตาแกลนดิน (Prostaglandin analog) ทางคลินิกนำมาใช้เป็นยาหยอดตาเพื่อบำบัดโรคต้อหิน และช่วยลดความดันภายในลูกตา  เมื่อหยอดตาด้วยยาลาแทโนโพรสต์  ตัวยาจะถูกดูดซึมเข้าสู่กระจกตาและกระแสเลือด โดยใช้เวลาประมาณ 2 ชั่วโมง จึงจะมีระดับยาสูงสุดในกระแสเลือด  ระยะเวลาของการออกฤทธิ์ของยานี้จะอยู่นานประมาณ 24 ชั่วโมง หรือน้อยกว่าเล็กน้อย  ตับจะเป็นอวัยวะที่คอยทำลายยานี้อย่างต่อเนื่อง และยานี้จะถูกกำจัดทิ้งไปกับปัสสาวะ 
แพทย์จะสั่งให้ใช้ยาลาแทโนโพรสต์เพียงวันละ 1 ครั้งก่อนนอน ขนาดความเข้มข้นของสูตรตำรับยานี้ที่พบเห็นการใช้ในประเทศไทยคือ 0.005% บางสูตรตำรับยายังมีการนำเอาตัวยา Timolol มาผสมร่วมด้วย ทั้งนี้เพื่อช่วยเพิ่มประสิทธิภาพของการรักษา 
องค์การอนามัยโลกได้ระบุให้ยาลาแทโนโพรสต์เป็นยาจำเป็นขั้นพื้นฐานสำหรับสถานพยาบาลที่ควรมีสำรองไว้ให้บริการกับประชาชน คณะกรรมการอาหารและยาของไทยได้กำหนดให้สูตรตำรับยาหยอดตาลาแทโนโพรสต์เป็นยาอันตรายชนิดสำหรับใช้ภายนอก 
ยาลาแทโนโพรสต์ สามารถทำให้ขนตาของผู้ใช้มีสีเข้มดำ หนาตัว และงอกเร็วขึ้น สำหรับผู้ที่สวมคอนแทคเลนส์ จะต้องถอดคอนแทคเลนส์ออกก่อนหยอดยานี้เสมอ 
นอกจากนี้ ยังมีผู้ป่วยบางกลุ่มที่จัดเป็นกลุ่มเสี่ยงที่จะเกิดผลข้างเคียงจากยาลาแทโนโพรสต์ จึงควรหลีกเลี่ยงการใช้ยานี้  เช่น 
- สตรีตั้งครรภ์ และสตรีที่อยู่ในภาวะให้นมบุตร 
- ผู้ที่เพิ่งรับการผ่าตัดตามาใหม่ๆ รวมถึงผู้ที่มีบาดแผลในตา หรือขณะนั้นผู้ป่วยมีอาการตาบวม หรือมีตาอักเสบด้วยติดเชื้อเริม 
ยาลาแทโนโพรสต์เป็นยาหยอดตา จึงห้ามนำมารับประทาน หรือหยอดจมูกโดยเด็ดขาด  ก่อนและหลังใช้ยานี้ต้องล้างมือเพื่อความสะอาดทุกครั้งเพื่อเป็นการป้องกันการปนเปื้อนสิ่งสกปรกให้กับตัวยา  การหยอดยาต้องมิให้ปลายขวด/หลอด (Applicator) สัมผัสกับนิ้ว หรือแม้แต่กับเปลือกตา/หนังตาของผู้ป่วย 
หากผู้ป่วยมีการใช้ยาหยอดตาชนิดอื่นๆอยู่ก่อนแล้ว ต้องแจ้งให้แพทย์ พยาบาล เภสัชกร ทราบเพื่อจะได้ปรับวิธีการใช้ยาดังกล่าวร่วมกัน 
หลังการใช้ยาลาแทโนโพรสต์แล้ว หากพบว่าอาการไม่ดีขึ้น ควรต้องกลับมาพบแพทย์/มาโรงพยาบาล เพื่อให้แพทย์ตรวจสอบและคัดกรองอาการอีกครั้ง  ไม่ควรหยุดการรักษาเอง 
ข้อคำนึงที่สำคัญสำหรับผู้บริโภค/ผู้ใช้ยาลาแทโนโพรสต์  คือ  ต้องปฏิบัติตามคำแนะนำของแพทย์ พยาบาล เภสัชกร อย่างเคร่งครัด  ห้ามมิให้ปรับขนาดการใช้ยานี้ด้วยตนเอง และควรมาพบแพทย์/มาโรงพยาบาลตามนัดหมายทุกครั้งเสมอ เพื่อให้แพทย์ประเมินความก้าวหน้าของการรักษาได้อย่างเหมาะสม และเป็นประโยชน์ต่อผู้ป่วยมากที่สุด 
 ///// ลาแทโนโพรสต์มีสรรพคุณ(คุณสมบัติ)อย่างไร? ///// 
ยาลาแทโนโพรสต์มีสรรพคุณ/ข้อบ่งใช้ เช่น 
- รักษาอาการโรคต้อหิน (Open angle glaucoma) 
- ช่วยลดความดันของลูกตา 
 ///// ลาแทโนโพรสต์มีกลไกการออกฤทธิ์อย่างไร? ///// 
ยาลาแทโนโพรสต์ เป็นยาที่มีโครงสร้างเลียนแบบสารโพรสตาแกลนดิน (Prostaglandin) ที่มีกลไกการออกฤทธิ์ สามารถลดความดันของลูกตาลงได้ โดยทำให้ของเหลว/สารน้ำในลูกตามีการไหลเวียนออกจากลูกตาได้สะดวกมากยิ่งขึ้น  ด้วยกลไกนี้ จึงทำให้ความดันในลูกตาลดลง และเป็นผลให้เกิดฤทธิ์ของการรักษาตามสรรพคุณ 
 ///// ลาแทโนโพรสต์มีรูปแบบการจัดจำหน่ายอย่างไร? ///// 
ยาลาแทโนโพรสต์มีรูปแบบการจัดจำหน่าย เช่น 
- ยาหยอดตา ขนาดความเข้มข้น 0.005% 
- ยาหยอดตา ที่ผสมร่วมกับยาอื่น เช่น  Latanoprost 50 ไมโครกรัม  +  Timolol maleate 6.8 มิลลิกรัม / มิลลิลิตร 
 ///// ลาแทโนโพรสต์มีขนาดการบริหารยาอย่างไร? ///// 
ยาลาแทโนโพรสต์ มีขนาดการบริหารยา/ใช้ยา เช่น 
- ผู้ใหญ่: หยอดยา 1 หยด ในตาข้างที่เป็นต้อหิน หรือข้างมีความดันของลูกตาสูง  วันละ 1ครั้ง ก่อนนอน 
- เด็ก: การใช้ยานี้ในเด็ก ต้องเป็นไปตามดุลยพินิจของแพทย์ผู้รักษาเท่านั้น 
*อนึ่ง: 
- การเลือกใช้ยาขนาด 0.005% หรือเลือกใช้สูตรตำรับที่มียาTimolol อยู่ด้วย ให้เป็นไปตามความเห็นของแพทย์ผู้รักษา 
- ห้ามปรับขนาดการใช้ยานี้ด้วยตนเอง 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาลาแทโนโพรสต์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาลาแทโนโพรสต์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตรเพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมหยอดตาควรทำอย่างไร? ///// 
หากลืมหยอดตาด้วยยาลาแทโนโพรสต์ สามารถหยอดตาเมื่อนึกขึ้นได้  ถ้าเวลาใกล้เคียงกับการหยอดตาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ดี เพื่อประสิทธิผลของการรักษา ควรหยอดยาลาแทโนโพรสต์ ตรงเวลา 
 ///// ลาแทโนโพรสต์มีผลไม่พึงประสงค์อย่างไร? ///// 
ยาไบมาโตโพรสต์อาจก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อตา: เช่น เกิดอาการ คัน  แสบ ตา  ขนตางอกยาวเร็วหนาตัว และมีสีดำมากขึ้น  ระคายเคืองบริเวณตา  ม่านตามีสีเข้มขึ้น  ตาพร่า  มีการบวมของจอตา 
- ผลต่อผิวหนัง:  เช่น สีผิวบริเวณหนังตาเปลี่ยนไป  มีผื่นคันบริเวณหนังตา 
- ผลต่อระบบทางเดินหายใจ:  เช่น อาการหอบหืด  เกิดการติดเชื้อทางเดินหายใจส่วนบน  หลอดลมอักเสบ หายใจลำบาก 
- ผลต่อระบบประสาท:  เช่น  ปวดศีรษะ  และวิงเวียน 
- ผลต่อตับ:  เช่น  อาจพบว่าตับมีการทำงานผิดปกติ/ตับอักเสบ 
- ผลต่อระบบหัวใจและหลอดเลือด: เช่น  เจ็บหน้าอก  ชีพจร /หัวใจเต้นผิดจังหวะ 
- ผลต่อระบบทางเดินปัสสาวะ:  เช่น ติดเชื้อระบบทางเดินปัสสาวะ 
- ผลต่อกล้ามเนื้อ: เช่น  ปวดข้อ  ปวดกล้ามเนื้อ 
 ///// มีข้อควรระวังการใช้ลาแทโนโพรสต์อย่างไร? ///// 
มีข้อควรระวังการใช้ยาลาแทโนโพรสต์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามใส่คอนแทคเลนส์ขณะที่ใช้ยานี้หยอดตา 
- ห้ามใช้ยาที่เปลี่ยนสภาพไปจากเดิม เช่น สีเปลี่ยนไป  ตัวยาขุ่น หรือตกตะกอน 
- ห้ามปรับปริมาณการใช้ยานี้ด้วยตนเองโดยมิได้มีคำสั่งจากแพทย์ 
- หยุดการใช้ยานี้ทันทีหากพบอาการแพ้ยาเกิดขึ้น เช่น  มีอาการอึดอัดหายใจไม่ออก/หายใจลำบาก ใบหน้าบวม  หรือมีผื่นคันขึ้นเต็มตัว  กรณีที่พบอาการแพ้ยา ต้องรีบนำตัวผู้ป่วยส่งโรงพยาบาลทันที/ฉุกเฉิน 
- มาพบจักษุแพทย์/มาโรงพยาบาลตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาลาแทโนโพรสต์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ลาแทโนโพรสต์มีปฏิกิริยาระหว่างยากับยาตัวอื่นอย่างไร? ///// 
ยาลาแทโนโพรสต์มีปฏิกิริยาระหว่างยากับยาตัวอื่น เช่น 
- การใช้ยาลาแทโนโพรสต์ร่วมกับยาหยอดตา Bimatoprost (ยารักษาต้อหิน) อาจทำให้ความดันของตาเพิ่มสูงขึ้น  หากมีความจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาลาแทโนโพรสต์อย่างไร? ///// 
ควรเก็บรักษาลาแทโนโพรสต์ ดังนี้ เช่น ยาลาแทโนโพรสต์ ที่ยังไม่ได้เปิดขวดใช้ ให้เก็บในช่วงอุณหภูมิ 2 – 8 องศาเซลเซียส (Celsius)  ยานี้ที่เปิดขวดใช้แล้วให้เก็บในช่วงอุณหภูมิที่ต่ำกว่า 25 องศาเซลเซียส   โดยยาที่เปิดใช้แล้วนี้จะมีอายุเหลือสำหรับการใช้เพียง 4 - 6 สัปดาห์หลังเปิดขวดยา 
นอกจากนั้นคือ ห้ามเก็บยานี้ในช่องแช่แข็งตู้เย็น  เก็บยาในภาชนะที่ปิดมิดชิด พ้นแสงสว่าง/แสงแดด  ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ลาแทโนโพรสต์มีชื่ออื่นอีกไหม? ผลิตจากบริษัทอะไรบ้าง? ///// 
ยาลาแทโนโพรสต์ ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://www.mims.com/thailand/drug/search?q=latanoprost [2016,Aug27] 
https://en.wikipedia.org/wiki/Latanoprost  [2016,Aug27] 
https://www.drugs.com/cdi/latanoprost-drops.html  [2016,Aug27] 
https://www.drugs.com/sfx/latanoprost-ophthalmic-side-effects.html  [2016,Aug27] 
http://www.mims.com/thailand/drug/info/xaprost/?type=brief  [2016,Aug27]
