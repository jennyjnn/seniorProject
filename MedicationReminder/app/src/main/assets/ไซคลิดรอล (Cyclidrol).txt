ไซคลิดรอล (Cyclidrol)
 ///// บทนำ ///// 
ยาไซคลิดรอล(Cyclidrol) หรือในเยอรมันเรียกว่า ซอบรีรอล(Sobrerol) เป็นยาละลายเสมหะ  ช่วยบรรเทาอาการไอ/ยาแก้ไอ  มีหลายกรณีที่แพทย์ใช้ยานี้ร่วมรักษาโรคระบบทางเดินหายใจ ไม่ว่าจะเป็นหลอดลมอักเสบทั้งชนิดเรื้อรังหรือเฉียบพลัน  ไซนัสอักเสบ  ปอดบวมที่มีอาการหอบหืดร่วมด้วย  ถุงลมโป่งพอง  ตลอดจนกระทั่งใช้ลดเสมหะให้กับผู้ป่วยก่อนและหลังการผ่าตัด  ทั้งนี้แพทย์มักจะใช้ยาปฏิชีวนะเป็นตัวหลักโดยมียาไซคลิดรอลเป็นตัวเสริมฤทธิ์และสนับสนุนการรักษา 
รูปแบบเภสัชภัณฑ์ของยาไซคลิดรอลเป็นยาชนิดรับประทาน ตัวยามีการดูดซึมได้อย่างรวดเร็วจากระบบทางเดินอาหาร  ตัวยาในกระแสเลือดจะถูกขับออกจากร่างกายโดยผ่านไปกับปัสสาวะ  ดังนั้นผู้ป่วยที่เป็นโรคไตโดยเฉพาะอย่างยิ่งไตล้มเหลว จะะต้องระวังการใช้ยาไซคลิดรอลเป็นอย่างมาก 
ยาไซคลิดรอลจัดเป็นยาอันตรายและมีจำหน่ายตามร้านขายยาโดยใช้ชื่อการค้าว่า “Mucoflux”  คนไทยที่อาศัยอยู่ต่างประเทศอาจมีความสับสนกับ ยาชื่อการค้านี้ กล่าวคือ 
- ในประเทศไทย  มาเลเซีย  สิงคโปร์  ฮ่องกง  ฮอนดูรัส  กัวเตมาลา  โดมินิกัน
และเอลซาลวาดอ  Mucoflux จะใช้ตัวยาสำคัญคือ Cyclidrol จึงอาจเขียนในฉลากยาว่า Mucoflux/Cylidrol 
- ในบราซิล Mucoflux ใช้ตัวยาสำคัญคือ Carbocisteine จึงอาจเขียนในฉลากยาว่า Mucoflux/ Carbocisteine 
- ในเม็กซิโก Mucoflux ใช้ตัวยาสำคัญคือ Albuterol  จึงอาจเขียนในฉลากยาว่าMucoflux/ Albuterol 
นอกจากนี้ยังมีสูตรตำรับผสมระหว่างยาไซคลิดรอลกับยาชนิดอื่น อย่างเช่น กับยา Paracetamol 
ทั้งนี้ การใช้ยาต่างๆที่รวมถึงยาไซคลิดรอลตามคำสั่งแพทย์ จะช่วยให้ผู้ป่วยได้รับตัวยาที่ปลอดภัยและเหมาะสมต่ออาการโรคของตนเอง   ซึ่งผู้บริโภค/ผู้ป่วยสามารถขอคำแนะนำการใช้ยาไซคลิดรอลได้จาก แพทย์ และจากเภสัชกรประจำร้านขายยาทั่วไป 
 
 ///// ไซคลิดรอลมีสรรพคุณ(คุณสมบัติ)อย่างไร? ///// 
ยาไซคลิดรอลมีสรรพคุณ/ข้อบ่งใช้ เช่น 
- ใช้เป็นยาละลายเสมหะ  ลดอาการไอ/ยาแก้ไอ 
- ใช้เป็นยาร่วมในการรักษาโรคระบบทางเดินหายใจหลายชนิด เช่น หลอดลมอักเสบ  ไซนัสอักเสบ  ถุงลมโป่งพอง  ปอดบวม  คออักเสบ ตลอดจนกระทั่งวัณโรค 
 ///// ไซคลิดรอลมีกลไกการออกฤทธิ์อย่างไร? ///// 
ยาไซคลิดรอลเป็นยามีกลไกการออกฤทธิ์ที่ช่วยทำให้เสมหะถูกขับออกจากหลอดลมได้ง่ายขึ้น(เป็นยาละลายเสมหะ) ส่งผลให้ภายในหลอดลมมีช่องว่างให้อากาศไหลเวียนเข้า-ออกได้สะดวก จึงเป็นเหตุผลลดอาการไอจากเสมหะเป็นเหตุ 
 
 ///// ไซคลิดรอลมีรูปแบบการจัดจำหน่ายอย่างไร? ///// 
ยาไซคลิดรอลมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วย Cyclidrol ขนาด 100 มิลลิกรัม/แคปซูล 
- ยาน้ำเชื่อมชนิดรับประทาน ที่ประกอบด้วย Cyclidrol ขนาด 80 มิลลิกรัม/ 10 มิลลิลิตร 
 ///// ไซคลิดรอลมีขนาดรับประทานอย่างไร? ///// 
ยาไซคลิดรอลมีขนาดรับประทาน เช่น 
- ผู้ใหญ่:	รับประทานยาครั้งละ 200 มิลลิกรัม วันละ 2 ครั้ง เช้า-เย็น เป็นเวลา 2 สัปดาห์		ขึ้นไปหรือเป็นไปตามคำสั่งแพทย์ 
- เด็กอายุมากกว่า 6 ปีขึ้นไป: รับประทานยาครั้งละ 80 มิลลิกรัม วันละ 2 ครั้ง เช้า-เย็น 
- เด็กอายุตั้งแต่6ปีลงมา: การใช้ยานี้และขนาดยาขึ้นกับดุลพินิจของแพทย์เป็นกรณีๆไป 
อนึ่ง: 
- สามารถรับประทานยานี้ก่อนหรือหลังอาหารก็ได้ 
- เคยมีรายงานจากผู้ที่ใช้ยานี้พบว่า หลังรับประทานยา 1–2 วัน อาการไอ		  จากเสมหะดีขึ้นก็สามารถหยุดใช้ยาชนิดนี้ได้ทันที  ผู้ป่วยสามารถสอบถาม	 จากแพทย์ว่าถ้าอาการไอทุเลาเป็นปกติ สามารถหยุดใช้ยานี้ได้เลยหรือไม่ 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาไซคลิดรอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาไซคลิดรอลอาจ
ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาไซคลิดรอลสามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  
ให้รับประทานยาที่ขนาดปกติ 
 
 ///// ไซคลิดรอลมีผลไม่พึงประสงค์อย่างไร? ///// 
สำหรับผลไม่พึงประสงค์จากยา(ผลข้างเคียง/อาการข้างเคียง)ของยาไซคลิดรอลอาจพบได้บ้างเล็กน้อย เช่น มีความรู้สึกปวดท้องหลังรับประทานยานี้  อาจพบผื่นคันตามผิวหนังได้บ้าง 
 
 ///// มีข้อควรระวังการใช้ไซคลิดรอลอย่างไร? ///// 
มีข้อควรระวังการใช้ไซคลิดรอล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคไตล้มเหลว 
- ห้ามปรับขนาดรับประทานด้วยตนเอง 
- ห้ามรับประทานยานี้นานเกินจากคำสั่งแพทย์ 
- การใช้ยานี้กับ สตรีมีครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันที	  แล้วรีบนำผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไซคลิดรอลด้วย) ยาแผนโบราณ   อาหารเสริม    ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไซคลิดรอลมีปฏิกิริยาระหว่างยากับยาตัวอื่นอย่างไร? ///// 
จากสถิติทางการแพทย์ ยังไม่พบยาอื่นๆที่สามารถก่อให้เกิดภาวะยาตีกัน/ปฏิกิริยาระหว่างยากับยาไซคลิดรอล 
 
 ///// ควรเก็บรักษาไซคลิดรอลอย่างไร? ///// 
ควรเก็บยาไซคลิดรอล ภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น 
เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// ไซคลิดรอลมีชื่ออื่นอีกไหม? ผลิตจากบริษัทอะไรบ้าง? ///// 
ยาไซคลิดรอล มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.mims.com/hongkong/drug/info/mucoflux?type=full  [2018,March24] 
https://www.mims.com/thailand/drug/info/cyclidrol?mtype=generic  [2018,March24] 
https://www.drugs.com/international/sobrerol.html  [2018,March24] 
https://www.wdrugs.com/?s=sobrerol  [2018,March24]
