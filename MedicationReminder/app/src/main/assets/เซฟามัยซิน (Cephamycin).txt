เซฟามัยซิน (Cephamycin)
 ///// บทนำ ///// 
ยาเซฟามัยซิน (Cephamycin) เป็นยาปฏิชีวนะในยากลุ่มเบต้า-แลคแทม(Beta lactam)ที่มีโครงสร้างโมเลกุลคล้ายกับยาเซฟาโลสปอริน (Cephalosporin) แต่มีความแตกต่างกันตรงที่โครงสร้างของยาเซฟามัยซินจะมีหมู่สารเมทอกซี(-OCH3)เป็นส่วนประกอบอยู้ด้วย  กลุ่มยาเซฟามัยซินผลิตได้จากแบคทีเรีย แอคติโนแบคทีเรีย(Actinobacteria)ซึ่งมีลักษณะใกล้เคียงกับเชื้อรา   โดยยาเซฟามัยซินสามารถใช้ต่อต้านแบคทีเรียที่ดื้อต่อยาเพนิซิลลิน(Penicillin) โดยแบคทีเรียดังกล่าวจะมีเอนไซม์ ชื่อ เบต้า-แลคแทมเมส(Beta-lactamases) ที่คอยทำลายโครงสร้างของยาเบต้า-แลคแทม  จากโครงสร้างและคุณสมบัติดังกล่าว นักวิทยาศาสตร์ได้กำหนดให้อนุพันธ์ยาเซฟามัยซิน มีคุณสมบัติใกล้เคียงกับยาเซฟาโลสปอรินรุ่นที่ 2 มากที่สุด โดยสามารถต่อต้านแบคทีเรียที่ก่อโรคดังนี้ เช่น Streptococcus,  E.Coli,  Salmonella,   Proteus vulgaris, Flavobacterium,   Klebsiella,   Enterococci,  Listeria monocytogenes, Enterobacter,   และ Bacteroides 
อย่างไรก็ตาม ทางคลินิกพบว่ายาเซฟามัยซินมีประสิทธิภาพต่อต้านแบคทีเรียแกรมบวกกลุ่มคอกไค(Gram-positive cocci)ได้น้อยกว่ายาเซฟาโลสปอรินรุ่นที่ 1  ปัจจุบันเราสามารถพบเห็นการใช้ยาเซฟามัยซิน ดังนี้ 
1 Cefoxitin:  มีฤทธิ์ต่อต้านการเจริญเติบโตของแบคทีเรียทั้งชนิดแกรมลบและแกรมบวก (Gram-negative and Gram-positive) รวมถึงกลุ่มแอนแอโรบ(Anaerobes)  ซึ่งเป็น 
สาเหตุของโรคติดเชื้อที่อวัยวะต่างๆของร่างกาย เช่น  ผิวหนัง  กระดูก  ระบบทางเดิน
หายใจ และระบบทางเดินปัสสาวะ  โดยมีกลไกออกฤทธิ์ที่ผนังเซลล์ของแบคทีเรีย โดย  
รูปแบบของยาแผนปัจจุบันจะเป็นยาฉีดชนิดผง และมีจำหน่ายในประเทศไทย 
2 Cefotetan:  มีฤทธิ์ต่อต้านการเจริญเติบโตของแบคทีเรียทั้งชนิดแกรมลบและแกรมบวก(Gram-negative and Gram-positive) รวมถึงกลุ่มแอนแอโรบ(Anaerobes) 
ซึ่งเป็นสาเหตุของโรคติดเชื้อที่ ผิวหนัง  กระดูก  ไต  ระบบทางเดินหายใจ และ
ระบบทางเดินปัสสาวะรวม ถึงใช้เป็นยาป้องกันการติดเชื้อแบคทีเรียในระหว่างการผ่าตัด   
ในต่างประเทศจะรู้จักยานี้ภายใต้ชื่อการค้าว่า Cefotan 
3  Cefmetazole : มีการออกฤทธิ์ต่อต้านแบคทีเรียได้ทั้งชนิดแกรมบวกและแกรมลบ 
 แอนแอโรบิคแบคทีเรีย  รวมถึงกลุ่มแบคทีเรียที่ดื้อต่อยาเซฟาโลสปอรินรุ่นที่1  
 สามารถพบเห็นยานี้ภายใต้ชื่อการค้าว่า Zefazone 
ยาเซฟามัยซิน จัดเป็นกลุ่มยาอันตราย  การใช้ยากลุ่มนี้ได้อย่างเหมาะสมกับผู้ป่วย จึงต้องเป็นหน้าที่ของแพทย์แต่ผู้เดียว  ซึ่งหากผู้ป่วยมีข้อสงสัยเพิ่มเติม สามารถสอบถามข้อมูลการใช้ยานี้ได้จากแพทย์ที่ทำการรักษาหรือจากเภสัชกรได้ทั่วไป 
อนึ่ง  Cephamycin มีแยก subgroup เป็น Cephamycin A ,  Cephamycin B, และ Cephamycin C แต่ที่โดดเด่นและสามารถนำมาใช้เป็นยา จะเป็น Cephamycin C ซึ่งประกอบด้วยยา Cefoxitin,   Cefotetan,  และ Cefmetazole  ดังนั้นโดยทั่วไป เมื่อกล่าวถึงยา Cephamycin จึงหมายถึงยา Cephamycin C 
 
 ///// เซฟามัยซินมีสรรพคุณ(คุณสมบัติ)อย่างไร? ///// 
ยาเซฟามัยซินมีสรรพคุณ/ข้อบ่งใช้ เช่น 
- ใช้ระหว่างการผ่าท้องคลอดบุตร (Cesarean section) 
- รักษาอาการถุงน้ำดีอักเสบ (Cholecystitis) 
- รักษาการติดเชื้อของช่องท้อง (Intraabdominal infection) 
- รักษาการติดเชื้อที่ข้อและกระดูกอักเสบ (Joint infection, Osteomyelitis) 
- รักษาการอักเสบของอุ้งเชิงกราน (Pelvic inflammatory disease) 
- รักษาโรคปอดบวม (Pneumonia) 
- รักษากรวยไตอักเสบ (Pyelonephritis) 
- รักษาการติดเชื้อของผิวหนัง (Skin or soft tissue infection) 
- รักษาโรคติดเชื้อระบบเดินปัสสาวะ (Urinary tract infection) 
- ใช้ป้องกันการติดเชื้อระหว่างทำหัตถการผ่าตัด (Surgical prophylaxis) 
 
 ///// เซฟามัยซินมีกลไกการออกฤทธิ์อย่างไร? ///// 
ยาเซฟามัยซิน มีกลไกการออกฤทธิ์โดย ตัวยาจะยับยั้งการสร้างผนังเซลล์ของแบคทีเรีย  ส่งผลให้แบคทีเรียหยุดการแบ่งตัว ไม่สามารถเจริญเติบโต หรือแพร่พันธุ์ อีกต่อไป  และยาเซฟามัยซินยังสามารถทนต่อเอนไซม์เบต้าแลคแทมเมสของแบคทีเรียซึ่งมีฤทธิ์ต่อต้านยาเบต้า-แลคแทมกลุ่มเพนิซิลลินได้อีกด้วย 
 
 ///// เซฟามัยซินมีรูปแบบการจัดจำหน่ายอย่างไร? ///// 
ยาเซฟามัยซินมีรูปแบบการจัดจำหน่าย เช่น 
- Cefoxitin :	ยาฉีดขนาด  1,  2,  และ 10 กรัม/ขวด 
- Cefotetan : ยาฉีดขนาด  1  และ 2 กรัม/ขวด 
- Cefmetazole : ยาฉีดขนาด 1 กรัม/ขวด 
 
 ///// เซฟามัยซินมีขนาดการบริหารยาอย่างไร? ///// 
ด้วยยาเซฟามัยซินเป็นยาฉีด จึงพบเห็นการใช้แต่เฉพาะในสถานพยาบาล  ขนาดการใช้ยาในผู้ใหญ่และในเด็กมีความแตกต่างกัน โดยแพทย์จะใช้เกณฑ์ของ น้ำหนักตัวผู้ป่วย  ความรุนแรงของโรค  ตลอดจนกระทั่งประวัติการแพ้ยาของผู้ป่วยมาประกอบการคำนวณขนาดยากับผู้ป่วยเป็นกรณีๆไป 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเซฟามัยซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาเซฟามัยซิน
อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                      เพราะยาหลายประเภทสามารถผ่านทางน้ำนมหรือรก และเข้าสู่ทารก จนก่อให้เกิดผลข้างเคียงได้ 
 
 ///// เซฟามัยซินมีผลไม่พึงประสงค์อย่างไร? ///// 
ยาเซฟามัยซินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆ ดังนี้ เช่น 
- ผลต่อระบบทางเดินอาหาร: เช่น มีอาการ คลื่นไส้อาเจียน   ท้องเสีย  มีภาวะลำไส้ใหญ่อักเสบ (Pseudomembranous colitis) 
- ผลต่อระบบประสาท: เช่น  วิงเวียน  ง่วงนอน  ปวดศีรษะ  เกิดอาการชัก 
- ผลต่อไต: เช่น  มีCreatinineในเลือดสูง  ไตวายเฉียบพลัน  เกิดพิษกับไต/ไตอักเสบ 
- ผลต่อหัวใจ: เช่น เกิดภาวะความดันโลหิตต่ำ 
- ผลต่อกล้ามเนื้อ: เช่น มีภาวะกล้ามเนื้ออ่อนแรง 
- ผลต่อระบบเลือด: เช่น  ภาวะเม็ดเลือดขาวมากหรือไม่ก็ต่ำ  เกล็ดเลือดสูงหรือไม่ก็น้อยลง โลหิตจางจากเม็ดเลือดแตก  มีการตกเลือดของอวัยวะต่างๆได้ง่าย 
- ผลต่อตับ: เช่น ระดับเอนไซม์การทำงานของตับในเลือดเพิ่มสูงขึ้น 
- ผลต่อระบบสืบพันธุ์: เช่น ช่องคลอดอักเสบ  เกิดการติดเชื้อราในช่องคลอด 
 
 ///// มีข้อควรระวังการใช้เซโฟซิตินอย่างไร? ///// 
มีข้อควรระวังการใช้ยาเซโฟซิติน เช่น 
- ห้ามใช้กับผู้ที่แพ้ยากลุ่มนี้ 
- การใช้ยานี้กับสตรีมีครรภ์  สตรีที่อยู่ในภาวะให้นมบุตร  เด็ก และผู้สูงอายุ  	 จะต้องเป็นไปตามคำสั่งแพทย์เท่านั้น 
- หากใช้ยานี้แล้วเกิดอาการแพ้  ต้องหยุดใช้ยานี้ทันที และรีบแจ้งแพทย์/พยาบาลโดยเร็ว 
- ผู้ป่วยอาจเกิดภาวะ ท้องเสีย/ ถ่ายเหลว/ถ่ายเป็นน้ำ  กรณีการถ่ายมีเลือดปน/อุจจาระเป็นเลือด หรือท้องเสียอย่างรุนแรง ต้องรีบรายงานและแจ้งแพทย์/พยาบาลเพื่อปรับแนวทางการรักษาให้เหมาะสม 
- ผู้ป่วยต้องได้รับยานี้ครบเทอมการรักษาถึงแม้อาการจะดีขึ้นภายใน 1–2 วันแรก
ก็ตาม ทั้งนี้เพื่อเป็นการป้องกันมิให้เกิดอาการดื้อยาของเชื้อโรค 
- ห้ามใช้ยานี้ที่มีสิ่งเจือปน เช่น  กรณีพบฝุ่นผงปนมากับตัวยา 
- ยานี้ใช้ต่อต้านเชื้อแบคทีเรียห้ามนำไปรักษาการติดเชื้อไวรัส 
- การใช้ยานี้ติดต่อกันนานๆจะส่งผลให้เกิดการติดเชื้อชนิดอื่นที่ยาเซฟามัยซินไม่สามารถต่อต้านได้ อย่างเชื้อรา เป็นต้น 
- หากเป็นผู้ป่วยเบาหวาน การใช้ยากลุ่มนี้จะส่งผลต่อการตรวจกลูโคส/น้ำตาลในปัสสาวะ  โดยทำให้ผลการทดสอบ/การตรวจคลาดเคลื่อนได้ 
- การใช้ยานี้กับผู้ป่วยกลุ่มผู้สูงอายุ  อาจทำให้ได้รับผลข้างเคียงของยานี้มากกว่าผู้ป่วยกลุ่มอื่น 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยากลุ่มเซฟามัยซินด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เซฟามัยซินมีปฏิกิริยาระหว่างยากับยาตัวอื่นอย่างไร? ///// 
ยาเซฟามัยซินมีปฏิกิริยาระหว่างยากับยาตัวอื่น เช่น 
- การใช้ยาเซฟามัยซินร่วมกับ ยากลุ่ม Aminoglycosides  อาจทำให้เกิดอาการข้างเคียงกับไตของผู้ป่วยได้  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาเซฟามัยซินร่วมกับยาเม็ดคุมกำเนิด อาจทำให้ประสิทธิภาพการคุมกำเนิดด้อยลง ผู้ป่วยควรใช้วิธีคุมกำเนิดอื่นร่วมด้วย เช่น การใส่ถุงยางอนามัยชาย 
- การใช้ยาเซฟามัยซินร่วมกับ ยาEntecavir  อาจทำให้ระดับยาตัวใดตัวหนึ่ง
หรือทั้ง 2ตัวในกระแสเลือดเพิ่มสูงขึ้น จนอาจก่อให้เกิดอาการข้างเคียงสูงขึ้นต่างๆจากยาทั้ง2ตัวตามมา หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาเซฟามัยซินร่วมกับยาต้านเกล็ดเลือด อย่าง Warfarin  อาจทำให้เกิดภาวะเลือดออกง่าย  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาเซฟามัยซินร่วมกับวัคซีนป้องกันเชื้ออหิวาตกโรค ต้องเว้นระยะเวลา             การใช้ยาเซฟามัยซินครั้งสุดท้ายให้ห่างกัน 14 วัน  ด้วยการใช้ยาร่วมกัน จะทำให้ฤทธิ์                    การกระตุ้นภูมิคุ้มกันต้านทานโรคของวัคซีนนี้ลดน้อยลง 
 
 ///// ควรเก็บรักษาเซฟามัยซินอย่างไร? ///// 
ควรเก็บยาเซฟามัยซิน ตามคำแนะนำในเอกสารกำกับยา  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// เซฟามัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาเซฟามัยซิน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Cephamycin [2018,May5] 
https://en.wikipedia.org/wiki/Cefoxitin [2018,May5] 
https://en.wikipedia.org/wiki/Cefotetan [2018,May5] 
https://en.wikipedia.org/wiki/Cefmetazole [2018,May5] 
http://www.emedexpert.com/compare/cephalosporins.html [2018,May5] 
http://www.mims.com/thailand/drug/info/cefmetazole/?type=brief&amp;mtype=generic  [2018,May5] 
http://www.mims.com/Thailand/drug/info/Cefoxin/ [2018,May5] 
http://www.drugs.com/dosage/cefoxitin.html [2018,May5] 
https://www.drugs.com/cdi/cefotetan.html [2018,May5] 
http://citeseerx.ist.psu.edu/viewdoc/download?doi=10.1.1.863.1148&amp;rep=rep1&amp;type=pdf [2018,May5]
