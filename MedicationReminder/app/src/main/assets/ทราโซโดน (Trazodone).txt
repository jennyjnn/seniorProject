ทราโซโดน (Trazodone)
 ///// บทนำ ///// 
ยาทราโซโดน (Trazodone) เป็นยาบำบัดอาการโรคซึมเศร้าของผู้ใหญ่ที่อยู่ในกลุ่มเซโรโท นินแอนตาโกนิสต์ (Serotonin antagonists) รูปแบบยาแผนปัจจุบันของยานี้จะเป็นยาชนิดรับประทาน หลังการดูดซึมจากระบบทางเดินอาหารตัวยาจะกระจายตัวเข้าสู่ร่างกายได้ประมาณ 65% เมื่อตัวยาเข้าสู่กระแสเลือดจะเข้ารวมตัวกับพลาสมาโปรตีนประมาณ 89 - 95% ก่อนที่จะถูกเปลี่ยนแปลงโครงสร้างโดยตับ ร่างกายต้องใช้เวลาประมาณ 7 ชั่วโมงเป็นอย่างต่ำในการกำจัดยา 50% ออกจากกระแสเลือดโดยผ่านทิ้งไปกับปัสสาวะและอุจจาระ 
มีข้อพึงระวังบางประการของการใช้กลุ่มยาต้านอาการซึมเศร้าทั่วไปกับผู้ป่วยเด็ก-วัยรุ่น จะพบว่าผู้ป่วยกลุ่มนี้มีความคิดที่จะทำร้ายตัวเองจนถึงขั้นฆ่าตัวตาย แต่กับยาทราโซโดนซึ่งมีการทดลองใช้รักษาอาการซึมเศร้าในผู้ป่วยเด็ก ยังไม่พบเหตุการณ์ที่ผู้ใช้ยาอยากทำร้ายตัวเอง ซึ่งถือเป็นข้อมูลสำคัญที่นำมาใช้สนับสนุนกลไกการรักษาโรคซึมเศร้าของทราโซโดน 
มีข้อห้ามใช้บางประการที่ทำให้ไม่สามารถใช้ยาทราโซโดนรักษาอาการป่วยกับผู้ป่วยบางกลุ่มได้เช่น 
- ผู้ป่วยเคยมีประวัติแพ้ยาทราโซโดนมาก่อน 
- ผู้ป่วยอยู่ในระหว่างการใช้ยากลุ่ม MAOI อยู่แล้ว 
- ผู้ป่วยวัยรุ่นที่เคยมีความคิดฆ่าตัวตายขณะที่ใช้ยาต้านโรคซึมเศร้า 
- ต้องเพิ่มความระวังเป็นอย่างมากหากจะใช้ยาทราโซโดนกับผู้ป่วยที่มีโรคประจำตัวต่างๆอาทิเช่น โรคตับ โรคไต โรคหัวใจ โรคลมชัก โรคต้อหิน และผู้ที่อยู่ในภาวะตกเลือดเช่น มีแผลที่เลือดออกมาก 
หลังการสั่งจ่ายยานี้ของแพทย์ ผู้ป่วยจะได้รับคำชี้แจงเพิ่มเติมถึงฤทธิ์ของยาที่อาจเกิดขึ้นกับตัวผู้ป่วยรวมถึงคำแนะนำวิธีการรับประทานยานี้ที่ถูกต้องเช่น 
- หากเป็นยาชนิดออกฤทธิ์เนิ่น/เนิ่นนานหรือออกฤทธิ์ได้ยาวนานก็ให้รับประทานเพียงวันละครั้ง แต่ถ้าเป็นยาที่ออกฤทธิ์ทันทีต้องแบ่งรับประทานตามมื้อของอาหาร 
- ระหว่างการใช้ยานี้อาจมีอาการตาพร่า วิงเวียน ง่วงนอน ปากแห้ง แต่อาการข้างเคียง (ผลข้างเคียง) เหล่านี้อาจจะเกิดหรือไม่เกิดกับผู้ป่วยก็ได้ 
- ควรรับประทานยานี้ให้ตรงเวลา อย่าปรับเปลี่ยนขนาดรับประทานยาด้วยตนเอง หรือหยุดใช้ยานี้ด้วยตนเองโดยทันทีเพราะอาจจะพบอาการถอนยาติดตามมาจนส่งผลกระทบโดยตรงกับตัวผู้ป่วยเอง 
ทั้งนี้คณะกรรมการอาหารและยาของไทยได้ระบุให้ยาทราโซโดนอยู่ในบัญชียาหลักแห่งชาติ และถูกจัดอยู่ในหมวดของยาอันตราย เราจะพบเห็นการใช้ยานี้ตามสถานพยาบาล และการใช้ยานี้กับผู้ป่วยจะต้องเป็นไปตามคำสั่งแพทย์ผู้รักษาเท่านั้น ห้ามมิให้ผู้ป่วยไปซื้อหายานี้มารับประทานเองโดยเด็ดขาด 
 ///// ทราโซโดนมีสรรพคุณ (คุณสมบัติ) อย่างไร? ///// 
ยาทราโซโดนมีสรรพคุณ/ข้อบ่งใช้เพื่อรักษาอาการโรคซึมเศร้า (Depression) 
 ///// ทราโซโดนมีกลไกการออกฤทธิ์อย่างไร? ///// 
กลไกการออกฤทธิ์ของยาทราโซโดนคือ ตัวยาจะออกฤทธิ์ที่ตัวรับ (Receptor) ซึ่งมีชื่อว่า 5-HT2A/2C (Serotonin receptor 2A/2C หรือ 5-hydroxytryptamine 2A/2C receptor) โดยจะยับยั้งการดูดกลับของสารเซโรโทนิน (Serotonin) ในสมองบริเวณที่เรียกว่า Presynaptic neurons ส่งผลให้เกิดสมดุลของสารสื่อประสาทในสมองจนทำให้ลดอาการซึมเศร้าและช่วยให้นอนหลับได้ดีขึ้น 
 ///// ทราโซโดนมีรูปแบบการจัดจำหน่ายอย่างไร? ///// 
ทราโซโดนมีรูปแบบการจัดจำหน่ายดังนี้ 
- ยาแคปซูลชนิดรับประทาน ขนาด 50 และ 100 มิลลิกรัม/แคปซูล 
- ยาเม็ดชนิดรับประทาน ขนาด 50 และ 100 มิลลิกรัม/เม็ด 
- ยาเม็ดชนิดรับประทานแบบออกฤทธิ์เนิ่น/เนิ่นนาน (Extended-release tablet) ขนาด 150 มิลลิกรัม/เม็ด 
 ///// ทราโซโดนมีขนาดรับประทานอย่างไร? ///// 
ยาทราโซโดนมีขนาดรับประทานเช่น 
ก. สำหรับยาชนิดที่ออกฤทธิ์ทันที: 
- ผู้ใหญ่: รับประทานยา 150 มิลลิกรัม/วันโดยแบ่งรับประทานพร้อมอาหาร แพทย์อาจปรับขนาดรับประทานเพิ่ม 50 มิลลิกรัม/วันทุกๆ 3 - 4 วัน ขนาดรับประทานสูงสุดของผู้ป่วยที่รักษาแบบผู้ป่วยนอกไม่เกิน 400 มิลลิกรัม/วัน และสำหรับผู้ป่วยที่รักษาในโรงพยาบาลไม่เกิน 600 มิลลิกรัม/วัน 
- เด็กและผู้อายุต่ำกว่า 18 ปี: ยังไม่มีข้อมูลแน่ชัดถึงผลข้างเคียงของยานี้ในผู้ป่วยกลุ่มอายุนี้ การใช้ยาในกลุ่มอายุนี้จึงอยู่ในดุลพินิจของแพทย์ผู้รักษาเป็นกรณีไป 
ข. สำหรับยาชนิดออกฤทธิ์เนิ่น/เนิ่นนาน: 
- ผู้ใหญ่: รับประทานยา 150 มิลลิกรัมวันละครั้งพร้อมอาหาร แพทย์อาจปรับเพิ่มขนาดรับ ประทานอีก 75 มิลลิกรัม/วันทุกๆ 3 วัน ขนาดรับประทานสูงสุดไม่เกิน 375 มิลลิกรัม/วัน 
- เด็กและผู้อายุต่ำกว่า 18 ปี: ยังไม่มีข้อมูลแน่ชัดถึงผลข้างเคียงของยานี้ในผู้ป่วยกลุ่มอายุนี้ การใช้ยาในกลุ่มอายุนี้จึงอยู่ในดุลพินิจของแพทย์ผู้รักษาเป็นกรณีไป 
*อนึ่ง: 
- ควรรับประทานยานี้พร้อมอาหารเพื่อหลีกเลี่ยงอาการข้างเคียงของกระเพาะอาหาร-ลำไส้ 
- การหยุดรับประทานยานี้โดยทันทีอาจก่อให้เกิดภาวะถอนยาตามมา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาทราโซโดน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาทราโซโดนอาจส่งผลให้อาการ ของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาทราโซโดนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาทราโซโดนให้ตรงเวลา 
 ///// ทราโซโดนมีผลไม่พึงประสงค์อย่างไร? ///// 
ยาทราโซโดนอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น 
ก.	อาการข้างเคียงที่พบได้บ่อย: เช่น ตาพร่า รู้สึกสับสน วิงเวียน เป็นลม เหงื่อออกมาก อ่อนแรง และอ่อนเพลีย 
ข.	อาการข้างเคียงที่พบได้แต่น้อย: เช่น แสบร้อนตามผิวหนัง ขาดสมาธิ ปวดศีรษะ ตัวสั่น หงุดหงิด หัวใจเต้นช้า ตัวบวม 
ค.	กรณีที่ได้รับยานี้เกินขนาด: จะพบอาการวิงเวียน ง่วงนอนอย่างมาก ค่าการตรวจคลื่น ไฟฟ้าหัวใจ (ECG) เปลี่ยนแปลงผิดปกติ อาจมีภาวะลมชักร่วมด้วยจนถึงขั้นชักจนหยุดหายใจ หากพบอาการดังกล่าวต้องรีบนำตัวผู้ป่วยส่งโรงพยาบาลโดยเร็ว/ทันที/ฉุกเฉิน ซึ่งการรักษาเบื้องต้น แพทย์อาจใช้วิธีล้างท้องหรือให้รับประทานยาถ่านกัมมันต์และให้การรักษาประคับประคองตามอาการ 
 ///// มีข้อควรระวังการใช้ทราโซโดนอย่างไร? ///// 
มีข้อควรระวังการใช้ยาทราโซโดนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคหัวใจล้มเหลว ผู้ป่วยโรค Porphyria (โรคทางพันธุกรรมที่พบได้น้อยมากที่มีความผิดปกติของเม็ดเลือดแดง) และสตรีตั้งครรภ์ 
- ห้ามรับประทานยานี้ร่วมกับสุรา/เครื่องดื่มแอลกอฮอล์ 
- ห้ามใช้ยานี้กับผู้ที่มีอายุต่ำกว่า 18 ปี 
- ห้ามหยุดยานี้โดยทันทีด้วยตนเองเพราะจะทำให้เกิดภาวะถอนยาติดตามมา 
- ห้ามปรับขนาดรับประทานด้วยตนเอง 
- ระวังการใช้ยานี้กับสตรีที่อยู่ในภาวะให้นมบุตรและในผู้สูงอายุ 
- ระวังการใช้ยานี้กับผู้ป่วยโรคลมชัก ผู้ป่วยโรคหัวใจ ผู้ป่วยโรคตับ โรคไต 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาทราโซโดนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่ม เติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ทราโซโดนมีปฏิกิริยาระหว่างยากับยาตัวอื่นอย่างไร? ///// 
ยาทราโซโดนมีปฏิกิริยาระหว่างยากับยาตัวอื่นเช่น 
- ห้ามรับประทานยาทราโซโดนร่วมกับยากลุ่ม MAOI ด้วยจะก่อให้เกิดอาการข้างเคียงที่รุนแรงติดตามมาเช่น อุณหภูมิในร่างกายสูงขึ้น ความดันโลหิตสูง และอาจเกิดภาวะโคม่าได้ 
- การใช้ยาทราโซโดนร่วมกับยา 5-Hydroxytryptophan จะทำให้เกิดภาวะ Serotonin syn drome ติดตามมาโดยพบอาการคล้ายประสาทหลอน เกิดลมชัก ความดันโลหิตเปลี่ยนแปลง บางกรณีอาจเกิดภาวะโคม่าและเสียชีวิต (ตาย) ในที่สุด หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาทราโซโดนร่วมกับยา Bupropion อาจทำให้มีภาวะลมชักเกิดขึ้นได้ง่ายอีกทั้งทำให้ผู้ป่วยได้รับผลข้างเคียงของยาทราโซโดนเพิ่มขึ้นอีกด้วย หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาทราโซโดนร่วมกับยา Quinidine อาจเพิ่มความเสี่ยงทำให้หัวใจเต้นผิดจังหวะติด ตามมาเพื่อหลีกเลี่ยงอาการดังกล่าวแนะนำมิให้ใช้ยาทั้งสองตัวร่วมกัน 
 ///// ควรเก็บรักษาทราโซโดนอย่างไร? ///// 
ควรเก็บยาในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ทราโซโดนมีชื่ออื่นอีกไหม? ผลิตจากบริษัทอะไรบ้าง? ///// 
ยาทราโซโดนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
อนึ่ง ยาชื่อการค้าของยาทราโซโดนที่จำหน่ายในประเทศทางตะวันตกเช่น Depyrel, Desyrel, Molipaxin, Oleptro, Trazodil, Trazorel, Trialodine, Trittico 
 ///// บรรณานุกรม ///// 
http://en.wikipedia.org/wiki/Serotonin_antagonist  [2015,Oct24] 
http://www.drugs.com/pro/trazodone.html  [2015,Oct24] 
https://en.wikipedia.org/wiki/Trazodone  [2015,Oct24] 
http://www.mims.com/THAILAND/Home/GatewaySubscription/?generic=Trazodone+hydrochloride  [2015,Oct24] 
http://drug.fda.moph.go.th:81/nlem.in.th/medicine/essential/list/66#item-8506  [2015,Oct24] 
https://www.medicines.org.uk/emc/medicine/28164  [2015,Oct24] 
http://www.mims.com/India/drug/info/trazodone/?type=full&amp;mtype=generic#Dosage  [2015,Oct24] 
http://www.drugs.com/drug-interactions/trazodone-index.html?filter=3&amp;generic_only=  [2015,Oct24]
