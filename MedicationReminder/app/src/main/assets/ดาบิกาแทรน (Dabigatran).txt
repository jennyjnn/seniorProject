ดาบิกาแทรน (Dabigatran)
 ///// บทนำ ///// 
ยาดาบิกาแทรน(Dabigatran หรือ Dabigatran etexilate mesylate หรือ Dabigatran etexilate) เป็นยาต้านการแข็งตัวของเลือด(Anticoagulants) ชนิดรับประทานที่สามารถใช้ทดแทน ยาWarfarin  ตัวยาดาบิกาแทรนจะออกฤทธิ์ต่อเอนไซม์ที่กระตุ้นการก่อตัวของก้อนลิ่มเลือด ที่เรียกว่า”ทรอมบิน(Thrombin)”   ทางคลินิกได้นำเอายาดาบิกาแทรนมาใช้เป็นยาป้องกันโรคที่มีสาเหตุจากก้อนลิ่มเลือดอุดตันในหลอดเลือด/เส้นเลือด เช่น เส้นเลือดอุดตันหลังการผ่าตัด  การอุดตันของหลอดเลือดดำในปอด  การอุดตันของหลอดเลือดหัวใจในผู้ป่วยโรคหัวใจเต้นผิดจังหวะ 
อย่างไรก็ตามยาดาบิกาแทรนก็มีข้อห้ามและข้อควรระวังเช่นเดียวกับยาต้านการแข็งตัวของเลือดชนิดอื่นๆ เช่น 
- ห้ามใช้กับผู้ที่มีประวัติแพ้ยานี้ 
- หลีกเลี่ยงการใช้ยาดาบิกาแทรนกับผู้ที่ใช้ลิ้นหัวใจเทียม  ด้วยเสี่ยงต่อการเกิดภาวะกล้ามเนื้อหัวใจตาย 
- ห้ามใช้ยานี้ขณะที่มีเลือดออกจากอวัยวะภายในร่างกาย เช่นจาก กระเพาะอาหาร  ลำไส้  สมอง เป็นต้น 
- ห้ามใช้กับผู้ป่วยโรคไตระยะรุนแรง โดยใช้เกณฑ์ของค่าครีเอตินินเคลียแรนซ์ (Creatinine clearance)น้อยกว่า 30 มิลลิลิตร/นาที 
- ห้ามใช้ร่วมกับยาต้านการแข็งตัวของเลือดชนิดรับประทานตัวอื่นๆ นอกจากจะมีคำสั่งแพทย์เท่านั้น 
- การจะใช้ยานี้กับสตรีมีครรภ์/ตั้งครรภ์  สตรีในช่วงให้นมบุตร  ขึ้นอยู่กับดุลยพินิจของแพทย์เท่านั้น 
- ผู้สูงอายุ(65 ปีขึ้นไป) มีโอกาสได้รับผลข้างเคียงจากยาดาบิกาแทรนมากกว่าผู้ป่วยกลุ่มอื่น 
- เพิ่มความระวังเป็นพิเศษเมื่อต้องการใช้ยานี้กับผู้ที่มีอายุต่ำกว่า 18 ปีลงมา 
- ห้ามหยุดใช้ยานี้เองโดยมิได้ขอคำปรึกษาจากแพทย์  ทั้งนี้เพื่อเป็นการป้องกันการกลับมาก่อตัวของก้อนลิ่มเลือด 
ผู้ที่ได้รับยาดาบิกาแทรน ยังต้องมารับการตรวจร่างกายจากแพทย์/มาโรงพยาบาลเป็นระยะๆเพื่อแพทย์ประเมินประสิทธิผลของการรักษาตลอดจนกระทั่งผลข้างเคียงที่อาจเกิดขึ้นจากยานี้ อย่างเช่น มีภาวะเลือดออกตามอวัยวะต่างๆของร่างกายหรือไม่  ผู้ป่วยควรมาพบแพทย์ตรงตามที่แพทย์นัดหมายทุกครั้ง 
*ทั้งนี้ มีบางกรณีที่เกิดความผิดพลาดทำให้ผู้ป่วยได้รับยาดาบิกาแทรนเกิน ขนาด  ส่งผลให้เกิดภาวะเลือดออกภายในร่างกาย  แพทย์อาจช่วยเหลือผู้ป่วยโดยให้รับประทานยาถ่านกัมมันต์ ร่วมกับการฟอกเลือดที่เป็นทางเลือกหนึ่งในการบำบัดรักษาที่แพทย์อาจจะนำมาใช้ 
ปัจจุบัน ทางเภสัชวิทยาค้นพบว่ายาในกลุ่ม Monoclonal Antibodies ที่ชื่อว่า Idarucizumab สามารถใช้เป็นยาต้านพิษ(Antidote) ของยาดาบิกาแทรนจึงทำให้เกิดทางเลือกใหม่ๆสำหรับผู้ที่ได้รับยาดาบิกาแทรนเกินขนาด 
ตามกฎหมายของไทย โดยคณะกรรมการอาหารและยาได้ระบุให้ยาดาบิกาแทรนเป็นยาประเภทยาควบคุมพิเศษ  การสั่งจ่ายยานี้กับผู้ป่วยต้องเป็นไปตามคำสั่งของแพทย์แต่ผู้เดียว  และเราสามารถพบเห็นการจัดจำหน่ายยาดาบิกาแทรนในประเทศไทยภายใต้ชื่อการค้าว่า “Pradax” 
 
 ///// ดาบิกาแทรนมีสรรพคุณ(คุณสมบัติ)อย่างไร? ///// 
ยาดาบิกาแทรนมีสรรพคุณ/ข้อบ่งใช้ เช่น 
- ป้องกันการก่อตัวของลิ่มเลือดในบริเวณหลอดเลือดที่ได้รับการผ่าตัดเปลี่ยนหัวเข่า หรือเปลี่ยนกระดูกสะโพก 
- ป้องกันภาวะลิ่มเลือดอุดตันในหลอดเลือดสมอง(Stroke) 
- ใช้รักษาอาการหลอดเลือดดำอุดตันแบบเฉียบพลัน(Acute deep vein thrombosis) 
- ป้องกันการกลับมาเป็นใหม่ของหลอดเลือดดำอุดตัน(Recurrent deep vein 	 thrombosis) 
 
 ///// ดาบิกาแทรนมีกลไกการออกฤทธิ์อย่างไร? ///// 
ยาดาบิกาแทรน มีกลไกการออกฤทธิ์รบกวนและกีดกันการทำหน้าที่ของสาร ทรอมบินซึ่งเป็นเอนไซม์สำคัญในกระบวนการก่อตัวของลิ่มเลือด โดยตัวยานี้จะเข้ายับยั้งการทำงานของทรอมบินอิสสระและยับยั้งทรอมบินที่กำลังทำปฏิกิริยาเร่งการเปลี่ยนสารโปรตีนที่มีลักษณะเป็นเส้นใยอย่าง Fibrinogen ให้เป็น Fibrin/สารโปรตีนชนิดนี้เป็นตัวการสำคัญที่สร้างโครงตาข่ายของลิ่มเลือด ทำให้ลิ่มเลือดมีความแข็งแรง เมื่อ Fibrin ถูกยับยั้งการทำงานและโดนทำลายลง  ลิ่มเลือดที่เกิดขึ้นจะถูกกระบวน การของร่างกายย่อยสลายได้อย่างรวดเร็ว  จึงทำให้เป็นที่มาของสรรพคุณ 
 
 ///// ดาบิกาแทรนมีรูปแบบการจัดจำหน่ายอย่างไร? ///// 
ยาดาบิกาแทรนมีรูปแบบการจัดจำหน่าย เช่น 
- ยาแคปซูลชนิดรับประทาน ที่บรรจุ Dabigatran  75, 110 และ 150 มิลลิกรัม/แคปซูล 
 
 ///// ดาบิกาแทรนมีขนาดรับประทานอย่างไร? ///// 
ยาดาบิกาแทรนมีขนาดรับประทาน เช่น 
ก.สำหรับป้องกันการเกิดลิ่มเลือดเมื่อรับการผ่าตัดหัวเข่า: 
- ผู้ใหญ่:  เริ่มรับประทานยา 110 มิลลิกรัม ภายใน 1–4 ชั่วโมง หลังการผ่าตัด จากนั้น แพทย์อาจให้รับประทานยา 220 มิลลิกรัม วันละ1ครั้ง เป็นเวลาต่อเนื่อง 10 วัน 
ข. สำหรับป้องกันการเกิดลิ่มเลือดเมื่อรับการผ่าตัดสะโพก: 
- ผู้ใหญ่: เริ่มรับประทานยา 110 มิลลิกรัม ภายใน 1–4 ชั่วโมง หลังการผ่าตัด  จากนั้น แพทย์อาจให้รับประทานยา 220 มิลลิกรัม วันละ1ครั้ง เป็นเวลาต่อเนื่อง 28–35 วัน 
ค. สำหรับป้องกันการอุดตันของหลอดเลือดสมอง  หรือ การอุดตันของหลอดเลือดแดง: 
- ผู้ใหญ่: รับประทานยา 150 มิลลิกรัม วันละ 2 ครั้ง เช้า-เย็น และ ผู้ป่วยอาจต้องรับประทานตลอดชีวิตโดยขึ้นอยู่กับดุลยพินิจของแพทย์ 
ง. สำหรับรักษาการอุดตันของหลอดเลือดดำแบบเฉียบพลัน: 
- ผู้ใหญ่:  รับประทานยา 150 มิลลิกรัม วันละ 2 ครั้ง เช้า-เย็น โดยแพทย์อาจใช้ร่วมกับยาต้านการแข็งตัวของเลือดชนิดที่ให้ทางหลอดเลือดดำเป็นเวลา 5 วัน
ผู้ป่วยอาจต้องรับประทานยาดาบิกาแทรนอย่างต่อเนื่องนานถึง 6 เดือน 
อนึ่ง: 
- สามารถรับประทานยาดาบิกาแทรน ก่อนหรือหลังอาหารก็ได้ 
- เด็ก: การใช้ยานี้ในเด็ก หรือในผู้อายุต่ำกว่า 18 ปี ต้องอยู่ในดุลพินิจของแพทย์เป็นกรณีๆไป 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาดาบิกาแทรน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาดาบิกาแทรนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีลืมรับประทานยาดาบิกาแทรน   สามารถรับประทานยานี้ทันทีที่นึกขึ้นได้  ถ้าเวลาใกล้เคียงกับการรับประทานยาในมื้อถัดไป ห้ามเพิ่มขนาดรับประทานยาเป็น 2 เท่า  ให้รับประทานยานี้ที่ขนาดปกติ 
แต่อย่างไรก็ตาม การหยุดรับประทานยาดาบิกาแทรน  อย่างกะทันหันหรือลืมรับประทานยานี้บ่อยครั้ง อาจทำให้การก่อตัวของลิ่มเลือดเกิดขึ้นได้ 
 
 ///// ดาบิกาแทรนมีผลไม่พึงประสงค์อย่างไร? ///// 
ยาดาบิกาแทรนสามารถก่อให้เกิดผลไม่พึงประสงค์จากยา( ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น  เบื่ออาหาร  ปวดท้อง  กระเพาะอาหารอักเสบ
เลือดออกในระบบทางเดินอาหาร เช่น ในกระเพาะอาหาร   ท้องเสีย   คลื่นไส้อาเจียน  เกิดแผลที่หลอดอาหาร  มีเลือดออกทางทวารหนักคล้ายเป็นริดสีดวงทวาร 
- ผลต่อผิวหนัง: เช่น มีภาวะเลือดออกใต้ผิวหนัง  เกิดลมพิษ  ผื่นคัน 
- ผลต่อไต:  เช่น ปัสสาวะมีเลือดปน/ปัสสาวะเป็นเลือด 
- ผลต่อตับ: เช่น ตับทำงานผิดปกติ/ตับอักเสบ  เอนไซม์การทำงานของตับในเลือดเพิ่มสูงขึ้น   ค่าบิลิรูบินในเลือดสูง 
- ผลต่อระบบเลือด: เช่น  อาจมีภาวะเลือดออกในตา(เช่นเลือดออกใต้เยื่อตา) เลือดออกในกะโหลกศีรษะ  เลือดออกในไขสันหลัง  เลือดออกในกล้ามเนื้อ  เกิดโลหิตจาง  มีภาวะเกล็ดเลือดต่ำ 
- ผลต่อระบบทางเดินหายใจ: เช่น ไอเป็นเลือด 
 
 ///// มีข้อควรระวังการใช้ดาบิกาแทรนอย่างไร? ///// 
มีข้อควรระวังการใช้ยาดาบิกาแทรน เช่น 
- ห้ามใช้กับผู้ที่มีประวัติแพ้ยานี้ 
- ห้ามหยุดรับประทานหรือปรับขนาดรับประทานยานี้โดยมิได้ปรึกษาแพทย์ 
- ห้ามใช้ยาที่มีสภาพเปลี่ยนไปจากเดิม เช่น เม็ด/แคปซูลยาแตกหัก 
- ห้ามรับประทานยานี้พร้อมสุราหรือเครื่องดื่มที่มีแอลกอฮอล์เป็นส่วนประกอบด้วยจะเพิ่มผลข้างเคียงจากยานี้อย่างรุนแรง 
- ห้ามเคี้ยวยานี้ขณะรับประทาน ให้กลืนพร้อมกับน้ำดื่มอย่างเพียงพอ 
- ระหว่างที่ใช้ยานี้หากพบอาการถ่ายเป็นสีดำเข้ม/อุจจาระเป็นเลือด  ไอเป็นเลือด  ให้รีบนำผู้ป่วยมาพบแพทย์/มาโรงพยาบาลทันที 
- ตัวยานี้จะทำให้ผู้ป่วยมีอาการเลือดออกง่ายกว่าปกติ จึงควรหลีกเลี่ยงกิจกรรม
หรือกีฬาที่อาจทำให้ร่างกายเกิดบาดแผลและทำให้มีเลือดออก เพราะจะเกิดการตกเลือดได้ง่าย 
- รับประทานยานี้อย่างต่อเนื่องตามแพทย์สั่ง และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาดาบิกาแทรนด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ดาบิกาแทรนมีปฏิกิริยาระหว่างยากับยาตัวอื่นอย่างไร? ///// 
ยาดาบิกาแทรนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาดาบิกาแทรนร่วมกับยา  Ibuprofen, Urokinase, Alteplase  ด้วยจะเสี่ยงต่อภาวะเลือดออกง่ายตามมา 
- การใช้ยาดาบิกาแทรนร่วมกับยา  Ketoconazole, Verapamil  อาจทำให้เสี่ยงต่อภาวะโลหิตจางตามมา  หากจำเป็นต้องใช้ยาร่วมกัน   แพทย์จะปรับขนาดรับประ ทานให้เหมาะสมเป็นกรณีไป 
- หลีกเลี่ยงการใช้ยาดาบิกาแทรนร่วมกับยา Phenytoin, Rifampin  ด้วยจะทำให้ประสิทธิภาพการรักษาของยาดาบิกาแทรนด้อยลง 
 ///// ควรเก็บรักษาดาบิกาแทรนอย่างไร? ///// 
ควรเก็บยาดาบิกาแทรน  ภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 ///// ดาบิกาแทรนมีชื่ออื่นอีกไหม? ผลิตจากบริษัทอะไรบ้าง? ///// 
ยาดาบิกาแทรน มียาชื่อการค้า  และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Dabigatran [2017,Dec2] 
http://www.mims.com/thailand/drug/info/pradaxa/?type=brief [2017,Dec2] 
http://www.mims.com/thailand/drug/info/pradaxa/dosage [2017,Dec2] 
https://www.drugs.com/cdi/dabigatran-etexilate.html [2017,Dec2] 
https://www.drugs.com/sfx/dabigatran-side-effects.html [2017,Dec2] 
https://www.drugs.com/ppa/dabigatran-etexilate.html [2017,Dec2] 
https://www.drugs.com/drug-interactions/dabigatran-index.html?filter=3&amp;generic_only= [2017,Dec2]
