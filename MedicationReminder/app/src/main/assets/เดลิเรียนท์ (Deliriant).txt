เดลิเรียนท์ (Deliriant)
 ///// บทนำ ///// 
เดลิเรียนท์(Deliriant)เป็นสารหลอนประสาท/สารที่ทำให้เกิดประสาทหลอนที่ มีความรุนแรงมากที่สุดจากสารหลอนประสาท 3 ประเภท (Psychedelics, Dissociative และ Deliriant)  ด้วยจะก่อให้มีอาการเพ้อ และคลุ้มคลั่ง ไม่สามารถควบคุมอารมณ์หรือสติได้อย่างปกติ  อาจเห็นภาพหลอนที่ทำให้เกิดความกลัว สร้างความสับสนและงุนงงอย่างรุนแรง  ได้ยินเสียงแว่วหรือสามารถสนทนากับสิ่งที่สร้างจากจินตนาการของสมองที่ทำงานผิดปกติ และก่อให้เกิดความเสื่อมทางสภาพจิตเป็นอย่างสูง 
อาจแบ่งเดลิเรียนท์ออกเป็นกลุ่มดังนี้ 
1. กลุ่มยาแอนตี้คอลิเนอร์จิก(Anticholinergic) หรือเรียกว่า กลุ่มยาแอนตี้มัสคารินิก(Antimuscarinic drugs) กลุ่มยานี้จะมีโครงสร้างทางเคมีเป็นสารอัลคาลอยด์ที่มีชื่อ เรียกว่า Tropane alkaloids เช่น Atropine, Hyoscyamine, และ Scopolamine 
2. กลุ่มยาแอนตี้คอลิเนอร์จิก(Anticholinergic)ที่มีโครงสร้างเคมีแตกต่างจากกลุ่มแรก(Tropane alkaloids) โดยมีโครงสร้างในลักษณะเอสเทอร์(Ester)ของกรดไกลโคลิก(Glycolic acid)เป็นหลัก  ยากลุ่มนี้ยังไม่เป็นที่แพร่หลายแต่มีการศึกษาวิจัยและค้นพบประโยชน์ทางคลินิก เช่น Benactyzine, Dicyclomine, N-ethyl-3-piperidyl benzilate, N-methyl-3-piperidyl benzilate, 3-quinuclidinyl benzilate และ Ditran 
3. กลุ่มยาแอนตี้ฮีสตามีน(Antihistamine drug) เช่น Chlorpheniramine, Cyclizine, Dimenhydrinate, Diphenhydramine, Doxylamine, Meclizine และ Promethazine 
ตามกฎหมายของไทยได้จัดให้กลุ่มยาข้างต้นหลายรายการเป็นประเภทยาอันตราย สามารถพบเห็นการวางจำหน่ายตามร้านขายยาและมีใช้ในสถานพยาบาลทั้งของรัฐและเอกชน 
การได้รับยาเหล่านี้(ยาในกลุ่มเดลิเรียนท์)เป็นปริมาณมาก สามารถกระตุ้นให้เกิดภาวะหลอนประสาทในลักษณะที่เรียกว่าเดลิเรียนท์ ร่วมกับผลข้างเคียงอื่นๆได้อย่างรุนแรง เช่น หลอดลมหดเกร็ง  ผิวหนังบวม  เกิดผื่นคันตามร่างกาย  ผิวแพ้แสงแดดได้ง่าย  วิงเวียน  ซึม  หัวใจเต้นเร็ว  ปัสสาวะขัด เป็นต้น 
 
 ///// เดลิเรียนท์แสดงฤทธิ์ในลักษณะใด? ///// 
กลุ่มยาเดลิเรียนท์สามารถกระตุ้นให้เกิดผลกระทบ(ผลข้างเคียงรุนแรง)ต่อสมองได้คล้ายและแตกต่างกันตามโครงสร้างเคมีและขนาดยาที่ได้รับเข้าสู่ร่างกาย ดังตัวอย่างต่อไปนี้ 
1. Atropine:  ใช้เป็นยาป้องกันการเกิดสารคัดหลั่งในหลอดลมก่อนดมยาสลบหรือใช้ต้านพิษของผู้ที่ได้รับยาฆ่าแมลง  ผลข้างเคียงด้านการเห็นภาพหลอนอาจเป็นในขณะที่กำลังเคลิ้มหลับหรือฝันขณะนอนหลับร่วมกับมีอาการเพ้อโดยไม่รู้ตัว 
2. Hyoscyamine:  ใช้ลดอาการปวดเกร็ง/ปวดบีบของกระเพาะอาหารและลำไส้  ช่วยบรรเทาอาการปวดจากแผลในกระเพาะอาหาร  ปวดจากตับอ่อนอักเสบ  การได้รับยาHyoscyamine เกินขนาด จะทำให้เกิดอาการหลอนประสาทโดยประสาทสัมผัสต่างๆมีความผิดเพี้ยน/สัมผัสเพี้ยน  การมองเห็นภาพมัวจนอาจทำให้แปลผลผิด  เกิดหูแว่ว  การรับรสชาติและการดมกลิ่นผิดปกติ  ร่วมกับสูญเสียความทรงจำในระยะสั้น  มีอาการสับสน  และวิตกกังวลร่วมด้วย 
3. Scopolamine:  เป็นยาลดอาการเมารถ-เมาเรือ  บรรเทาอาการคลื่นไส้-อาเจียนหลังจากการผ่าตัด  อาการหลอนประสาทของ Scopolamine มักมีอาการหวาดระแวง   ความจำเสื่อม  รู้สึกสับสน และมีอาการเพ้อร่วมกับมีไข้สูง 
4. Chlorpheniramine:  ใช้เป็นยาแก้แพ้  หลายครัวเรือนจะมียานี้ติดบ้าน การได้รับยานี้เกินขนาดสามารถทำให้เกิด อาการเข้าใจผิด  เห็นภาพหรือได้ยินเสียงที่ไม่ได้มีอยู่จริง หรือมีอาการคล้ายเป็นโรคอารมณ์สองขั้ว (Bipolar) ร่วมด้วย 
5. Dimenhydrinate:  ใช้เป็นยาแก้อาการเมารถ-เมาเรือ  บรรเทาอาการคลื่นไส้ 
    ผลข้างเคียงที่ทำให้เกิดภาวะประสาทหลอนจะเป็นลักษณะของการได้ยินเสียงหรือ
    มีอาการหูแว่ว  มีความจำเสื่อมชั่วคราว  รู้สึกสับสนและไม่เป็นตัวของตัวเอง 
6. Diphenhydramine:  ใช้บรรเทาอาการแพ้จากหวัด  บางครั้งก็ถูกใช้เป็นยานอนหลับ การได้รับยานี้เกินขนาดจะก่อให้เกิดภาวะหลอนประสาทแบบเห็นภาพที่ไม่มีอยู่จริง หรือได้ยินเสียงแว่วที่ไม่ได้เกิดขึ้น ร่วมกับมีอาการเพ้อคลั่ง 
7. Doxylamine:  ใช้เป็นยาแก้แพ้ช่วยลดน้ำมูก หรือใช้เป็นยานอนหลับระยะสั้นๆ การได้รับยานี้เกินขนาดจะมีภาวะหลอนประสาทต่างๆ เช่น รู้สึกว่าร่างกายตนเองขยายตัวขึ้น ได้ยินเสียงแว่วไกลๆ  ได้ยินเสียงหัวเราะ  เห็นภาพผู้คนที่ไม่มีอยู่จริงในขณะนั้น 
 
 ///// กลไกการออกฤทธิ์ของเดลิเรียนท์เป็นอย่างไร? ///// 
เดลิเรียนท์เป็นกลุ่มยาที่ออกฤทธิ์ต่อต้านการทำงานของสารสื่อประสาทประเภท
แอซิติลโคลีน(Acetylcholine) ทำให้ระดับของสารแอซิติลโคลีนถูกปลดปล่อยออกมา
ได้ลดน้อยลงและขาดความสมดุล จึงส่งผลต่อการแปลสัญญาณประสาทผิดจากปกติ 
โดยทำให้ผู้ป่วยมีอาการเพ้อคลั่ง   เซลล์ประสาทของการรับรู้ทำงานผิดเพี้ยนจนส่งผล
ให้เห็นภาพหลอนและได้ยินเสียงแว่วต่างๆตามมา 
 
 ///// ประโยชน์ของเดลิเรียนท์มีอะไรบ้าง? ///// 
เดลิเรียนท์เป็นกลุ่มยาที่สามารถนำมาใช้ประโยชน์ทางคลินิก อาทิ ใช้เป็นยาแก้แพ้   ยาลดน้ำมูก  ยาป้องกันการเมารถเมาเรือ   อย่างไรก็ตาม ยาเดลิเรียนท์มักถูกลักลอบนำมาใช้เป็นยากระตุ้นความบันเทิง หรือตั้งใจใช้เพื่อให้เกิดอาการหลอนประสาทในพิธีกรรมต่างๆ  เพื่อความปลอดภัยต่อร่างกายจึงควรหลีกเลี่ยงการใช้ยากลุ่มเดลิเรียนท์อย่างผิดวัตถุประสงค์เพราะมีผลต่อสภาพจิตและไม่ก่อให้เกิดประโยชน์เท่าใดนัก 
 
 ///// บทสรุปของเดลิเรียนท์ ///// 
ยาในกลุ่มเดลิเรียนท์เป็นกลุ่มยาที่กระตุ้นให้เกิดอาการหลอนประสาท/ประสาทหลอนแบบลักษณะเพ้อหรือคลุ้มคลั่ง ร่วมกับการเห็นภาพหลอน  ได้ยินเสียงแว่วต่างๆ  สารหลอนประสาทกลุ่มนี้เป็นยาประเภท Anticholinergic ซึ่งพบเห็นการใช้ในลักษณะของยาแก้แพ้ชนิดต่างๆ  ประชาชนสามารถเข้าถึงยากลุ่มนี้ได้ง่ายด้ วยมีจำหน่ายตามร้านขายยาทั่วไป ยากลุ่มนี้บางตัว ถูกนำมาใช้ในลักษณะของยากระตุ้นความบันเทิง ซึ่งผิดจากวัตถุประสงค์ทางคลินิก  ส่งผลสุ่มเสี่ยงต่ออาการข้างเคียง(ผลข้างเคียง)ที่ค่อนข้างรุนแรง และมีหลายกรณีที่ต้องนำผู้ป่วยส่งโรงพยาบาลด้วยมีอาการรุนแรงและบางกรณีถึงกับทำให้เสียชีวิตไม่ว่าจากผลการรับประทานยาเกินขนาดหรือผลจากอุบัติเหตุที่มีสาเหตุจากภาพหลอนต่างๆ  การใช้ยาประเภทนี้ไม่ว่าจะด้วยวัตถุประสงค์ใดก็ตาม ควรต้องอยู่ภายใต้การดูแลของแพทย์เท่านั้น 
 
 ///// บรรณานุกรม ///// 
https://www.ncbi.nlm.nih.gov/pubmed/2036612  [2018,Feb10] 
http://www.rxwiki.com/hyoscyamine [2018,Feb10] 
https://en.wikipedia.org/wiki/Hallucination  [2018,Feb10] 
https://www.webmd.com/brain/what-are-hallucinations#1 [2018,Feb10] 
https://www.drugs.com/sfx/scopolamine-side-effects.html [2018,Feb10] 
http://patientsville.com/chlorpheniramine/hallucination.html  [2018,Feb10] 
https://www.drugs.com/cdi/dimenhydrinate-injection.html  [2018,Feb10] 
https://en.wikipedia.org/wiki/Diphenhydramine#Overdose  [2018,Feb10] 
https://www.reddit.com/r/Drugs/comments/1fa5hh/interesting_experience_with_doxylamine/  [2018,Feb10] 
https://psychonautwiki.org/wiki/Deliriant  [2018,Feb10]
