เตตระไฮโดรโซลีน (Tetrahydrozoline) หรือเตทริโซลีน (Tetryzoline)
 ///// บทนำ ///// 
ยาเตตระไฮโดรโซลีน (Tetrahydrozoline หรือ Tetrahydrozoline HCl/Tetrahydrozoline hydrochloride) หรือเตทริโซลีน (Tetryzoline) เป็นอนุพันธุ์อิมิดาโซลีน (Delivative of Imidazo line, สารเคมีที่เป็นสารตั้งต้นของยากลุ่ม Imidazole) และออกฤทธิ์ในลักษณะของแอลฟา อะโกนิสต์ (Alpha agonist)โดยทำให้เกิดการหดตัวของหลอดเลือด ทางคลินิกจึงนำมาใช้เป็นยาหยอดตาเพื่อลดอาการตาแดงที่มีสาเหตุจากการระคายเคืองภายในดวงตา นอกจากนี้ยังนำยาเตตระไฮโดรโซลีนมาผลิตเป็นยาหยอดจมูกและยาพ่นจมูกเพื่อช่วยบรรเทาอาการคัดจมูก ซึ่งก็ใช้กลไกทำให้หลอดเลือดในจมูกหดตัวจึงช่วยลดการปลดปล่อยสารคัดหลั่งต่างๆที่ทำให้รู้สึกแน่นจมูก ทั้งผลิตภัณฑ์ที่เป็นยาหยอดตาและยาหยอด/ยาพ่นจมูกสามารถออกฤทธิ์ภายในไม่กี่นาทีหลังจากที่ผู้ป่วยได้รับยานี้และมีระยะเวลาของการออกฤทธิ์นานประมาณ 4 - 8 ชั่วโมง 
เพื่อความปลอดภัยและเป็นประโยชน์ต่อตัวผู้ป่วยเองก่อนที่จะใช้ยาเตตระไฮโดรโซลีนควรต้องทราบเงื่อนไขบางประการอย่างเช่น 
 
- ไม่ควรใช้กับผู้ที่มีประวัติแพ้ยาเตตระไฮโดรโซลีนมาก่อน 
- หลีกเลี่ยงการใช้ยานี้กับผู้ป่วยที่มีโรคประจำตัวบางอย่างดังต่อไปนี้เช่น ต้อกระจก โรคหัวใจ โรคความดันโลหิตสูง โรคเบาหวาน โรคต่อมไทรอยด์ 
- สำหรับยานี้ชนิดหยอดตา ไม่ควรใช้ในขณะที่ตาได้รับบาดเจ็บ เกิดแผล หรือมีการติดเชื้อเกิดขึ้น 
- สำหรับยาพ่นจมูก/ยาหยอดจมูกควรหลีกเลี่ยงการใช้กับผู้ที่เป็นโรคต่อมลูกหมากโต 
- สตรีตั้งครรภ์ สตรีที่อยู่ในภาวะให้นมบุตร เด็กเล็ก และผู้สูงอายุ ล้วนแต่เป็นกลุ่มเสี่ยงต่อการใช้ยาต่างๆหลายชนิดซึ่งรวมยาเตตระไฮโดรโซลีนด้วย 
นอกจากนี้ผู้ป่วย/ผู้บริโภคควรเรียนรู้วิธีการใช้ยานี้ทั้งชนิดหยอดตาหรือชนิดหยอดจมูก/พ่นจมูกอย่างถูกต้อง ซึ่งรวมถึงขนาดและระยะเวลาของการใช้ยานี้ที่จะต้องปฏิบัติตามคำสั่งของแพทย์อย่างเคร่งครัด 
ตัวยาเตตระไฮโดรโซลีนยังสามารถก่อให้เกิดอาการข้างเคียง (ผลข้างเคียง) บางอย่างได้ เช่น ยาหยอดตาอาจทำให้เกิดตาพร่าและระคายเคืองในตา กรณียาหยอดจมูก/ยาพ่นจมูกอาจพบอาการแสบคันในจมูกที่สัมผัสยา ปากแห้ง จมูกแห้งหรือคอแห้ง รวมถึงมีอาการจามมากขึ้น 
ผลิตภัณฑ์ยาเตตระไฮโดรโซลีนที่พบจำหน่ายในประเทศไทยมักจะเป็นสูตรตำรับที่มีการผสมตัวยาอื่นร่วมด้วยเช่น ยาฆ่าเชื้อหรือยาสเตียรอยด์ซึ่งทำให้แต่ละสูตรตำรับมีวัตถุประสงค์การใช้ที่แตกต่างกันออกไป ดังนั้นผู้บริโภคจึงไม่ควรไปซื้อหาผลิตภัณฑ์ต่างๆเหล่านี้มาใช้เองโดยมิได้รับคำแนะนำหรือผ่านการตรวจคัดกรองจากแพทย์เสียก่อน 
 ///// เตตระไฮโดรโซลีนมีสรรพคุณ (คุณสมบัติ) อย่างไร? ///// 
ยาเตตระไฮโดรโซลีนมีสรรพคุณ/ข้อบ่งใช้เช่น 
- บรรเทาอาการตาแดงจากการระคายเคืองต่างๆของตาที่ไม่ได้เกิดจากการติดเชื้อ 
- ลดอาการคัดจมูกจากภาวะน้ำมูกมาก 
 ///// เตตระไฮโดรโซลีนมีกลไกการออกฤทธิ์อย่างไร? ///// 
ยาเตตระไฮโดรโซลีนมีกลไกการออกฤทธิ์คือ ตัวยาจะเป็นลักษณะของยาในกลุ่มแอลฟา อะโกนิสต์ (Alpha-agonist/Alpha adrenergic agonist) ส่งผลให้เกิดการหดตัวของหลอดเลือดฝอย ในบริเวณเยื่อตาและเยื่อจมูก การหดตัวของหลอดเลือดฝอยดังกล่าวจะทำให้ลดสารคัดหลั่งต่างๆที่ มากับกระแสเลือด จากกลไกดังกล่าวจึงทำให้เกิดฤทธิ์ของการรักษาตามสรรพคุณ 
 ///// เตตระไฮโดรโซลีนมีรูปแบบการจัดจำหน่ายอย่างไร? ///// 
ยาเตตระไฮโดรโซลีนมีรูปแบบการจัดจำหน่ายเช่น 
ก. ยาหยอดตา ที่มีส่วนประกอบของยาอื่นร่วมด้วยเช่น 
- Antazoline HCl/Hydrochloride (ยาแก้แพ้) 0.05% + Tetrahydrozoline HCl 0.04% 
- Dexamethasone sodium phosphate 1 mg/mL + Chloramphenicol 5 mg/mL + Tetra hydrozoline HCl 0.25 mg/ml 
- Tetrahydrozoline HCl 0.5 mg + Boric acid 8 mg + Sodium chloride 4 mg 
- Antazoline HCl 0.05% + Tetryzoline HCl 0.04% 
ข. ยาหยอดจมูก/ยาพ่นจมูก ขนาดความเข้มข้น 0.05% - 0.1% 
 ///// เตตระไฮโดรโซลีนมีขนาดการบริหารยาอย่างไร? ///// 
ยาเตตระไฮโดรโซลีนมีขนาดการบริหารยา/ใช้ยาเช่น 
ก. สำหรับอาการเยื่อตาอักเสบที่ไม่ได้เกิดจากการติดเชื้อ: 
- ผู้ใหญ่: หยอดยาขนาดความเข้มข้น 0.01 - 0.05% ที่ตาข้างที่อักเสบ 1 - 2 หยดวันละ 1 -   4 ครั้ง ระยะเวลาการใช้ยาไม่ควรเกิน 3 - 4 วันต่อเนื่อง 
- เด็ก: ห้ามใช้ยาชนิดนี้เป็นยาหยอดตาสำหรับเด็ก 
ข. สำหรับอาการคัดจมูก/น้ำมูกมาก: 
- ผู้ใหญ่: หยอดยา/พ่นยาขนาดความเข้มข้น 0.1% ในจมูกข้างที่มีอาการคัดจมูก 2 - 4 หยดหรือตามแพทย์สั่งทุก 3 ชั่วโมง และไม่ควรใช้ต่อเนื่องนานเกิน 3 - 5 วัน 
- เด็กอายุต่ำกว่า 2 ปี: ห้ามใช้ยากับเด็กที่อายุต่ำกว่า 2 ปีลงมา 
- เด็กอายุ 2 - 6 ปี: หยอดยา/พ่นยาขนาด 0.05% เข้าจมูกข้างที่มีอาการคัดจมูก 2 - 3 หยดหรือตามแพทย์สั่งทุก 3 ชั่วโมง การใช้ยานี้กับเด็กไม่ควรเกิน 3 - 5 วันต่อเนื่อง 
- เด็กอายุมากกว่า 6 ปีขึ้นไป: หยอดยา/พ่นยาขนาด 0.1% เข้าจมูกข้างที่มีอาการคัดจมูก 2 - 4 หยดทุก 3 ชั่วโมงหรือตามแพทย์สั่ง การใช้ยานี้กับเด็กไม่ควรเกิน 3 - 5 วันต่อเนื่อง 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเตตระไฮโดรโซลีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเตตระไฮโดรโซลีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมหยอดยาควรทำอย่างไร? ///// 
หากลืมหยอดยา/ใช้ยาเตตระไฮโดรโซลีนสามารถหยอดยา/ใช้ยาเมื่อนึกขึ้นได้ ถ้าเวลาใกล้เคียงกับการใช้ยาในมื้อถัดไป ไม่จำเป็นต้องเพิ่มขนาดใช้ยาเป็น 2 เท่า 
อย่างไรก็ตามเพื่อประสิทธิผลของการรักษาควรใช้ยาเตตระไฮโดรโซลีนตรงเวลา 
 ///// เตตระไฮโดรโซลีนมีผลไม่พึงประสงค์อย่างไร? ///// 
อาจแบ่งผลไม่พึงประสงค์ (ผลข้างเคียง/อาการข้างเคียง) ตามรูปแบบผลิตภัณฑ์ของยาเตตระไฮโดรโซลีนดังนี้ 
ก. รูปแบบยาหยอดตา: เช่น ระคายเคืองตาข้างที่หยอดยา การมองเห็นภาพผิดปกติ มีอาการวิงเวียน ปวดศีรษะ ง่วงนอน กระสับกระส่าย อาจเกิดความดันโลหิตสูง ชีพจรเต้นผิดปกติ หรือหัวใจเต้นช้าลง 
ข. รูปแบบยาหยอดจมูก/ยาพ่นจมูก: เช่น จมูกด้านใช้ยารู้สึกแสบคัน จมูกแห้งหลังใช้ยา ปวดศีรษะ ง่วงนอน อ่อนเพลีย นอนไม่หลับ เหงื่อออกมาก ความดันโลหิตสูงหรืออาจพบภาวะความดันโลหิตต่ำได้ที่เรียกว่า Rebound hypotension 
 ///// มีข้อควรระวังการใช้เตตระไฮโดรโซลีนอย่างไร? ///// 
มีข้อควรระวังการใช้ยาเตตระไฮโดรโซลีนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ผู้รักษา 
- ห้ามใช้ยาที่มีสภาพเปลี่ยนไปจากเดิม 
- ห้ามปรับขนาดการใช้ยานี้ด้วยตนเอง 
- แจ้งแพทย์ทุกครั้งว่ามีการใช้ยาอื่นๆหรือมีโรคประจำตัวอยู่ด้วยหรือไม่ 
- การใช้ยานี้เป็นระยะเวลานานกว่าที่แพทย์กำหนดจะก่อให้เกิดภาวะอาการสะท้อนกลับ(Rebound congestion) คือมีอาการแน่น/คัดจมูก และเกิดภาวะตาอักเสบ/ตาแดงมากขึ้นกว่าเดิม 
- ปฏิบัติตามคำสั่งแพทย์อย่างเคร่งครัดและมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเตตระไฮโดรโซลีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เตตระไฮโดรโซลีนมีปฏิกิริยาระหว่างยากับยาตัวอื่นอย่างไร? ///// 
ยาเตตระไฮโดรโซลีนมีปฏิกิริยาระหว่างยากับยาตัวอื่นเช่น 
- การใช้ยาเตตระไฮโดรโซลีนชนิดยาหยอดตาร่วมกับยา Albuterol (ยาขยายหลอดลม), Terbutaline, Indacaterol (ยาโรคปอดอุดกั้นเรื้อรัง) อาจทำให้เกิดอาการข้างเคียงต่อหัวใจเช่น หัวใจเต้นเร็วหรือหัวใจเต้นผิดจังหวะ เกิดความดันโลหิตสูง หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาเตตระไฮโดรโซลีนในรูปแบบยาหยอดจมูก/ยาพ่นจมูกร่วมกับยา Selegiline, Methylene blue, Furazolidone อาจเพิ่มอาการข้างเคียงต่อหัวใจโดยอาจมีอาการเจ็บหน้าอก ชีพจรเต้นผิดปกติ หัวใจเต้นเร็ว ความดันโลหิตสูง เพื่อป้องกันอาการข้างเคียงดังกล่าวจึงไม่ควรใช้ยาร่วมกันหรือควรเว้นระยะเวลาการใช้ยาให้ห่างกันอย่างน้อย 14 วันขึ้นไป 
 ///// ควรเก็บรักษาเตตระไฮโดรโซลีนอย่างไร? ///// 
ยาเตตระไฮโดรโซลีนทั้งรูปแบบผลิตภัณฑ์ยาหยอดตาและยาหยอดจมูก/ยาพ่นจมูกควรเก็บภายใต้อุณหภูมิ 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// เตตระไฮโดรโซลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเตตระไฮโดรโซลีนที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Tetrahydrozoline  [2016,June11] 
http://www.drugs.com/mtm/tetrahydrozoline-ophthalmic.html  [2016,June11] 
http://www.drugs.com/mtm/tetrahydrozoline-nasal.html  [2016,June11] 
http://www.mims.com/thailand/drug/info/tetryzoline%20hydrochloride/?type=brief&amp;mtype=generic  [2016,June11] 
file:///C:/Users/apai/Downloads/20160329_03dca09c-2105-413b-ba21-b5c030776f60.pdf  [2016,June11] 
http://www.drugs.com/drug-interactions/tetrahydrozoline-nasal-index.html?filter=3&amp;generic_only=  [2016,June11] 
http://www.drugs.com/drug-interactions/tetrahydrozoline-ophthalmic-index.html?filter=2&amp;generic_only= [2016,June11]
