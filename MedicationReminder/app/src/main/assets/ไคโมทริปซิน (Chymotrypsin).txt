ไคโมทริปซิน (Chymotrypsin)
 ///// บทนำ ///// 
ยาไคโมทริปซิน (Chymotrypsin) เป็นสารประเภทเอนไซม์ผลิตได้จากตับอ่อน และทำหน้าที่ช่วยย่อยอาหารประเภทโปรตีน โดยจะออกฤทธิ์และทำงานในลำไส้เล็กส่วนที่เรียกว่า ดูโอดีนัม (Duodenum) ไคโมทริปซินมีองค์ประกอบไปด้วยกรดอะมิโนหลายตัวเช่น Tryptophan, Tyrosine, Phenylalanine, Leucine และ Methionine 
สำหรับทางอุตสาหกรรมยาได้พัฒนาไคโมทริปซินในรูปแบบของยาที่ใช้กับช่องปาก เพื่อลดอาการติดเชื้อของแผลในปาก ช่วยละลายเสมหะในผู้ป่วยโรคหลอดลมอักเสบ ผู้ป่วยโรคปอด ทำให้การหายใจคล่องขึ้น และยังนำไปใช้กับผู้ป่วยไซนัสอักเสบ บางรูปแบบของไคโมทริปซินถูกพัฒนาไปใช้เป็นยาสำหรับผิวหนัง ช่วยลดอาการปวดบวมของการอักเสบที่ผิวหนัง หรือในรูปแบบของยาทางจักษุวิทยา/โรคตา โดยจะใช้ในระหว่างการผ่าตัดต้อกระจกเพื่อลดการทำลายเนื้อเยื่อต่างๆในลูกตา จะเห็นได้ว่ายานี้ต้องอาศัยการคัดกรองจากแพทย์ก่อนการใช้ ด้วยมีรายละเอียดและมีความจำเพาะ เจาะจงในแต่ละอาการโรคที่แตกต่างกันออกไป 
 ///// ไคโมทริปซินมีสรรพคุณ (คุณสมบัติ) อย่างไร? ///// 
ยาไคโมทริปซินมีสรรพคุณดังนี้ 
- รักษาและบรรเทาอาการบวมจากการอักเสบของเนื้อเยื่อต่างๆตามร่างกาย 
- เป็นยาที่ใช้ระหว่างทำหัตถการในการผ่าตัดตาในผู้ป่วยต้อกระจก 
 ///// ไคโมทริปซินมีกลไกการออกฤทธิ์อย่างไร? ///// 
ด้วยยาไคโมทริปซินเป็นเอนไซม์ กลไกการออกฤทธิ์ของตัวยาจึงเป็นการทำหน้าที่ย่อยและกำจัดเนื้อเยื่อที่ได้รับความเสียหายหรือที่เป็นบาดแผล ซึ่งก่อให้เกิดอาการอักเสบตามมา จากกลไกนี้ทำให้อาการบวมและการอักเสบลดลงตามลำดับ 
 ///// ไคโมทริปซินมีรูปแบบการจัดจำหน่ายอย่างไร? ///// 
ยาไคโมทริปซินมีรูปแบบการจัดจำหน่ายดังนี้เช่น 
- ยาอมใต้ลิ้น ขนาด 100,000 ยูนิต/เม็ดโดยมีเอนไซม์ Trypsin เป็นตัวยาผสมร่วม 
- ยาเตรียมที่เป็นสารละลายสำหรับหัตถการผ่าตัดตาขนาด 150 และ 300 ยูนิต (หน่วย, Unit)/ขวด(ไวอัล, Vial) 
- ยาฉีด ขนาด 5,000 ยูนิต/มิลลิลิตร 
 ///// ไคโมทริปซินมีขนาดการบริหารยาอย่างไร? ///// 
การใช้ยา/การบริหารยาไคโมทริปซินต้องเป็นการสั่งใช้ยาโดยแพทย์เท่านั้น ซึ่งจะแตกต่าง กันในแต่ละโรค ในที่นี้ขอยกตัวอย่างการใช้ยานี้สำหรับการผ่าตัดต้อกระจกดังนี้เช่น 
- ผู้ใหญ่: ล้างลูกตาส่วนที่จะผ่าตัดด้วยสารละลายไคโมทริปซิน 1 - 2 มิลลิลิตร โดยเจือจางเป็นสารละลายตามมาตรฐานที่ระบุในเอกสารกำกับยา แล้วใช้ยานี้ล้างซ้ำอีกอย่างน้อย 2 มิลลิลิตรหลัง จากการผ่าตัดเสร็จแล้วประมาณ 2 - 4 นาที 
- เด็ก: ยังไม่มีข้อมูลศึกษาที่แน่ชัดถึงขนาดยาและผลการรักษาของยาที่รวมถึงผลข้างเคียงของยานี้ในเด็ก ดังนั้นการใช้ยานี้ในเด็กจึงต้องเป็นดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไคโมทริปซิน ผู้ป่วยควรแจ้งแพทย์/พยาบาลและเภสัช กรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาไคโมทริปซิน อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาและ/หรือกับอาหารเสริมที่รับประทานอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// ไคโมทริปซินมีผลไม่พึงประสงค์อย่างไร? ///// 
ยาไคโมทริปซินสามารถก่อให้เกิดผลไม่พึงประสงค์ (ผลข้างเคียง) ต่างๆดังนี้เช่น 
ก. รูปแบบยาที่ใช้กับตา: เมื่อผ่าตัดต้อกระจกอาจทำให้ความดันในลูกตาเพิ่มขึ้น ก่อให้ เกิดตาบวมและอักเสบ 
ข. รูปแบบที่เป็นยาฉีดและยารับประทาน (ยาอมใต้ลิ้น): อาจพบอาการแพ้ยาได้อย่างรุนแรงหรือเกิดมีผื่นคัน 
 ///// มีข้อควรระวังการใช้ไคโมทริปซินอย่างไร? ///// 
มีข้อควรระวังการยาใช้ยาไคโมทริปซินดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยต้อกระจกประเภทแต่กำเนิด (Congenital cataracts) 
- ห้ามใช้ยานี้กับผู้ป่วยโรคตับวายหรือโรคไตวายในขั้นรุนแรง 
- ห้ามใช้ยานี้กับผู้ป่วยที่มีแผลในกระเพาะอาหาร 
- ห้ามใช้ยานี้กับผู้ป่วยที่อายุน้อยกว่า 20 ปี 
- ระวังการใช้ยานี้กับผู้ที่มีประวัติเรื่องการจับตัวของเกล็ดเลือดผิดปกติ ผู้ป่วยโรคตับโรคไตที่อยู่ในระยะรุนแรง 
- ระวังการใช้ยานี้กับหญิงตั้งครรภ์และหญิงที่อยู่ในภาวะให้นมบุตร 
- หลีกเลี่ยงการใช้ยานี้ในปริมาณมากๆ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไคโมทริปซินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไคโมทริปซินมีปฏิกิริยาระหว่างยากับยาตัวอื่นอย่างไร? ///// 
ในรูปแบบของยาไคโมทริปซินที่ใช้ในปัจจุบันยังไม่พบเห็นปฏิกิริยาระหว่างยากับยารับประทานตัวอื่นแต่อย่างใด 
 ///// ควรเก็บรักษาไคโมทริปซินอย่างไร? ///// 
ควรเก็บยาไคโมทริปซินระหว่างอุณหภูมิ 2 - 8 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำหรือในรถยนต์ 
 ///// ไคโมทริปซินมีชื่ออื่นอีกไหม? ผลิตจากบริษัทอะไรบ้าง? ///// 
ยาไคโมทริปซินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://www.mims.com/USA/drug/info/chymotrypsin/?type=full&amp;mtype=generic [2015,Jan24]
	2. http://www.mims.com/India/drug/info/ALFAPSIN/ALFAPSIN%20sublingual%20tab [2015,Jan24]
	3. http://www.medindia.net/doctors/drug_information/chymotrypsin_alfa.htm [2015,Jan24]
	4. http://www.medindia.net/doctors/drug_information/chymotrypsin_alfa.htm [2015,Jan24]
	5. http://www.testclear.com/false_positives_database/drug/016938/CATARASE.aspx [2015,Jan24]
	6. http://www.drugs.com/drug-interactions/chymotrypsin-ophthalmic,catarase.html [2015,Jan24]
	7. http://www.catalog.md/drugs/catarase.html [2015,Jan24]
	8. http://www.webmd.com/vitamins-supplements/ingredientmono-405-chymotrypsin.aspx?activeingredientid=405&amp;activeingredientname=chymotrypsin [2015,Jan24]
	9. http://www.webmd.com/vitamins-supplements/ingredientmono-405-chymotrypsin.aspx?activeingredientid=405&amp;activeingredientname=chymotrypsin [2015,Jan24]
