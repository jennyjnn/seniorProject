อินซูลิน ลิสโปร (Insulin lispro)
 ///// บทนำ ///// 
ยาอินซูลินลิสโปร(Insulin lispro) เป็นฮอร์โมนอินซูลิน/อินซูลินสังเคราะห์ที่ออกฤทธิ์เร็ว ที่ใช้รักษาโรคเบาหวานประเภท I และ II  รวมถึงเบาหวานประเภทที่มีภาวะเลือดเป็นกรด (Diabetic ketoacidosis)   นักวิทยาศาสตร์ได้ใช้เทคโนโลยีทางพันธุวิศวกรรมตัดต่อโครโมโซมของแบคทีเรีย Escherichia coli (E.coli)ทำให้แบคทีเรียชนิดนี้สร้างอินซูลินประเภทออกฤทธิ์เร็ว(Rapid acting insulin หรือ Fast acting insulin)ที่มีระยะเวลาการออกฤทธิ์นาน 2–4 ชั่วโมงโดยตัวยาจะออกฤทธิ์ภายใน15นาทีหลังฉีดยา  ซึ่งได้แก่ ยาอินซูลินลิสโปร  ยานี้มีความคล้ายกับอินซูลินของมนุษย์ แต่จะแตกต่างกันบ้างที่การจัดเรียงกรดอะมิโนบนโครงสร้างโมเลกุลของอินซูลิน กล่าวคือ ถ้าแบคทีเรียผลิตอินซูลินที่มีโครงสร้างการเรียงตัวของกรดอะมิโนแบบสลับตำแหน่งหรือถูกแทนที่ด้วยกรดอะมิโนตัวใหม่หรือเพิ่มกรดไขมันเข้าในโครงสร้างอินซูลิน ก็จะทำให้ได้อินซูลินชนิดที่มีความแตกต่างกันในเรื่องระยะเวลาการออกฤทธิ์ เช่น Rapid acting Insulin, Regular หรือ Short-acting Insulin(อินซูลินออกฤทธิ์ระยะสั้น เช่น ยา Regular insulin),  Intermediate  acting  Insulin (อินซูลินที่ออกฤทธิ์ได้นานในระยะกลาง เช่น NPH insulin), หรือ Long-acting Insulin(ยาอินซูลินที่ออกฤทธิ์ได้นาน เช่น Insulin glargine) 
ยาอินซูลินลิสโปรเกิดจากการสลับตำแหน่งของกรดอะมิโน 2 ตัวที่มีชื่อว่า โปรลีน(Proline)และไลซีน(Lysine) จึงได้อินซูลินประเภทออกฤทธิ์เร็ว (Rapid acting insulin)  ซึ่งเป็นอินซูลินชนิดที่มีลักษณะสารละลายใส  ผู้ป่วยที่ได้รับยาอินซูลินลิสโปรฉีดเข้าใต้ผิวหนังเพียงภายใน15 นาทียาก็จะออกฤทธิ์   ซึ่งรูปแบบบรรจุภัณฑ์ของยาอินซูลินลิสโปร มีทั้งแบบไวอัล(Vial) และแบบปากกาอินซูลินที่พร้อมใช้งาน(Prefilled pen) 
ผู้ที่ได้รับยาอินซูลินทุกประเภทรวมยาอินซูลินลิสโปร จะต้องได้รับการตรวจระดับน้ำตาลในเลือดเป็นระยะๆจากแพทย์ เพื่อเป็นการตรวจประสิทธิภาพการออกฤทธิ์ของยาอินซูลินที่แพทย์สั่งจ่ายว่า เหมาะสมกับผู้ป่วยเบาหวานมากน้อยเพียงใด 
ผู้ป่วยเบาหวานบางกลุ่มไม่สามารถใช้ยาอินซูลินลิสโปรได้ หากมีประวัติแพ้ยานี้ หรือแพ้ส่วนประกอบในสูตรตำรับยานี้  หรือสภาพร่างกายของผู้ป่วยมีระดับน้ำตาลในเลือดต่ำอยู่แล้ว หรือมีภาวะพร่อง/ขาดเกลือโปแตสเซียมในเลือด 
นอกจากนี้ ผู้ป่วยที่มียารักษาโรคชนิดอื่นๆใช้อยู่ก่อน  ก็สามารถเกิดภาวะยาตีกัน(ปฏิกิริยาระหว่างยา)กับยาอินซูลินลิสโปรได้  โดยเฉพาะอย่างยิ่ง  กลุ่มยาBeta-blockers, Clonidine, Guanethidine, Lithium, หรือ Reserpine,  ดังนั้นผู้ป่วยเบาหวาน ควรต้องแจ้งให้ แพทย์ พยาบาล เภสัชกร ทราบโดยละเอียดว่าตนเองมียาประเภทใดที่รับประทานอยู่ก่อน  มีโรคประจำตัวอื่นใดอยู่บ้าง 
ยาอินซูลินลิสโปร จัดเป็นยาประเภทฮอร์โมนที่มีความไวต่ออุณหภูมิสูงจึงต้องจัดเก็บในตู้เย็นที่มีอุณหภูมิอยู่ในช่วง 2–8 องศาเซลเซียส(Celsius)  ก่อนนำยาอินซูลินชนิดนี้กลับมาใช้ที่บ้าน ผู้ป่วยเบาหวาน/ญาติจะต้องทำความเข้าใจและเรียนรู้วิธีการใช้ยาอินซูลินนี้จากแพทย์/พยาบาล/เภสัชกร  และต้องใช้ยาอินซูลินนี้ตามขนาดที่แพทย์แนะนำ  นอกจากนี้ยังต้องเรียนรู้สภาวะร่างกายที่มีระดับน้ำตาล                    ในเลือดต่ำหรือสูงเกินไปจากแพทย์ พยาบาล เภสัชกร เพื่อจะได้ใช้วิธีปฐมพยาบาลตนเองได้อย่างเหมาะสม และถูกต้อง  (อ่านเพิ่มเติมในเว็บ haamor.com บทความเรื่อง “วิธีฉีดอินซูลินให้ตนเอง” และเรื่อง “ภาวะน้ำตาลในเลือดต่ำใน โรคเบาหวาน”) 
*หากเกิดข้อผิดพลาดที่ผู้ป่วยได้รับยาอินซูลินชนิดนี้เกินขนาด จะทำให้มีภาวะน้ำตาลในเลือดต่ำ หากน้ำตาลในเลือดต่ำมาก ผู้ป่วยอาจอยู่ในสภาพหมดสติ  ผู้พบเห็นจะต้องรีบนำผู้ป่วยส่งโรงพยาบาลทันที/ฉุกเฉิน   แพทย์จะใช้ยา Glucagon ฉีดเข้ากล้ามเนื้อเพื่อบำบัดอาการ และ/หรือให้น้ำตาลกลูโคส(Glucose)เข้าทางหลอดเลือดดำ เพื่อช่วยทำให้ร่างกายผู้ป่วยฟื้นสภาพโดยเร็ว 
คณะกรรมการอาหารและยาของไทยได้จัดกลุ่มยาอินซูลินทุกประเภท รวมยาอินซูลินลิสโปร อยู่ในประเภทยาอันตราย  การใช้ยาอินซูลินทุกประเภท รวมยาอินซูลินลิสโปร จะต้องเป็นไปตามคำสั่งของแพทย์เท่านั้น  ห้ามมิให้ผู้ป่วยปรับขนาดการใช้ยานี้ด้วยตนเอง  ทั้งนี้ ผู้บริโภค/ผู้ป่วยสามารถพบเห็นการใช้ยาอินซูลิน ลิสโปรได้ตามสถานพยาบาลทั่วไป 
 
 ///// อินซูลิน ลิสโปรมีสรรพคุณ(คุณสมบัติ)อย่างไร? ///// 
ยาอินซูลิน ลิสโปรมีสรรพคุณ/ข้อบ่งใช้ เพื่อ 
- ใช้รักษาโรคเบาหวานทั้งประเภทที่ I และ II 
- รักษาเบาหวานในผู้ป่วยที่มีสภาวะเลือดเป็นกรด (Diabetic ketoacidosis) 
 ///// อินซูลิน ลิสโปรมีกลไกการออกฤทธิ์อย่างไร? ///// 
ยาอินซูลินลิสโปร เป็นอินซูลินที่ออกฤทธิ์เร็ว โดยมีกลไกการออกฤทธิ์ที่ทำให้เซลล์กล้ามเนื้อ รวมถึงเซลล์ไขมัน  นำกลูโคสในกระแสเลือดมาใช้ให้เกิดประโยชน์  นอกจากนี้ ยังช่วยยับยั้งการปลดปล่อยน้ำตาลกลูโคสจากตับเข้าสู่กระแสเลือด  ด้วยกลไกเหล่านี้จึงทำให้ร่างกายมีระดับน้ำตาลในเลือดอยู่ในเกณฑ์ปกติ และเป็นที่มาของสรรพคุณ 
 
 ///// อินซูลิน ลิสโปรมีรูปแบบการจัดจำหน่ายอย่างไร? ///// 
ยาอินซูลิน ลิสโปรมีรูปแบบการจัดจำหน่ายเป็น ยาฉีดที่เป็นสารละลายใส โดยมีรูปแบบเภสัชภัณฑ์ ดังนี้ 
- เป็นขวดไวอัล(Vial) ที่บรรจุ Insulin lispro ขนาด 1,000 ยูนิต/10 มิลลิลิตร 
- ปากกาอินซูลินพร้อมใช้งานที่บรรจุ Insulin lispro ขนาด 300 ยูนิต/3 มิลลิลิตร 
 
 ///// อินซูลิน ลิสโปรมีขนาดการบริหารยาอย่างไร? ///// 
ยาอินซูลินลิสโปร มีขนาดการบริหารยา/ใช้ยา เช่น 
 
- ผู้ใหญ่: ฉีดยาเข้าใต้ผิวหนัง ขนาด 0.5–1 ยูนิต/น้ำหนักตัว 1 กิโลกรัม/วัน                                                                    โดยควรฉีดยาก่อนรับประทานอาหาร 15 นาที หรือฉีดยาหลังรับประทานอาหารทันที  หรือ ตามคำสั่งแพทย์ 
- เด็ก: ขนาดการใช้ยานี้สำหรับเด็กให้เป็นไปตามคำสั่งแพทย์ 
อนึ่ง: 
- ผู้ป่วย โรคตับ  โรคไต  แพทย์อาจปรับลดขนาดการใช้ยาลงมาตามความเหมาะสม 
- ฉีดยาอินซูลินชนิดนี้ตรงตามเวลาต่อเนื่องสม่ำเสมอตามแพทย์สั่ง  และไม่ควรปรับขนาดการฉีดยาโดยไม่ได้ปรึกษาแพทย์ 
- เรียนรู้เทคนิคการฉีดยา  การเก็บรักษา  สภาวะมีน้ำตาลในเลือดต่ำหรือสูงจากแพทย์ พยาบาล เภสัชกร เพื่อดูแลตนเองขณะอยู่ในที่พักอาศัย (อ่านเพิ่มเติมในเว็บ haamor.com บทความเรื่อง “วิธีฉีดอินซูลินให้ตนเอง” และเรื่อง “ภาวะน้ำตาลในเลือดต่ำใน โรคเบาหวาน”) 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอินซูลินลิสโปร  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคตับ  โรคไต  โรคหัวใจ  รวมทั้งกำลังกินยา/ใช้ยาอะไรอยู่ เพราะยาอินซูลินลิสโปร อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
กรณีลืมฉีดยาอินซูลินลิสโปร ผู้ป่วยอาจมีภาวะน้ำตาลในเลือดสูงเกิดขึ้นได้ง่าย    อย่างไรก็ตาม หากลืมฉีดยานี้ ก็สามารถฉีดยาทันทีเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2เท่า ให้ฉีดยาในขนาดปกติ 
 
 ///// อินซูลิน ลิสโปรมีผลไม่พึงประสงค์อย่างไร? ///// 
ยาอินซูลินลิสโปรสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อหัวใจ:  เช่น  อาการบวมของมือและเท้า 
- ผลต่อผิวหนัง  เช่น อาจเกิดภาวะไขมันสะสมผิดปกติในบริเวณผิวหนัง  มีผื่นคัน  ลมพิษ 
- ผลต่อระบบการเผาผลาญพลังงานของร่างกาย:  เช่น  เกิดภาวะน้ำตาลในเลือดต่ำ   อาจทำให้น้ำหนักตัวเพิ่มขึ้น 
- ผลต่อตา:   เช่น  เกิดความผิดปกติกับเส้นประสาทตาที่ส่งผลให้ตามัว 
- ผลต่อระบบประสาท:   เช่น ปวดศีรษะ   เจ็บปลายเส้นประสาท  เกิดอาการไข้ 
- ผลต่อระบบภูมิคุ้มกันต้านทานโรคของร่างกาย:   เช่น มีอาการคล้ายเป็นไข้หวัดใหญ่   ร่างกายเกิดภาวะติดเชื้อต่างๆได้ง่าย 
- ผลต่อระบบทางเดินอาหาร:    เช่น คลื่นไส้   ท้องเสีย   ปวดท้อง 
- ผลต่อระบบทางเดินปัสสาวะ:  เช่น  โรคติดเชื้อทางเดินปัสสาวะ 
- ผลต่อกล้ามเนื้อ:  เช่น ปวดกล้ามเนื้อ 
- ผลต่อระบบทางเดินหายใจ:  เช่น  คออักเสบ  เยื่อจมูกอักเสบ  ไอ  ไซนัสอักเสบ  หลอดลมอักเสบ 
 
 ///// มีข้อควรระวังการใช้อินซูลิน ลิสโปรอย่างไร? ///// 
มีข้อควรระวังการใช้ยาอินซูลิน ลิสโปร เช่น 
- ห้ามใช้กับผู้ที่แพ้ยาอินซูลินชนิดนี้ 
- ห้ามดื่มเครื่องดื่มประเภทแอลกอฮอล์ขณะใช้ยานี้เพราะจะทำให้เกิดภาวะ                     น้ำตาลในเลือดผิดปกติ(อาจทั้งสูง หรือต่ำ)ได้ง่าย 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งแพทย์ 
- ห้ามปรับขนาดการใช้ยานี้ด้วยตนเอง และต้องใช้ยานี้ตามขนาดที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เกิดตะกอนขุ่น 
- ใช้ยานี้ต่อเนื่องตามคำสั่งแพทย์ เพื่อควบคุมระดับน้ำตาลในเลือดให้เป็นปกติ 
- ควรเปลี่ยนตำแหน่งการฉีดยานี้ไม่ให้ซ้ำบริเวณเดิม เพื่อหลีกเลี่ยงผิวหนังอักเสบในบริเวณที่ฉีดยานี้ซ้ำๆ 
- ตรวจสอบระดับน้ำตาลในเลือดของตนเองเป็นประจำตาม แพทย์ พยาบาล เภสัชกรแนะนำ 
- ควบคุมอาหาร  ออกกำลังกาย และพักผ่อน ตามที่ แพทย์ พยาบาล เภสัชกร แนะนำ 
- มาพบแพทย์/มาโรงพยาบาลเพื่อ การตรวจร่างกาย  การตรวจระดับน้ำตาลในเลือด  ตรวจค่าน้ำตาลสะสมในเลือด ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง ยาแผนปัจจุบันทุกชนิด (รวมยาอินซูลิน ลิสโปรด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อินซูลิน ลิสโปรมีปฏิกิริยาระหว่างยากับยาตัวอื่นอย่างไร? ///// 
ยาอินซูลินลิสโปร มีปฏิกิริยาระหว่างยากับยาตัวอื่น เช่น 
- การใช้ยาอินซูลินลิสโปรร่วมกับ   ยารักษาเบาหวานชนิดอื่น , กลุ่มยาMAOIs, ACE inhibitors, Salicylates, Pentamidine, Propoxyphene,  อาจทำให้เกิดภาวะน้ำตาลในเลือดต่ำ  หากจำเป็นต้องใช้ยาร่วมกัน แพทย์จะปรับขนาดการใช้ยาอินซูลินลิสโปร ให้เหมาะสมกับสภาพร่างกายผู้ป่วยเป็นกรณีไป 
- ห้ามใช้ยาอินซูลิน ลิสโปรร่วมกับกลุ่มยาThiazolidinediones ด้วยเสี่ยงต่อภาวะหัวใจวายตามมา 
- ห้ามใช้ยาอินซูลิน ลิสโปรร่วมกับยา Gatifloxacin  ด้วยจะทำให้ผู้ป่วยมีภาวะน้ำตาลในเลือดต่ำหรือไม่ก็สูงตามมา 
 ///// ควรเก็บรักษาอินซูลิน ลิสโปรอย่างไร? ///// 
ควรเก็บยาอินซูลินลิสโปร ภายใต้อุณหภูมิ 2–8 องศาเซลเซียส  ห้ามเก็บยาในช่องแช่แข็งตู้เย็น	เก็บในภาชนะที่ปิดมิดชิด พ้นแสง/แสงแดด ความร้อนและความชื้น
เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 ///// อินซูลิน ลิสโปรมีชื่ออื่นอีกไหม? ผลิตจากบริษัทอะไรบ้าง? ///// 
ยาอินซูลินลิสโปรที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Flexpen, Insuman rapid, Novorapid flexpen 
 ///// บรรณานุกรม ///// 
https://www.drugs.com/mtm/insulin-lispro.html[2017,June3] 
https://en.wikipedia.org/wiki/Insulin_lispro[2017,June3] 
http://www.mims.com/thailand/drug/info/insulin%20lispro/?type=brief&amp;mtype=generic[2017,June3] 
http://www.ema.europa.eu/docs/en_GB/document_library/EPAR_-_Scientific_Discussion/human/000088/WC500050329.pdf[2017,June3] 
http://www.webmd.com/diabetes/tc/types-of-insulin-topic-overview#1[2017,June3] 
http://www.diabetes.co.uk/insulin/insulin-actions-and-durations.html/a&gt;[2017,June3]
