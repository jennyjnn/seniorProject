โซมาโตสแตติน (Somatostatin)
 ///// บทนำ ///// 
โซมาโตสแตติน (Somatostatin) เป็นฮอร์โมนในมนุษย์ ผลิตจากสมองส่วน Hypothalamus รวมถึงเนื้อเยื่อในเซลล์ตับอ่อนและเนื้อเยื่อของกระเพาะอาหาร-ลำไส้ มีหน้าที่คอยยับยั้งการทำงานของฮอร์โมนที่ช่วยเรื่องการเจริญเติบโตของมนุษย์ ฮอร์โมนโซมาโตสแตตินยังมีชื่อเรียกอื่นที่นักวิทยาศาสตร์ใช้กันเป็นประจำเช่น 
- Growth hormone–inhibiting hormone (GHIH) 
- Growth hormone release–inhibiting hormone (GHRIH) 
- Somatotropin release–inhibiting factor (SRIF) 
- Somatotropin release–inhibiting hormone (SRIH) 
โดยหน้าที่หลักๆของฮอร์โมนโซมาโตสแตตินอาจจำแนกได้ดังนี้เช่น 
- ควบคุมการทำงานของระบบต่อมไร้ท่อของร่างกาย 
- มีอิทธิพลต่อสารสื่อประสาทและการแบ่งตัวของเซลล์ในร่างกาย 
- ยับยั้งการหลั่งฮอร์โมน Insulin, Glucagon (ฮอร์โมนควบคุมระดับน้ำตาลในเลือด), Prolactin (ฮอร์โมนควบคุมการหลั่งน้ำนม) รวมถึง Thyroid-stimulating hormone (ฮอร์โมนควบคุมการทำงานของต่อมไทรอยด์) 
- ยับยั้งการปลดปล่อยฮอร์โมนในระบบทางเดินอาหารที่เกี่ยวกับการย่อยและดูดซึมอาหารเช่น Gastrin, Cholecystokinin, Secretin, Motilin, Vasoactive intestinal peptide และ Enteroglucagon 
- ลดการบีบตัวของลำไส้รวมถึงลดปริมาณการไหลเวียนเลือดที่ไปหล่อเลี้ยงลำไส้ด้วย 
- ลดการหลั่งเอนไซม์ในตับอ่อน 
จากฤทธิ์และหน้าที่ตามที่ได้ระบุมาทำให้นักวิทยาศาสตร์จึงผลิตยาที่มีโครงสร้างเลียนแบบฮอร์โมนตัวนี้ขึ้นเพื่อนำมาใช้ประโยชน์ทางคลินิก โดยใช้ยับยั้งสภาวะของผู้ป่วยที่ร่างกายมีการผลิตฮอร์โมนบางชนิดมากจนเกินไปจนก่อให้เกิดอาการโรคนั่นเอง หรือในบางสถานการณ์ต้องใช้ยานี้เพื่อหยุดการหลั่งฮอร์โมนบางตัวทั้งนี้เพื่อช่วยบำบัดอาการของโรคบางอย่างที่เกิดขึ้นเช่น ช่วยลดอาการเลือดออกจากแผลในกระเพาะอาหารและลำไส้ หรือใช้เป็นยาช่วยป้องกันภาวะแทรกซ้อนหลังการผ่าตัดตับอ่อน รวมถึงใช้ยับยั้งการหลั่งน้ำย่อยของตับอ่อนและของลำไส้เล็กภายหลังจากการผ่าตัดอวัยวะดังกล่าว 
ยาประเภทฮอร์โมนทั้งหลายที่รวมถึงยาโซมาโตสแตตินล้วนแล้วแต่มีการออกฤทธิ์ได้อย่างมากมายถึงแม้จะใช้ในขนาดต่ำๆ และถือเป็นข้อห้ามใช้ยาโซมาโตสแตตินกับกลุ่มผู้ป่วยสตรีตั้งครรภ์ สตรีที่อยู่ในภาวะให้นมบุตร รวมถึงเด็ก/ผู้ที่อายุต่ำกว่า 16 ปี 
ยาโซมาโตสแตตินยังสามารถก่อให้เกิดผลข้างเคียงต่อระบบการทำงานต่างๆของร่างกายเช่น อาจเกิดภาวะน้ำตาลในเลือดต่ำในช่วงแรกของการได้รับยา จากนั้นอีก 2 - 3 ชั่วโมงก็อาจเกิดภาวะน้ำตาลในเลือดสูงติดตามมาได้ 
คณะกรรมการอาหารและยาของไทยได้จัดให้ยาโซมาโตสแตตินอยู่ในหมวดยาอันตรายและมีรูปแบบผลิตภัณฑ์เป็นยาฉีด อีกทั้งต้องอาศัยหัตถการทางการแพทย์ที่ถูกต้องร่วมประกอบในการให้ยานี้กับผู้ป่วย การใช้ยานี้จึงต้องเป็นไปตามคำสั่งของแพทย์แต่เพียงผู้เดียวและจะพบเห็นการใช้ยานี้แต่ในสถานพยาบาลเท่านั้น 
 ///// โซมาโตสแตตินมีสรรพคุณ (คุณสมบัติ) อย่างไร? ///// 
ยาโซมาโตสแตตินมีสรรพคุณ/ข้อบ่งใช้เช่น 
- รักษาภาวะเลือดออกในทางเดินอาหารทั้งแบบที่มีอาการรุนแรงหรือมีอาการแบบเฉียบพลัน 
- ป้องกันภาวะแทรกซ้อนในตับอ่อนหลังผ่านการผ่าตัดตับอ่อน 
- ยับยั้งการหลั่งสารคัดหลั่งบางชนิดเช่น น้ำย่อยจากอวัยวะที่ได้รับการผ่าตัดอย่างเช่นตับอ่อนและลำไส้เล็กส่วนต้น 
หมายเหตุ: ในต่างประเทศได้มีการสังเคราะห์ยาเลียนแบบฮอร์โมนโซมาโตสแตตินที่มีชื่อว่า Octreotide โดยบริษัท Novartis Pharmaceuticals ยา Octreotide สามารถอยู่ในร่างกายได้นานกว่ายาโซมาโตสแตติน ทางคลินิกได้นำมารักษาโรคที่เกิดจากร่างกายมีฮอร์โมนบางตัวสูงด้วยถูกกระตุ้นให้เกิดการผลิตมากจนเกินไปเช่น ผู้ป่วยที่มีภาวะ Carcinoid syndrome (กลุ่มอาการที่เกิด    จากสารที่สร้างจากเนื้องอกบางชนิดและก่อให้เกิดอาการต่างๆเป็นๆหายๆเช่น ท้องเสีย ร้อนวูบวาบ) และ Acromegaly (โรคที่ร่างกายเจริญเติบโตสูงใหญ่เกินปกติ) 
 ///// โซมาโตสแตตินมีกลไกการออกฤทธิ์อย่างไร? ///// 
ยาโซมาโตสแตตินสามารถออกฤทธิ์/มีกลไกการออกฤทธิ์เช่น 
- ยับยั้งการหลั่งของฮอร์โมนเพื่อการเจริญเติบโตจากต่อมใต้สมอง (Growth hormone จาก Anterior pituitary) 
- ยับยั้งการหลั่ง Thyrotrophin (ฮอร์โมนช่วยสร้างฮอร์โมนจากต่อมไทรอยด์) และ Cortico tropin (ฮอร์โมนควบคุมความเครียด) จาก Pituitary/ต่อมใต้สมอง 
- ยังยั้งการหลั่งฮอร์โมนควบคุมระดับน้ำตาลในเลือดที่ชื่อ Glucagon และ Insulin จากตับอ่อน 
- มีฤทธิ์ควบคุมการหลั่งน้ำย่อยจากกระเพาะอาหารและลำไส้เล็ก 
จากอิทธิพลของการยับยั้งฮอร์โมนต่างๆรวมถึงยับยั้งสารคัดหลั่ง (เช่น เอนไซม์/น้ำย่อย) ดังที่ได้กล่าวมา ส่งผลให้เกิดการบรรเทาอาการปวดของแผลในกระเพาะอาหารและลำไส้ได้ในระดับหนึ่ง และช่วยลดภาวะแทรกซ้อนและอาการที่มีเลือดออกจากแผลในทางเดินอาหาร รวมถึงให้ผลการรักษาบรรเทาอาการต่างๆตามสรรพคุณ 
 ///// โซมาโตสแตตินมีรูปแบบการจัดจำหน่ายอย่างไร? ///// 
ยาโซมาโตสแตตินมีรูปแบบการจัดจำหน่ายเป็นยาฉีด ขนาดความแรง 3 มิลลิกรัม (3,000 ไมโครกรัม) ต่อ 1 ขวด/Vial 
 ///// โซมาโตสแตตินมีขนาดการบริหารยาอย่างไร? ///// 
ยาโซมาโตสแตตินมีขนาดการบริหารยา/ใช้ยาเช่น 
- ผู้ใหญ่อายุ 16 ปีขึ้นไป: เริ่มต้นด้วยการฉีดยาเข้าหลอดเลือดดำอย่างช้าๆโดยใช้เวลามากกว่า 1 นาทีในขนาด 3.5 ไมโครกรัม/น้ำหนักตัว 1 กิโลกรัม จากนั้นให้หยดยาเข้าหลอดเลือดดำขนาด 3.5 ไมโครกรัม/น้ำหนักตัว 1 กิโลกรัม/ชั่วโมงเป็นเวลา 12 ชั่วโมง ระยะเวลาการรักษาอยู่ที่ 50 ชั่ว โมง - 14 วันทั้งนี้ขึ้นอยู่กับดุลยพินิจของแพทย์ซึ่งต้องนำอาการของผู้ป่วยมาพิจารณาประกอบกัน 
- เด็กและผู้ที่อายุต่ำกว่า 16 ปี: ยังไม่มีคำแนะนำทางคลินิกในการใช้ยานี้ในผู้ป่วยกลุ่มวัยนี้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาโซมาโตสแตติน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาโซมาโตสแตตินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมให้ยาควรทำอย่างไร? ///// 
เนื่องจากยาโซมาโตสแตตินเป็นยาฉีดที่ใช้เฉพาะในสถานพยาบาลเท่านั้น ซึ่งบุคคลากรทางการแพทย์จะมีตารางเวลาการให้ยานี้กับผู้ป่วยโดยเป็นไปตามคำสั่งแพทย์และกระทำในสถานพยาบาล การลืมให้ยานี้กับผู้ป่วยจึงมีความเป็นไปได้น้อยมาก 
 ///// โซมาโตสแตตินมีผลไม่พึงประสงค์อย่างไร? ///// 
ยาโซมาโตสแตตินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น เกิดภาวะน้ำตาลในเลือดต่ำและติดตามมาด้วยภาวะน้ำตาลในเลือดสูง คลื่นไส้ ปวดท้อง ท้องเสีย มีอาการร้อนวูบวาบ อาจพบอาการผื่นคัน เกล็ดเลือดต่ำ อาจพบความดันโลหิตสูงขึ้นชั่วครู่ 
 ///// มีข้อควรระวังการใช้โซมาโตสแตตินอย่างไร? ///// 
มีข้อควรระวังการใช้โซมาโตสแตตินเช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้ที่อายุต่ำกว่า 16 ปี 
- ห้ามใช้ยาที่มีสภาพเปลี่ยนแปลงไปจากเดิม 
- แพทย์จะคอยควบคุมระดับน้ำตาลในเลือด ระดับอิเล็กโทรไลต์/เกลือแร่ในเลือด และการขับออกของปัสสาวะในขณะที่ได้รับยานี้ 
- ในขณะที่ทำการให้ยานี้แพทย์/พยาบาลจะคอยตรวจสอบควบคุมสัญญาณชีพของผู้ป่วยให้  อยู่ในภาวะปกติอยู่ตลอดเวลา 
- กรณีพบอาการแพ้ยานี้ต้องหยุดให้ยานี้ทันทีแล้วรักษาผู้ป่วยตามอาการอย่างเหมาะสม 
- หลังการให้ยานี้และมีอาการดีขึ้น ให้ผู้ป่วยปฏิบัติตามคำแนะนำของแพทย์อย่างเคร่งครัด 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโซมาโตสแตตินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// โซมาโตสแตตินมีปฏิกิริยาระหว่างยากับยาตัวอื่นอย่างไร? ///// 
ยาโซมาโตสแตตินมีปฏิกิริยาระหว่างยากับยาตัวอื่นเช่น 
- การใช้ยาโซมาโตสแตตินร่วมกับยา Insulin, Metformin อาจส่งผลให้เกิดภาวะน้ำตาลในเลือดสูงและน้ำตาลในเลือดต่ำในระยะเวลาไล่เลี่ยกัน หากจำเป็นต้องใช้ยาร่วมกันแพทย์/พยาบาลจะคอยเฝ้าระวังระดับน้ำตาลในเลือดให้เป็นปกติเสมอ 
- การใช้ยาโซมาโตสแตตินร่วมกับยา Atenolol, Amiodarone, Carvedilol (ยาลดความดันโล หิต), Digoxin, Diltiazem, Lidocaine, Propranolol อาจทำให้หัวใจเต้นช้าลง ปวดศีรษะ วิงเวียน เป็นลม จนถึงขั้นหัวใจหยุดเต้น หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาโซมาโตสแตตินร่วมกับยาชนิดรับประทานใดๆหรือร่วมกับการรับประทานอาหาร สามารถทำให้ระบบการดูดซึมยาต่างๆและการดูดซึมอาหารของร่างกายด้อยประสิทธิภาพลงไป การใช้ยาโซมาโตสแตตินร่วมกับยาชนิดรับประทานต่างๆหรืออาหารต่างๆจึงควรต้องเป็นไปตามคำสั่งแพทย์ผู้รักษาเท่านั้น 
 ///// ควรเก็บรักษาโซมาโตสแตตินอย่างไร? ///// 
ควรเก็บยาโซมาโตสแตตินตามเงื่อนไขที่ระบุมากับเอกสารกำกับยา เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โซมาโตสแตตินมีชื่ออื่นอีกไหม? ผลิตจากบริษัทอะไรบ้าง? ///// 
 
 ///// บรรณานุกรม ///// 
https://en.wikipedia.org/wiki/Somatostatin  [2016,Feb6] 
http://www.drugs.com/cdi/sandostatin-lar-depot-kit.html   [2016,Feb6] 
http://www.mims.com/Thailand/drug/info/Somatostatin%20Lyomark/?type=brief  [2016,Feb6] 
http://www.mims.com/Thailand/drug/info/Somatostatin-Eumedica/?type=brief  [2016,Feb6] 
http://www.mims.com/THAILAND/Home/GatewaySubscription/?generic=Somatostatin  [2016,Feb6] 
http://www.drugs.com/drug-interactions/insulin-with-sandostatin-1340-0-1739-1107.html  [2016,Feb6] 
http://www.drugs.com/drug-interactions/coreg-with-sandostatin-531-266-1739-1107.html  [2016,Feb6]
