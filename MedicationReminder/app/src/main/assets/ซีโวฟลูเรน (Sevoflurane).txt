ซีโวฟลูเรน (Sevoflurane)
 ///// บทนำ ///// 
ยาซีโวฟลูเรน(Sevoflurane หรือ Fluoromethyl hexafluoroisopropyl ether) เป็นยาสลบแบบสูดพ่นโดยต้องใช้เครื่องพ่นยาที่ควบคุมแรงดันหรือที่เรียกว่า วาโพไรเซอร์ (Vaporizer) จะพบเห็นการใช้ยานี้แต่ในห้องผ่าตัดเท่านั้น  ยาซีโวฟลูเรนมีลักษณะเป็นของเหลวใส ไม่มีสี ไม่ใช่วัตถุระเบิด  ระเหยง่ายและไม่กัดโลหะอย่างสแตนเลส  ขณะที่ผู้ป่วยได้รับยาซีโวฟลูเรน ตัวยาจะยับยั้งการนำส่งกระแสประสาท ทำให้ร่างกายหมดสติรวมถึงไม่สามารถรับรู้ถึงความเจ็บปวดจากหัตถการผ่าตัด การให้ยาผู้ป่วยเพียง 2–3 นาที ตัวยาก็จะเริ่มออกฤทธิ์ 
ยาซีโวฟลูเรนจะถูกดูดซึมเข้ากระแสเลือดได้ต่ำมาก ทำให้มีปริมาณยาที่ส่งไปทำลายยังตับน้อยกว่า 5%  ยานี้ส่วนมากจะถูกขับออกจากร่างกายโดยผ่านมากับลมหายใจ และบางส่วนมาทางปัสสาวะ  การหยุดสูดดยาซีโวฟลูเรนจะทำให้ผู้ป่วยฟื้นคืนสติเป็นปกติภายในระยะเวลาไม่นาน 
ยาซีโวฟลูเรนเป็นยาสลบที่สามารถใช้ได้ทั้งในผู้ใหญ่และในเด็ก ระหว่างที่ผู้ป่วยได้รับยานี้ แพทย์ พยาบาลจะต้องควบคุมสัญญาณชีพต่างของผู้ป่วยร่วมด้วย เช่น ความดันโลหิต  อัตราและจังหวะการเต้นของหัวใจ และรวมถึงการตรวจสอบระดับออกซิเจนในเลือด  การเปลี่ยนแปลงของระดับคาร์บอนไดออกไซในเลือด เป็นต้น นอกจากนี้ยังต้องประเมินช่องทางเดินหายใจของผู้ป่วยว่า ทำงานเป็นปกติ ไม่เกิดการตีบหรือมีสิ่งกีดขวางใดๆเกิดขึ้น 
ก่อนได้รับยาซีโวฟลูเรน แพทย์จะทำการสัมภาษณ์สอบถามผู้ป่วยถึงโรคประจำตัวต่างๆที่เป็นอยู่  ด้วยยาซีโวฟลูเรนสามารถส่งผลกระทบและทำให้โรคประจำตัวบางประเภทเกิดความรุนแรงขึ้นมาได้ โดยเฉพาะผู้ที่เคยมีภาวะไข้สูงอย่างร้าย (Malignant hyperthermia)  ผู้ป่วยโรคตับ   โรคไต  โรคลมชัก รวมถึงสตรีมีครร/ตั้งครรภ์  และสตรีที่อยู่ในภาวะให้นมบุตร  สำหรับผู้ที่มีการใช้ยาอื่นชนิดใดๆอยู่ก่อนก็ตาม จะต้องแจ้งให้ แพทย์ พยาบาล ทราบทุกครั้งก่อนเข้ารับการผ่าตัดเพราะยา              ซีโวฟลูเรนสามารถก่อให้เกิดภาวะยาตีกัน(ปฏิกิริยาระหว่างยา)กับยาอื่นๆหลายชนิด เช่น การใช้ซีโวฟลูเรนร่วมกับยา  Amiodarone,  Droxidopa, หรือ Labetalol,  สามารถก่อให้เกิดความเสี่ยงทำให้ความดันโลหิตต่ำหรือสูง รวมถึงเกิดอาการแทรกซ้อนต่อการทำงานของหัวใจอีกด้วย 
หลังได้รับยาซีโวฟลูเรน ผู้ป่วยอาจมีอาการข้างเคียง(ผลข้างเคียง)เกิดขึ้น อาทิ เช่น  ตัวสั่น   วิงเวียน  ง่วงนอน น้ำลายมาก หรือ*บางกรณีที่ผู้ป่วยได้รับยาซีโวฟลูเรนเกินขนาดจะก่อให้เกิด ภาวะกดการหายใจ  ระบบการไหลเวียนของเลือดผิดปกติ  หากพบเห็นเหตุการณ์แบบนี้ แพทย์ พยาบาล จะช่วยเหลือโดยหยุดการให้ยาซีโวฟลูเรนและให้ออกซิเจนบริสุทธิ์กับผู้ป่วยเพื่อช่วยปรับสภาพการหายใจ  การทำงานของหัวใจและกระตุ้นการไหลเวียนโลหิตให้กลับมาเป็นปกติ 
อนึ่ง ยังมีคำเตือนที่แพทย์ พยาบาล มักจะแนะนำผู้ป่วยหลังได้รับยาซีโวฟลูเรน เช่น 
- หากยังมีอาการ ง่วงนอน  วิงเวียน ห้ามมิให้ผู้ป่วยขับขี่ยวดยานพาหนะหรือทำงานที่ต้องเกี่ยวข้องกับเครื่องจักร เพราะจะเกิดอุบัติเหตุได้ง่าย 
- ห้ามผู้ป่วยที่เพิ่งฟื้นจากการใช้ยาซีโวฟลูเรนดื่มเครื่องดื่มที่มีแอลกอฮอล์เป็น	 ส่วนประกอบด้วยจะทำให้มีภาวะกดการทำงานของสมอง/กดระบบประสาทส่วนกลางมากขึ้น 
กระทรวงสาธารณสุขของไทยได้บรรจุให้ยาซีโวฟลูเรนอยู่ในบัญชียาหลักแห่งชาติ โดยจัดอยู่ในหมวดยาควบคุมพิเศษ  สามารถพบเห็นการใช้ยานี้ได้ทั้งในสถานพยาบาลของรัฐและของเอกชน  และหากผู้บริโภคต้องการทราบข้อมูลการใช้ยานี้เพิ่มเติม  สามารถสอบถามได้จากแพทย์หรือจากเภสัชกรตามสถานพยาบาลได้โดยทั่วไป 
 
 ///// ซีโวฟลูเรนมีสรรพคุณ(คุณสมบัติ)อย่างไร? ///// 
ยาซีโวฟลูเรนมีสรรพคุณ/ข้อบ่งใช้ โดยใช้เป็นยาสลบเพื่อหัตถการผ่าตัดของผู้ใหญ่และเด็ก 
 
 ///// ซีโวฟลูเรนมีกลไกการออกฤทธิ์อย่างไร? ///// 
ยาซีโวฟลูเรนเป็นยาสลบที่สามารถระเหยได้  หลังการบรรจุยานี้เข้าเครื่องดมยาสลบ  ตัวยานี้จะถูกขับเคลื่อนเข้าสู่ระบบทางเดินหายใจของผู้ป่วยภายในไม่กี่นาที จากนั้นจะเริ่มออกฤทธิ์ยับยั้งการนำกระแสประสาทของการรับรู้ความรู้สึกของสมอง และทำให้ร่างกายหมดสติ  ด้วยสภาวะนี้ทำให้ผู้ป่วยไม่สามารถรับรู้ต่อความเจ็บปวดจากการผ่าตัด  จึงเป็นที่มาของสรรพคุณ 
 
 ///// ซีโวฟลูเรนมีรูปแบบการจัดจำหน่ายอย่างไร? ///// 
ยาซีโวฟลูเรนมีรูปแบบการจัดจำหน่ายเป็น ยาประเภทสารละลาย ที่มีขนาดบรรจุ 250 มิลลิลิตร/ขวด 
 
 ///// ซีโวฟลูเรนมีขนาดการบริหารยาอย่างไร? ///// 
ยาซีโวฟลูเรนมีขนาดการบริหารยา/ใช้ยา เช่น 
 
- ผู้ใหญ่: เริ่มต้นให้ยาซีโวฟลูเรนด้วยเครื่องดมยาสลบโดยควบคุมอัตราการให้ยาได้สูงถึง 5% ร่วมกับออกซิเจน หรือกับออกซิเจนที่ผสมยาดมสลบ Nitrous oxide  ขนาดยาที่ใช้คงระดับการสลบตลอดการผ่าตัดอยู่ที่ 0.5–3% 
- เด็ก: อาจใช้ยาซีโวฟลูเรนได้ถึง 7% ร่วมกับออกซิเจน หรือกับออกซิเจนที่ผสม ยาดมสลบ Nitrous oxide แต่ทั้งนี้ต้องเป็นไปตามดุลยพินิจของแพทย์เท่านั้น 
อนึ่ง: 
- ระหว่างการให้ยาซีโวฟลูเรน แพทย์ พยาบาล ต้องควบคุมสัญญาณชีพของผู้ป่วยตลอดเวลา 
- หลังการได้รับยาสลบนี้ แพทย์จะเป็นผู้พิจารณาว่าสมควรให้ผู้ป่วยกลับบ้านได้ ภายในวันเดียวกัน หรือรอพักฟื้นที่สถานพยาบาล 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซีโวฟลูเรน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต   โรคตับ   โรคหัวใจ  โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาซีโวฟลูเรนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับ ยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// ซีโวฟลูเรนมีผลไม่พึงประสงค์อย่างไร? ///// 
ยาซีโวฟลูเรนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น ระดับเม็ดเลือดขาวในเลือดต่ำลง   เกิดภาวะเลือดออกง่าย   เกล็ดเลือดต่ำ 
- ผลต่อระบบทางเดินอาหาร:   เช่น  คลื่นไส้ อาเจียน  น้ำลายออกมาก  ปากแห้ง 
- ผลต่อสภาพจิตใจ:  เช่น   กระสับกระส่าย  สับสน    นอนไม่หลับ 
- ผลต่อระบบประสาท:  เช่น  ง่วงนอน วิงเวียน   มีภาวะกล้ามเนื้อหดเกร็ง  อาการวูบ    หมดสติ   เกิดลมชัก 
- ผลต่อระบบหัวใจและหลอดเลือด:  เช่น  หัวใจเต้นช้าหรือไม่ก็เร็ว  ความดันโลหิต-สูงหรือไม่ก็ต่ำ   หัวใจเต้นผิดจังหวะ  คลื่นไฟฟ้าหัวใจผิดปกติ  หัวใจหยุดเต้น 
- ผลต่อตับ:  เช่น  ค่าเอนไซม์การทำงานของตับในเลือดผิดปกติ   มีภาวะตับอักเสบ  ตับวาย   ตับแข็ง เกิดดีซ่าน 
- ผลต่อผิวหนัง:  เช่น  เกิดผื่นคัน 
- ผลต่อระบบเผาผลาญพลังงานของร่างกาย:  เช่น  ระดับน้ำตาลในเลือดสูงหรือต่ำ  เกลือฟอสเฟตในเลือดต่ำ  ร่างกายมีภาวะเป็นกรด 
- ผลต่อกล้ามเนื้อ:  เช่น  กล้ามเนื้อกระตุก 
- ผลต่อระบบทางเดินปัสสาวะ: เช่น  ปัสสาวะขัด    ภาวะปัสสาวะน้อย 
- ผลต่อตา:  เช่น  ความชัดเจนในการมองเห็นน้อยกว่าปกติ  เยื่อตาอักเสบ 
- ผลต่อระบบทางเดินหายใจ:  เช่น  ไอ   หายใจขัด /หายใจลำบาก/ หลอดลมหดเกร็งตัว  เสมหะมาก   หายใจเร็วกว่าปกติ 
 
 ///// มีข้อควรระวังการใช้ซีโวฟลูเรนอย่างไร? ///// 
มีข้อควรระวังการใช้ยาซีโวฟลูเรน เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้มีภาวะ Malignant hyperthermia 
- ห้ามใช้กับผู้ที่มีประวัติตับทำงานผิดปกติหลังได้รับการดมยาสลบ 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนแปลง หรือยาตกตะกอน 
- การใช้ยานี้กับสตรีมีครรภ์  สตรีที่อยู่ในภาวะให้นมบุตร  ผู้สูงอายุ  และเด็ก                      ต้องมีคำสั่งจากแพทย์เท่านั้น 
- ระวังการใช้ยานี้กับผู้ป่วยที่มีภาวะความดันในกะโหลกศีรษะสูง   ผู้ป่วยโรคตับ โรคไต 
- หากพบความผิดปกติหลังการได้รับยานี้ ให้รีบแจ้ง แพทย์ พยาบาล โดยเร็ว 
- ปฏิบัติตามคำแนะนำของ แพทย์ พยาบาล อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาซีโวฟลูเรนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ซีโวฟลูเรนมีปฏิกิริยาระหว่างยากับยาตัวอื่นอย่างไร? ///// 
ยาซีโวฟลูเรนมีปฏิกิริยาระหว่างยากับยาตัวอื่น เช่น 
- ห้ามใช้ยาซีโวฟลูเรนร่วมกับยา Epinephrine  ด้วยจะทำให้หัวใจเต้นผิดจังหวะ  เกิดอาการแน่นหน้าอก/เจ็บหน้าอก  ตาพร่า  คลื่นไส้  และมีอาการลมชักตามมา 
- กรณีที่ผู้ป่วยมีการใช้ยา Fentanyl ซึ่งเป็นยาเสพติดที่ใช้บำบัดอาการปวด                        หากจำเป็นต้องใช้ยาซีโวฟลูเรน  แพทย์จะลดขนาดการใช้ยาซีโวฟลูเรนลงมาอย่างเหมาะสม  ด้วยยาทั้ง 2 ตัวมีฤทธิ์ระงับปวดเสริมกันอยู่แล้ว 
- ห้าม/หลีกเลี่ยงการใช้ยาซีโวฟลูเรนร่วมกับยา Droperidol  ด้วยจะทำให้เกิดภาวะ            หัวใจเต้นผิดจังหวะตามมา 
- หลีกเลี่ยงการใช้ซีโวฟลูเรนร่วมกับยา Isocarboxazid  ด้วยจะส่งผลกระทบต่อ                     ความดันโลหิตที่อาจสูงขึ้นหรืออาจต่ำลง   ทางคลินิกแนะนำให้เว้นระยะของการใช้ยาทั้ง 2 ตัวนี้ห่างกัน 10–14 วัน 
 ///// ควรเก็บรักษาซีโวฟลูเรนอย่างไร? ///// 
ควรเก็บยาซีโวฟลูเรนภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ซีโวฟลูเรนมีชื่ออื่นอีกไหม? ผลิตจากบริษัทอะไรบ้าง? ///// 
ยาซีโวฟลูเรนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.baxterhealthcare.com.au/downloads/healthcare_professionals/cmi_pi/sevoflurane_pi.pdf [2017,Feb18] 
https://www.drugs.com/pro/sevoflurane.html [2017,Feb18] 
https://www.drugbank.ca/drugs/DB01236 [2017,Feb18] 
https://en.wikipedia.,org/wiki/Sevoflurane [2017,Feb18] 
http://www.mims.com/thailand/drug/info/sevoflurane?mtype=generic [2017,Feb18] 
http://drug.fda.moph.go.th:81/nlem.in.th/medicine/essential/list/193#item-9074 [2017,Feb18] 
https://www.drugs.com/drug-interactions/sevoflurane-index.html?filter=3#E [2017,Feb18] 
http://www.mims.com/thailand/drug/search?q=sevoflurane [2017,Feb18]
