กรดทราเนซามิค (Tranexamic acid) หรือ ทรานซามิน (Transamin)
 ///// บทนำ ///// 
ยากรดทราเนซามิค (Tranexamic acid) หรือที่รู้จักกันในชื่อการค้าว่า ‘ยาทรานซามิน (Transamin)’ เป็นสารสังเคราะห์เลียนแบบกรดอะมิโนที่ชื่อว่า ไลซีน (Lysine) ทางการแพทย์นำมาใช้ป้องกันการตกเลือดหรือเลือดออกมากในระหว่างการผ่าตัดโดยเฉพาะการผ่าตัดหัวใจ หลอดเลือด ตับ รวมถึงการผ่าตัดกระดูก 
กรดทราเนซามิคจัดเป็นสารที่ออกฤทธิ์ต้านการทำลายลิ่มเลือด โดยกลไกยับยั้งการเชื่อมสารพลาสมิโนเจน (Plasminogen, เป็นสารต้นทางของ พลาสมิน) กับพลาสมิน (Pkasmin, เอนไซม์ในเลือดที่เกี่ยวข้องกับการเกิดลิ่มเลือด) เป็นผลให้เกิดขอบเขตของลิ่มเลือดขึ้นมา จากการศึกษาด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่าง กาย) ของยานี้พบว่า กรดทราเนซามิคดูดซึมจากทางเดินอาหารได้ประมาณ 34% ร่างกายต้องใช้เวลาประมาณ 3.1 ชั่วโมงเพื่อกำจัดยานี้ออกจากกระแสเลือด 50% 
องค์การอนามัยโลกจัดให้กรดทราเนซามิคเป็นยาจำเป็นของสาธารณสุขขั้นมูลฐาน คณะกรรมการอาหารและยาของไทยบรรจุยานี้ลงในบัญชียาหลักแห่งชาติโดยตั้งข้อกำหนดและวัตถุประสงค์ของการใช้ยาดังนี้ 
- ใช้ในทางทันตกรรม กรณีห้ามเลือดด้วยวิธีปกติแล้วไม่ได้ผล 
- ใช้กับการทำหัตถการในช่องปากในผู้ป่วยที่มีแนวโน้มเลือดออกแล้วหยุดยาก 
- ใช้สำหรับภาวะประจำเดือนมากผิดปกติ 
- ใช้กับผู้ป่วยที่ประสบอุบัติเหตุและมีภาวะเลือดออกรุนแรง เพื่อลดอัตราการเสียชีวิตของผู้ป่วย 
- ใช้กับผู้ป่วยที่ได้รับการผ่าตัดซึ่งไม่สามารถห้ามเลือดด้วยวิธีปกติได้ 
กรดทราเนซามิคจัดเป็นยาที่มีความจำเพาะเจาะจงในการใช้ อาจก่อให้เกิดอันตรายได้หากรับประทานไม่ถูกขนาด ดังนั้นการบริหารยากับคนไข้จึงต้องอยู่ภายใต้คำสั่งและการดูแลของแพทย์เท่านั้น 
 ///// กรดทราเนซามิคมีสรรพคุณ (คุณสมบัติ) อย่างไร? ///// 
กรดทราเนซามิคมีสรรพคุณรักษาอาการเลือดออกในระยะเวลาสั้นๆดังนี้เช่น 
- รักษาอาการเลือดออกผิดปกติเช่น ในผู้ป่วยโรคมะเร็ง 
- รักษาเลือดออกในปอดของผู้ป่วยวัณโรค 
- รักษาเลือดออกในไตและระบบทางเดินปัสสาวะ 
- ป้องกันเลือดออกผิดปกติในระหว่างการผ่าตัด 
- รักษาภาวะเลือดออกมากเนื่องจากการมีประจำเดือน 
 ///// กรดทราเนซามิคมีกลไกการออกฤทธิ์อย่างไร? ///// 
กลไกการออกฤทธิ์ของยากรดทราเนซามิคคือ ตัวยาจะยับยั้งการทำลายลิ่มเลือดโดยยับยั้งการเชื่อมสารพลาสมิโนเจนและสารพลาสมิน ด้วยกลไกนี้จึงเกิดการป้องกันการละลายลิ่มเลือด จึงมีฤทธิ์ของการรักษาตามสรรพคุณ 
 ///// กรดทราเนซามิคมีรูปแบบการจัดจำหน่ายอย่างไร? ///// 
กรดทราเนซามิคมีรูปแบบการจัดจำหน่ายดังนี้ 
- ยาแคปซูล ขนาด 250 มิลลิกรัม/แคปซูล 
- ยาเม็ด ขนาด 500 มิลลิกรัม/เม็ด 
- ยาฉีด ขนาด 50 มิลลิกรัม/มิลลิลิตร 
 ///// กรดทราเนซามิคมีขนาดรับประทานอย่างไร? ///// 
กรดทราเนซามิคมีขนาดรับประทานเพื่อรักษาภาวะเลือดออกระยะสั้นดังนี้ 
- ผู้ใหญ่: รับประทาน 1 - 1.5 กรัม หรือ 15 - 25 มิลลิกรัม/น้ำหนักตัว 1 กิโลกรัม วันละ 2 - 3 ครั้ง 
- เด็ก: รับประทาน 25 มิลลิกรัม/น้ำหนักตัว 1 กิโลกรัม วันละ 2 - 3 ครั้ง 
*****หมายเหตุ: สามารถรับประทานยานี้ก่อนหรือหลังอาหารก็ได้ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยากรดทราเนซามิค ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจ ลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยากรดทราเนซามิคอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยากรดทราเนซามิค สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// กรดทราเนซามิคมีผลไม่พึงประสงค์อย่างไร? ///// 
กรดทราเนซามิคสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ท้องเสีย คลื่นไส้ อาเจียน การมองเห็นสีผิดปกติ ความดันโลหิตต่ำ และเกิดลิ่มเลือดอุดตันในหลอดเลือด 
 ///// มีข้อควรระวังการใช้กรดทราเนซามิคอย่างไร? ///// 
มีข้อควรระวังการใช้กรดทราเนซามิคดังนี้ 
- ห้ามใช้ยานี้กับผู้ป่วยภาวะไตล้มเหลว ผู้ที่มีภาวะลิ่มเลือดอุดตันในหลอดเลือด ผู้ที่มีการมองเห็นสีผิดปกติ และผู้ที่มีภาวะเลือดออกใต้เยื่อหุ้มสมองชั้นกลาง (Subarachnoid hemorrhage) 
- ระวังการใช้ยานี้กับผู้ที่มีประจำเดือนมามากผิดปกติ 
- ระวังการใช้ยานี้กับผู้ที่มีเลือดปนออกมากับปัสสาวะ 
- ระหว่างการใช้ยานี้ หากการมองเห็นสีผิดปกติต้องหยุดการใช้ยาทันที 
- ระวังการใช้ยานี้ในหญิงตั้งครรภ์และในหญิงให้นมบุตร 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมกรดทราเนซามิคด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// กรดทราเนซามิคมีปฏิกิริยาระหว่างยากับยาตัวอื่นอย่างไร? ///// 
กรดทราเนซามิคมีปฏิกิริยาระหว่างยากับยาตัวอื่นดังนี้ 
- การใช้ยากรดทราเนซามิคร่วมกับยาเม็ดคุมกำเนิด เช่น Esthinyl estradiol และ Levonor gestrel อาจเพิ่มความเสี่ยงของการอุดตันของลิ่มเลือดในหลอดเลือดของอวัยวะสำคัญ จึงอาจเกิดภาวะหัวใจล้มเหลวและภาวะไตล้มเหลว จึงควรเลี่ยงการใช้ยาร่วมกัน 
- การใช้ยากรดทราเนซามิคร่วมกับอนุพันธุ์ของวิตามินเอ เช่น Tretrinoin อาจเพิ่มความเสี่ยงที่นำไปสู่การอุดตันของลิ่มเลือดในหลอดเลือดของอวัยวะสำคัญ อาจส่งผลให้เกิดหัวใจล้มเหลวและภาวะไตล้มเหลว จึงควรเลี่ยงการใช้ยาร่วมกัน 
 ///// ควรเก็บรักษากรดทราเนซามิคอย่างไร? ///// 
ควรเก็บยากรดทราเนซามิคที่อุณหภูมิระหว่าง 25 - 30 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// กรดทราเนซามิคมีชื่ออื่นอีกไหม? ผลิตจากบริษัทอะไรบ้าง? ///// 
ยากรดทราเนซามิคที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Tranexamic_acid [2014,Oct4]
	2 http://www.mims.com/THAILAND/Home/GatewaySubscription/?generic=tranexamic+acid [2014,Oct4]
	3 http://www.mims.com/THAILAND/drug/info/Transamin/?type=full#Indications [2014,Oct4] 
	4 http://www.mims.com/USA/drug/info/tranexamic%20acid/?type=full&amp;mtype=generic#Dosage [2014,Oct4]
	5 http://www.drugs.com/drug-interactions/tranexamic-acid.html [2014,Oct4]
