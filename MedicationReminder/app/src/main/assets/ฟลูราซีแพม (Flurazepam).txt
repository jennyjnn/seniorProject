ฟลูราซีแพม (Flurazepam)
 ///// บทนำ ///// 
ยาฟลูราซีแพม(Flurazepam หรือ Flurazepam hydrochloride) เป็นยาอนุพันธ์ของยาเบนโซไดอะซิปีน(Benzodiazepine)  สามารถออกฤทธิ์ต่อจิตประสาทเป็นระยะเวลานาน ทางคลินิกใช้เป็นยาคลายความวิตกกังวล  ยับยั้งอาการโรคลมชัก  ช่วยสงบประสาท/ยาคลายเครียด  และเป็นยาคลายกล้ามเนื้อ  ยานี้มีวางจำหน่ายครั้งแรกในปี ค.ศ. 1970(พ.ศ.2513) รูปแบบยาแผนปัจจุบันที่พบเห็นของยานี้จะเป็นยาชนิดรับประทาน  ด้วยตัวยาสามารถถูกดูดซึมจากระบบทางเดินอาหารได้เป็นอย่างดี 
ยาฟลูราซีแพมในกระแสเลือดจะจับกับพลาสมาโปรตีนได้  97 % โดยประมาณ  ยานี้สามารถซึมผ่านรกของมารดาได้ และร่างกายต้องใช้เวลาประมาณ 2.3 ชั่วโมง เพื่อกำจัดยานี้ออกจากกระแสเลือด โดยผ่านทิ้งไปกับปัสสาวะ 
ทางคลินิก แพทย์จะใช้ยาฟลูราซีแพมเมื่อเริ่มต้นในปริมาณต่ำที่สุดเท่าที่จะมีประสิทธิภาพสูงสุดสำหรับผู้ป่วยเป็นกรณีๆไป  กรณีในผู้ป่วยสตรี ขนาดที่ใช้เริ่มต้น คือ 15 มิลลิกรัมวันละครั้ง และ 30 มิลลิกรัมวันละครั้งสำหรับบุรุษ  เพราะการกำจัดยาออกจากร่างกายในสตรีจะทำได้ช้ากว่าผู้ชาย 
ข้อห้ามและข้อจำกัดบางประการที่ทำให้ผู้บริโภคควรหลีกเลี่ยงการใช้ยาฟลูราซีแพม  คือ 
- เป็นผู้ที่มีประวัติแพ้ยานี้มาก่อน 
- ผู้ป่วยมีภาวะ/โรคต้อหิน  มีภาวะปอดอุดกั้นเรื้อรัง  เป็นผู้ป่วยโรคตับ โรคไต มีภาวะซึมเศร้า  มีประวัติทำร้ายตนเอง ฆ่าตัวตาย หรือมีประวัติติดยา/สารเสพติด 
- สตรีตั้งครรภ์  สตรีที่อยู่ในภาวะให้นมบุตร  และเด็ก จัดเป็นกลุ่มเสี่ยงต่อการใช้ยาทุกตัวซึ่งรวมยาฟลูราซีแพม ด้วยจะเกิดผลข้างเคียงจากยาต่างๆได้สูง ดังนั้น การใช้ยาในผู้ป่วยกลุ่มนี้ จึงควรต้องเป็นคำสั่งจากแพทย์ผู้รักษา 
- ผู้ที่มีการใช้ยาบางชนิดอยู่ก่อน เช่นยา Clozapine, Digoxin,  Hydantoins, ด้วยการใช้ยาเหล่านี้ร่วมกับยาฟลูราซีแพม จะทำให้ได้รับผลข้างเคียงจากยาดังกล่าวเหล่านั้นมากขึ้น 
- การใช้ยาฟลูราซีแพมกับผู้สูงอายุ ต้องมีความระมัดระวังเป็นอย่างมาก ด้วยผู้ป่วยกลุ่มนี้จะได้รับผลกระทบ/ผลข้างเคียงจากยานี้ได้ง่ายกว่าผู้ป่วยกลุ่มอื่น อาทิเช่น รู้สึกสับสน  ง่วงนอน  เวียนศีรษะ เป็นต้น 
- การใช้ยาฟลูราซีแพมมักจะใช้เวลานานกว่า 1 ถึง 2 สัปดาห์  ผู้ป่วยจึงไม่ควรหยุดใช้ยานี้โดยไม่ปรึกษาแพทย์  การหยุดใช้ฟลูราซีแพมทันทีทันใดนั้น อาจจะมีอาการถอนยาเกิดขึ้นได้ โดยแสดงออกในลักษณะอาการ  ปวดท้องมาก  กล้ามเนื้อเป็นตะคริว   อาเจียน  เหงื่อออกมาก 
- กรณีที่ใช้ยาฟลูราซีแพมบำบัดอาการนอนไม่หลับ แพทย์จะสั่งจ่ายยานี้เพียงวันละครั้งก่อนนอน 
ทั้งนี้ ผู้ป่วยสามารถรับประทานยาฟลูราซีแพมก่อนหรือพร้อมอาหารก็ได้ 
อนึ่ง หากผู้บริโภคท่านใดมีความสงสัยเพิ่มเติมเกี่ยวกับการใช้ยาฟลูราซีแพม  สามารถสอบถามได้จากแพทย์ผู้รักษา หรือจากเภสัชกรได้โดยทั่วไป 
 ///// ฟลูราซีแพมมีสรรพคุณ(คุณสมบัติ)อย่างไร? ///// 
ยาฟลูราซีแพมมีสรรพคุณ/ข้อบ่งใช้ เช่น 
- บำบัดอาการนอนไม่หลับ 
- ช่วยสงบประสาท 
- รักษาอาการวิตกกังวล 
- รักษาโรคลมชัก 
 ///// ฟลูราซีแพมมีกลไกการออกฤทธิ์อย่างไร? ///// 
ยาฟลูราซีแพม มีกลไกการออกฤทธิ์โดย ตัวยาจะออกฤทธิ์กดการทำงานของสมอง  เช่น ส่งผลทำให้มีความรู้สึกผ่อนคลายความกังวล  ช่วยสงบประสาท  ช่วยทำให้นอนหลับ  ซึ่งระยะเวลาของการออกฤทธิ์ของยานี้ที่เกิดขึ้นต่อร่างกายจะประมาณ 7-8 ชั่วโมง  จากกลไกดังกล่าวจึงทำให้มีฤทธิ์ของการรักษาตามสรรพคุณ 
 ///// ฟลูราซีแพมมีรูปแบบการจัดจำหน่ายอย่างไร? ///// 
ยาฟลูราซีแพมมีรูปแบบการจัดจำหน่าย เช่น ยาแคปซูลขนาด 15 และ 30 มิลลิกรัม/แคปซูล 
 ///// ฟลูราซีแพมมีขนาดรับประทานอย่างไร? ///// 
ขนาดรับประทานของยาฟลูราซีแพม จะขึ้นกับหลายปัจจัย  เช่น ชนิดโรค ความรุนแรงของอาการอายุผู้ป่วย  เพศ และโรคประจำตัวที่ต้องใช้ยาอื่นๆอยู่ก่อนแล้ว ดังนั้น การใช้ยานี้จึงแตกต่างกันในผู้ป่วยแต่ละราย ขึ้นกับปัจจัยดังกล่าวและดุลพินิจของแพทย์ผู้รักษา 
ในบทความนี้ ขอยกตัวอย่างขนาดการใช้ยานี้เฉพาะกรณี สำหรับบำบัดอาการนอนไม่หลับ ดังนี้ เช่น 
- ผู้ใหญ่: สำหรับสตรี รับประทานยา 15 มิลลิกรัม ก่อนนอน สำหรับบุรุษ รับประทานยา 15-30 มิลลิกรัม ก่อนนอน 
- เด็ก: ยังไม่มีข้อมูลทางคลินิกที่ชัดเจนในการใช้ยานี้กับกลุ่มผู้ป่วยเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฟลูราซีแพม     ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาฟลูราซีแพม   อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟลูราซีแพม   สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
อย่างไรก็ตาม เพื่อประสิทธิผลของการรักษา ควรรับประทานยาฟลูราซีแพม ตรงเวลา 
 ///// ฟลูราซีแพมมีผลไม่พึงประสงค์อย่างไร? ///// 
ยาฟลูราซีแพมสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท: เช่น  ง่วงนอน  วิงเวียน  ปวดศีรษะ  สับสน  ตัวสั่น  พูดไม่ชัด  กระสับกระส่าย 
- ผลต่อการมองเห็น:  เช่น  มีอาการตาพร่า  มองเห็นภาพซ้อน 
- ผลต่อระบบทางเดินปัสสาวะ:   เช่น มีอาการปัสสาวะขัด 
- ผลต่อสภาพจิตใจ:  เช่น  ซึมเศร้า  พฤติกรรมเปลี่ยนไป  ประสาทหลอน 
- ผลต่อตับ: ค่าบิลิรูบิน(Bilirubin)ในเลือดเพิ่มขึ้น  ตัว/ตาเหลือง   เอนไซม์การทำงานบางตัวของตับในเลือดสูงขึ้น อย่างเช่น  Alkaline phosphatase,  SGOT(Serum glutamic-oxaloacetic transaminase),  SGPT (Serum glutamic-pyruvic transaminase) 
- ต่อระบบทางเดินอาหาร:  เช่น อาเจียน  คลื่นไส้  ท้องเสียหรือท้องผูก  แสบร้อนกลางอก   ปวดท้อง 
- ผลต่อผิวหนัง:  เช่น  เหงื่อออกมาก  มีผื่นคัน 
- ผลต่อระบบเลือด:  เช่น  มีภาวะ  Leukopenia(เม็ดเลือดขาวต่ำ)    Granulocytopenia (เม็ดเลือดขาวชนิด Granulocyte ต่ำ) 
- ผลต่อกล้ามเนื้อ:  เช่น  กล้ามเนื้ออ่อนแรง 
- อื่นๆ: เช่น ความรู้สึกทางเพศเสื่อม 
 ///// มีข้อควรระวังการใช้ฟลูราซีแพมอย่างไร? ///// 
มีข้อควรระวังการใช้ยาฟลูราซีแพม เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานยานี้ด้วยตนเอง 
- ห้ามรับประทานยานี้พร้อมสุราหรือเครื่องดื่มที่มีแอลกอฮอร์เป็นส่วนประกอบ 
- ห้ามใช้ยากลุ่มนี้กับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- หลีกเลี่ยงการใช้ยานี้กับผู้ป่วย  โรคต้อหิน  ผู้ป่วยที่อยู่ในภาวะติดยา/สารเสพติด   ผู้ป่วยด้วยโรคกล้ามเนื้ออ่อนแรง  และผู้ป่วยที่มีภาวะหายใจติดขัด/หายใจลำบาก 
- หากใช้ยานี้ไปแล้ว 7-10 วัน อาการไม่ดีขึ้น ให้กลับมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
- ระวังการใช้ยานี้กับผู้สูงอายุ ด้วยเสี่ยงกับการเกิด  ภาวะวิงเวียน  ง่วงนอน  สับสน  และเป็นลม 
- หลีกเลี่ยงการใช้ยานี้เป็นเวลานานเกิน 1-2 สัปดาห์ เพื่อป้องกันการดื้อยา ควรใช้ยานี้เฉพาะตามคำสั่งแพทย์ผู้รักษาเท่านั้น 
- กรณีใช้ยาเกิน 1-2 สัปดาห์  ไม่ควรหยุดการใช้ยาทันทีทันใดด้วยจะเกิดภาวะถอนยาตามมา โดยสังเกตได้จากอาการเป็นตะคริวที่ท้องหรือที่กล้ามเนื้อ  อาเจียน เหงื่อออกมาก หรืออาจมีอาการชักร่วมด้วย  เพื่อหลีกเลี่ยงอาการดังกล่าว ควรต้องให้แพทย์เป็นผู้สั่งการใช้ยานี้เสมอ และเมื่อเกิดอาการดังกล่าว ควรรีบมาโรงพยาบาลทันที/ฉุกเฉิน 
- การใช้ยาเกิน 2-3 สัปดาห์ ต่อเนื่องในขนาดรับประทานที่ค่อนข้างสูง และผู้ป่วย มีความประสงค์อยากใช้ยาต่อ  นั่นอาจเป็นสัญญาณของการติดยาแล้ว ดังนั้นจึงควรใช้ยานี้ตามแพทย์สั่งเท่านั้น 
- หากมีอาการวิงเวียนหลังใช้ยานี้  ควรหลีกเลี่ยงการขับขี่ยวดยานพาหนะ หรือการทำงานที่เกี่ยวข้องกับเครื่องจักรด้วยจะเกิดอุบัติเหตุได้ง่าย 
- ปฏิบัติตามคำสั่งแพทย์อย่างเคร่งครัด  และมาพบแพทย์/มาโรงพยาบาลตามนัดทุกครั้ง 
- ไม่แบ่งยาให้ผู้อื่นใช้ 
- ไม่ใช้ยาหมดอายุ 
- ไม่เก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาฟลูราซีแพมด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ฟลูราซีแพมมีปฏิกิริยาระหว่างยากับยาตัวอื่นอย่างไร? ///// 
ยาฟลูราซีแพมมีปฏิกิริยาระหว่างยากับยาตัวอื่น เช่น 
- การใช้ยาฟลูราซีแพมร่วมกับการดื่มสุรา จะเกิดการกดการทำงานของประสาทส่วนกลางหรือสมองมากยิ่งขึ้น  เป็นการเพิ่มฤทธิ์สงบประสาท  กดการหายใจของร่างกายซึ่งเป็นอันตรายอย่างมาก  จึงถือเป็นข้อห้ามการรับประทานยาฟลูราซีแพมร่วมกับการดื่มเครื่องดื่มที่มีแอลกอฮอล์โดยเด็ดขาด 
- การใช้ยาฟลูราซีแพมร่วมกับยา Hydrocodone,  Diphenhydramine,  อาจทำให้เพิ่มอาการข้างเคียงของยาฟลูราซีแพม เช่น  มีอาการ วิงเวียน  ง่วงนอน  สับสน  การครองสติทำได้ยาก  หากไม่มีความจำเป็นใดๆ  ควรหลีกเลี่ยงการใช้ยาร่วมกัน 
- การใช้ยาฟลูราซีแพมร่วมกับยา Quinapril  อาจทำให้เกิดความดันโลหิตต่ำ  เกิดอาการ ปวดศีรษะ  วิงเวียน  เป็นลม  รวมถึงอัตราการเต้นของชีพจรผิดปกติ   เพื่อป้องกันมิให้เกิดอาการดังกล่าว จึงควรหลีกเลี่ยงการใช้ยาร่วมกัน 
 ///// ควรเก็บรักษาฟลูราซีแพมอย่างไร? ///// 
ควรเก็บรักษายาฟลูราซีแพม ในช่วงอุณหภูมิ 20 – 25 องศาเซลเซียส(Celsius) ไม่เก็บยาในช่องแช่แช็งของตู้เย็น  เก็บยาในภาชนะที่ปิดมิดชิด พ้นแสงแดด ความร้อนและความชื้น  เก็บยาให้พ้นมือเด็กและสัตว์เลี้ยง ไม่เก็บยาในห้องน้ำหรือในรถยนต์ 
 ///// ฟลูราซีแพมมีชื่ออื่นอีกไหม? ผลิตจากบริษัทอะไรบ้าง? ///// 
ยาฟลูราซีแพม ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในประเทศตะวันตก เช่น Dalmane,Dalmadorm 
 ///// บรรณานุกรม ///// 
http://en.wikipedia.org/wiki/Benzodiazepine [2016,Aug6] 
https://www.drugs.com/cdi/flurazepam.html [2016,Aug6] 
https://en.wikipedia.org/wiki/Flurazepam  [2016,Aug6] 
http://www.drugbank.ca/drugs/DB00690 [2016,Aug6] 
http://www.mims.com/thailand/drug/info/flurazepam/?type=brief&amp;mtype=generic  [2016,Aug6] 
https://www.drugs.com/drug-interactions/flurazepam-index.html?filter=3&amp;generic_only=  [2016,Aug6]
