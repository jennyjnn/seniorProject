ริทูซิแมบ (Rituximab)
 ///// บทนำ ///// 
ระบบภูมิคุ้มกันต้านทานโรคเป็นระบบหนึ่งที่มีความสำคัญเป็นอย่างยิ่งต่อร่างกายของมนุษย์ และต่อสิ่งมีชีวิตโดยทั่วไป ระบบภูมิคุ้มกันฯช่วยป้องกันร่างกายจากเชื้อโรคหรือสิ่งแปลกปลอมต่างๆจากภายนอกที่อาจมาทำร้ายร่างกายได้ 
ระบบภูมิคุ้มกันฯประกอบไปด้วยระบบใหญ่ 2 ระบบคือ 
ก. ระบบภูมิคุ้มกันฯที่มีมาแต่กำเนิด (Innate immunity) เช่น 
- ผิวหนังที่ป้องกันไม่ให้เชื้อโรคหรือสิ่งแปลกปลอมเข้าสู่ร่างกายโดยง่าย หรือ 
- สารคัดหลั่งจำพวกกรดในกระเพาะอาหารที่ทำลายเชื้อโรคต่างๆในอาหารที่รับประทาน 
ข.	อีกระบบหนึ่งคือระบบภูมิคุ้มกันฯที่เกิดขึ้นภายหลัง (Acquired immunity) เช่น เมื่อร่างกายได้รับสิ่งแปลกปลอมหรือเกิดการติดเชื้อ ระบบภูมิคุ้มกันฯภายในร่างกายที่เรียกว่า Antibody จะพยายามกำจัดสิ่งเหล่านั้นโดยอาศัยเซลล์เม็ดเลือดขาวชนิดต่างๆรวมไปถึงเซลล์เม็ดเลือดขาวชนิดหนึ่งที่มีความสำคัญคือ “บี-เซลล์ (B-cell)” ซึ่งเป็นเซลล์เม็ดเลือดขาวประเภทลิมโฟไซต์ (Lymphocyte) สร้างจากไขกระดูกมีหน้าที่ในการจับกับสิ่งแปลกปลอมหรือแอนติเจน (Antigen) โดยมีการทำงานแบบจำเพาะกับสิ่งแปลกปลอมหรือกับแอนติเจนเป็นรายชนิดไป 
ยาริทูซิแมบ (Rituximab) หรือยาชื่อการค้าในต่างประเทศคือยา Rituxan เป็นยาประเภทโมโนโคลนอลแอนตีบอดี (Monoclonal Antibody) คือยาที่ทำงานโดยเลียนแบบการทำงานของระบบภูมิคุ้มกันฯหรือแอนติบอดี (Antibody) ของร่างกาย โดยมีฤทธิ์การทำงานแบบจำเพาะเจาะจงต่อแอนติเจน (Antigen) ชนิดหนึ่งๆเท่านั้น 
มะเร็งต่อมน้ำเหลืองชนิดนอนฮอดจ์กิน (NHL; Non-Hodgkin Lymphomas) เชื่อว่าเป็นมะเร็งที่เกิดจากการเจริญเติบโตอย่างผิดปกติของเซลล์ภูมิคุ้มกันฯประเภทลิมโฟไซต์ (Lympho cytes) โดยเฉพาะเซลล์ประเภทที่เรียกว่า บี-เซลล์ (B-cell) บนผิวของบี-เซลล์มีตัวรับหรือแอนติเจน (Antigen) ที่เรียกว่า ซีดี-20 (CD-20 ย่อมาจาก Cluster of differentiation 4) ซึ่งมีหน้าที่ควบคุมวงจรการแบ่งเซลล์ (Cell cycle) โดยยาริทูซิแมบซึ่งทำหน้าที่เสมือนแอนติบอดีจะเข้าจับกับตัวรับหรือแอนติเจนที่เรียกว่า ซีดี-20 นี้ นอกจากนี้ยังพบว่าในผู้ป่วยที่เป็นโรคข้อรูมาตอยด์ (Rheumatoid Arthritis) จะมีปริมาณบี-เซลล์มากกว่าคนปกติ จึงมีการนำยาริทูซิแมบมาใช้ในการรักษาผู้ป่วยโรคข้อรูมาตอยด์ด้วย 
ปัจจุบัน ยาริทูซิแมบเป็นยาควบคุมพิเศษในประเทศไทย ใช้ภายใต้การควบคุมของแพทย์อย่างใกล้ชิดเท่านั้น 
 ///// ยาริทูซิแมบมีสรรพคุณอย่างไร? ///// 
ยาริทูซิแมบมีข้อบ่งใช้/สรรพคุณดังต่อไปนี้ 
1. ใช้รักษามะเร็งต่อมน้ำเหลืองชนิดนอนฮอดจ์กิน (NHL; Non-Hodgkin Lymphomas) 
2. ใช้รักษามะเร็งเม็ดเลือดขาวลิมโฟไซต์ชนิดเรื้อรัง (CLL; Chronic Lymphocytic Leukemia) 
3. ใช้รักษาโรคข้อรูมาตอยด์ (Rheumatoid Arthritis) ขั้นปานกลางถึงรุนแรงร่วมกับยาเมโธรเทรกเซต (Methotrexate) 
4. ใช้รักษาโรคหลอดเลือดอักเสบชนิดเวเกเนอร์สแทรนูโลมาโทซิส (WG; Wegener’s Granulomatosis) หรือโรคหลอดเลือดอักเสบที่มีก้อนเนื้อเกิดร่วมด้วย 
5. ใช้รักษาโรคหลอดเลือดอักเสบชนิดไมโครสโกปิกโพลีแอนไจทิส (MPA; Microscopic Polyangiitis) ซึ่งเป็นโรคเกี่ยวข้องกับการแพ้ภูมิตัวเองหรือออโตอิมมูน (Autoimmune) ชนิดหนึ่งทำให้เกิดการอักเสบและการตายของเส้นเลือดฝอย ใช้ร่วมกับยากลุ่มกลูโคคอร์ติคอยด์ส (Glucocorticoids) 
ในบางกรณีอาจมีการนำยาริทูซิแมบมาใช้ในการรักษาโรคอื่นๆที่เกี่ยวข้องกับการกดภูมิคุ้มกันฯซึ่งไม่ได้เป็นข้อบ่งใช้ที่ได้ขึ้นทะเบียนยาไว้ (Unlabeled use) ทั้งนี้ขึ้นอยู่กับดุลพินิจของแพทย์ผู้ทำการรักษาเช่น 
1. Autoimmune Hemolytic Anemia (IHA) หรือภาวะที่ผู้ป่วยสร้างภูมิคุ้มกันฯขึ้นต้าน ทานเม็ดเลือดแดงของตัวเอง 
2. Chronic Immune Thrombocytopenia (ITP) หรือภาวะที่ร่างกายสร้างภูมิคุ้มกันฯทำลายเกล็ดเลือดของตัวเอง 
3. โรคไตชนิดเนโฟรติดระยะดื้อยา (Refractory Nephrotic Syndrome) 
4. Chronic Graft-versus-host disease (GVHD) หรือภาวะที่ผู้ป่วยที่ได้รับการปลูกถ่ายไขกระดูก แต่ไขกระดูกของผู้ให้มีปฏิกิริยาต่อต้านกับเซลล์ในร่างกายของผู้รับการปลูกถ่าย 
5. Idiopathic Membranous Nephropathy (IMN) เป็นภาวะที่เซลล์ของไตเปลี่ยนรูปร่างไปซึ่งเกิดมาจากปฏิกิริยาจากภูมิคุ้มกันฯผิดปกติของร่างกาย 
6. โรคไตอักเสบที่เกิดจากโรคลูปัส/โรคเอสแอลอี (Lupus Nephritis) 
7. Pemphigus vulgaris หรือภาวะที่ภูมิคุ้มกันฯของร่างกายต่อต้านเซลล์ผิวหนังของตัวเอง 
8. Post-transplant lymphoproliferative disorder หรือภาวะที่ร่างกายสร้างเซลล์ที่เกี่ยวข้องกับระบบต่อมน้ำเหลือง ม้าม ไขกระดูก โดยเฉพาะบี-เซลล์ (B-cell) มากขึ้น ส่งผลให้เกิดภาวะภูมิคุ้มกันฯบกพร่อง 
9. Thrombotic Thrombocytopenic Purpura (TTP) เป็นภาวะที่เกล็ดเลือดในร่างกายเกาะกันผิดปกติส่งผลทำให้เกิดภาวะเกล็ดเลือดต่ำ และเกิดการอุดตันของหลอดเลือดในอวัยวะต่างๆจากมีลิ่มเลือดเกิดในหลอดเลือดนั้นๆ 
 ///// ยาริทูซิแมบออกฤทธิ์อย่างไร? ///// 
ยาริทูซิแมบออกฤทธิ์โดยการจับแอนติเจนชนิด ซีดี-20 (CD-20) อย่างจำเพาะเจาะจง แอนติเจนซีดี-20 มีหน้าที่ในการกำหนดวงจรการแบ่งเซลล์ (Cell cycle) โดยอยู่บนผิวเซลล์ของบี-เซลล์ (B-cell) ซึ่งเป็นเซลล์ภูมิคุ้มกันฯของร่างกาย เมื่อยาริทูซิแมบเข้าจับกับบี-เซลล์แล้วจะกระตุ้นให้เกิดการตายของบี-เซลล์ผ่านวงจรที่เรียกว่า Complement-dependent B-cell cytotoxicity 
 ///// ยาริทูซิแมบมีรูปแบบจัดจำหน่ายอย่างไร? ///// 
ยาริทูซิแมบมีรูปแบบเภสัชภัณฑ์เป็นยาฉีดปราศจากเชื้อ ขนาดความแรง 10 มิลลิกรัมต่อมิลลิลิตร (10 mg/ml) 
 ///// ยาริทูซิแมบมีขนาดบริหารยาอย่างไร? ///// 
ยาริทูซิมแมบมีขนาดบริหารยา/การใช้ยาที่โดยทั่วไปคือ 375 มิลลิกรัมต่อพื้นที่ผิวหนึ่งตารางเมตร (375 mg/m2; 375 mg/skin surface area/square meter) ต่อหนึ่งครั้งการบริหารยา ทั้งนี้จำนวนครั้งในการบริหารยาและขนาดยาขึ้นอยู่กับข้อบ่งใช้และดุลยวินิจของแพทย์ผู้ทำการรักษา 
อย่างไรก็ดีเพื่อช่วยลดผลข้างเคียงจากยาริทูซิแมบในระหว่างการบริหารยาและที่อาจเกิดขึ้นหลังได้รับยานี้ แพทย์อาจให้ยาพาราเซตามอลและ/หรือยาในกลุ่มยับยั้งสารฮีสตามีน (Antihistamines) หรือกลุ่มยาแก้แพ้ โดยให้ก่อนการบริหารยาริทูซิแมบทั้งนี้อยู่ในดุลพินิจของแพทย์ 
*****หมายเหตุ: 
- ขนาดยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาริทูซิมแมบควรแจ้งแพทย์/พยาบาลและเภสัชกร 
- ประวัติการแพ้ยา แพ้สารเคมี และแพ้อาหาร 
- ประวัติการใช้ยาต่างๆทั้งยาที่แพทย์สั่งจ่ายและยาที่ซื้อทานเอง วิตามิน ผลิตภัณฑ์เสริมอาหารและสมุนไพร โดยเฉพาะอย่างยิ่งหากกำลังใช้ กลุ่มยากดภูมิคุ้มกันฯ/ยารักษาโรคข้อรูมาตอยด์เช่น ยาอะดาลิมูแมบ (Adalimu mab) ยาเซอร์โทลิซูแมบ (Certolizumab) ยาอีทาเนอร์เซ็บต์ (Etanercept) ยาโกลิมูแมบ (Golimumab) ยาอินฟลิซิแมบ (Inflizimab) ยาอะซาไธโอพรีน (Azthioprine) ยาไซโคลสปอริน (Cyclosporin) ยาซิโรลิมัส (Silorimus) และยาทาโครลิมัส (Tacrolimus)
	กลุ่มยาต้านมะเร็งเช่น ยาซิสพลาติน (Cisplatin) 
- ประวัติโรคประจำตัว โรคเรื้อรังโดยเฉพาะโรคไต โรคไวรัสตับอักเสบบี หรือโรคไว รัสตับอักเสบซี หรือโรคอื่นที่เกิดจากการติดเชื้อไวรัสเช่น โรคอีสุกอีใส โรคเริม โรคงูสวัด เป็นต้น 
- แจ้งให้แพทย์ทราบหากคุณกำลังตั้งครรภ์หรือให้นมบุตร 
- สอบถามแพทย์ว่าผู้ป่วยควรได้รับวัคซีนใดบ้างก่อนการเริ่มต้นการรักษาด้วยยาริทูซิแมบ ผู้ป่วยที่ใช้ยาริทูซิแมบไม่ควรได้รับวัคซีนขณะกำลังใช้ยาริทูซิแมบเพราะยังไม่มีรายงานประโยชน์ที่ชัดเจนของวัคซีนในผู้ป่วยกลุ่มนี้ และยังไม่มีการศึกษาที่ชัดเจนถึงโอกาสติดเชื้อจากวัคซีนในผู้ป่วยกลุ่มนี้เช่นกัน 
 ///// หากลืมไปรับยาตามนัดควรทำอย่างไร? ///// 
หากลืมไปรับยาริทูซิแมบหรือไปพบแพทย์/ไปโรงพยาบาลตามนัด ให้ติดต่อแพทย์/โรงพยาบาลโดยทันที 
 ///// ยาริทูซิแมบมีผลไม่พึงประสงค์ไหม? ///// 
ยาริทูซิแมบอาจก่อให้เกิดผลไม่พึงประสงค์ (ผลข้างเคียง/อาการไม่พึงประสงค์/อาการข้างเคียง) เช่น ท้องเสีย ปวดข้อ ปวดหลัง หน้าแดง เหงื่อออกขณะนอนหลับ รู้สึกวิตกกังวล น้ำมูกไหล หากอาการเหล่านี้ไม่ดีขึ้นหรือมีแนวโน้มที่จะรุนแรงมากขึ้น ให้พบแพทย์/ไปโรงพยาบาลก่อนนัด 
ยาริทูซิแมบอาจก่อให้เกิดอาการไม่พึงประสงค์อย่างรุนแรงเช่น การเกิดอาการเลือดไหล ตามอวัยวะต่างๆเช่น เหงือก เจ็บคอ มีไข้ หนาวสั่น หรือมีอาการเหมือนเกิดการติดเชื้อ ปวดหู มีอาการปวดเวลาปัสสาวะ เกิดการบวมแดงที่ผิวหนัง หรืออาการปวดตึงตามตัว มีอาการปวดแน่นบริเวณหน้าอก หรือหากใช้ยาแล้วเกิดอาการแพ้ยาเช่น มีผื่นคัน เปลือกตา/หนังตา ริมฝีปากบวม หายใจลำบาก ให้พบแพทย์/ไปโรงพยาบาลโดยทันที/ฉุกเฉิน 
 ///// ยาริทูซิแมบมีปฏิกิริยากับยาตัวอื่นไหม? ///// 
ยาริทูซิแมบมีปฏิกิริยาระหว่างยากับยาตัวอื่นเช่น กับยากดภูมิคุ้มกันฯอื่นๆ: ไม่ควรใช้ยาริทูซิแมบร่วมกับยากดภูมิคุ้มกันฯหรือยาต้าน/รักษามะเร็งเช่น ยาอะดาลิมูแมบ (Adalimumab) ยาเซอร์โทลิซูแมบ (Certolizumab) ยาซิสพลาติน (Cisplatin) ยาอีทาเนอร์เซ็บต์ (Etaner cept) ยาโกลิมูแมบ (Golimumab) ยาอินฟลิซิแมบ (Inflizimab) ยาอะซาไธโอพรีน (Azthio prine) ยาไซโคลสปอริน (Cyclosporin) ยาซิโรลิมัส (Silorimus) และยาทาโครลิมัส (Tacroli mus) เนื่องจากจะทำให้ผู้ป่วยมีภูมิคุ้มกันฯที่ต่ำลงไปอีกจนอาจเกิดความเสี่ยงต่อการติดเชื้อได้ง่าย และระหว่างที่ใช้ยาริทูซิแมบผู้ป่วยควรหลีกเลี่ยงการรับวัคซีนด้วย จึงต้องปรึกษาแพทย์ผู้รักษาก่อนการฉีดวัคซีนต่างๆ 
 ///// มีข้อควรระวังในการใช้ยาริทูซิแมบอย่างไร? ///// 
มีข้อควรระวังในการใช้ยาริทูซิแมบเช่น 
- ไม่ใช้ยาริทูซิแมบกับผู้ที่แพ้ยานี้ 
- หลีกเลี่ยงการใช้ยานี้หากตั้งครรภ์หรือให้นมบุตรเพราะยาริทูซิแมบสามารถก่ออันตรายแก่ทารกในครรภ์ได้ ผู้ป่วยหญิงที่ใช้ยานี้ควรได้รับการคุมกำเนิดระหว่างการใช้ยานี้และต่อเนื่องหลังจากใช้ยานี้ไปนานอีก 12 เดือน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาริทูซิแมบ) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ควรเก็บรักษายาริทูซิแมบอย่างไร? ///// 
ยาริทูซิแมบที่ได้รับจากบริษัทผู้ผลิต ให้เก็บยาในตู้เย็นอุณหภูมิระหว่าง 2 - 8 องศาเซล เซียส (Celsius) โดยเก็บในภาชนะหรือในกล่องที่มิดชิด ห้ามเก็บยาในช่องแช่แข็งของตู้เย็น 
ในส่วนของยานี้ที่ได้รับการผสมให้มีความพร้อมใช้ยาแล้ว ให้เก็บในตู้เย็นอุณหภูมิระ หว่าง 2 - 8 องศาเซลเซียสเช่นกัน (ห้ามเก็บยาในช่องแช่แข็งของตู้เย็น) ซึ่งโดยทั่วไปยาผสมฯนี้จะมีความคงตัวอยู่ได้นานประมาณ 24 ชั่วโมง อย่างไรก็ตามแนะนำให้ผสมยาริทูซิแมบต่อเมื่อมีความต้องการใช้ยา 
 
 ///// ยาริทูซิแมบมีชื่ออื่นอีกไหม? ผลิตจากบริษัทอะไรบ้าง? ///// 
ยาริทูซิแมบที่มีการจัดจำหน่ายในประเทศไทย มียาชื่อการค้าและบริษัทผู้ผลิตดังต่อไปนี้ 
 ///// บรรณานุกรม ///// 
American Pharmacists Association. Rituximab. Drug Information Handbook with Trade names index. 23;2014:1857-1860. 
SPC. Mabthera 100mg and 500mg concentrate for solution for infusion http://www.medicines.org.uk/emc/medicine/2570  [2015,Sept19] 
Membranous nephropathy https://www.nlm.nih.gov/medlineplus/ency/article/000472.html  [2015,Sept19] 
Janeway, C. et. al. Immunobiology 6thedition Garland Science Publishing, 2005. 
พงศ์ธร ณรงค์ฤกษ์นาวิน, ไพจิตต์ อัศวธนบดี. Wegener’s Granulomatosis,สมาคมรูมาติสซั่มแห่งประเทศไทย. http://thairheumatology.org/journal/Wegener%20Granulomatosis.pdf   [2015,Sept19] 
พลรังสิตย์ กรุดภู่, เอกรัฐ รัฐฤทธิ์ธำรง, ลลิตา นรเศรษฐ์ธาดา, อดิศักดิ์ ตันติวรวิทย์, ชาตรีชัยอดิศักดิ์โสภาและ วีระศักดิ์ นาวารวงศ์. ลักษณะทางคลินิกของผู้ป่วย Thrombotic thrombocytopenic purpura (TTP) ในโรงพยาบาลมหาราชนครเชียงใหม่. J Hematol Transfus Med. 23(3):2013; 217-226. 
พัชราภรณ์ สุดชาฎา, สินธุ์วิสุทธิ์ สุธีชัย. การป้องกันและเฝ้าระวังผู้ป่วย Tumor Lysis Syndrome ใน วารสารโรคมะเร็ง. 2011;31(4):172-180. 
ปวีณา ปราชญ์นิวัฒน์. Hemolytic Anemia. http://www.microscopy.ahs.chula.ac.th/newmicros/lecture/images/clinhema/ha.pdf  [2015,Sept19] 
เว็บไซต์คณะกรรมการอาหารและยา  http://wwwapp1.fda.moph.go.th/consumer/conframe.asp  [2015,Sept19] 
สถาบันโรคผิวหนัง. Pemphigus vulgaris. CPG for Pemphigus Vulgaris 63-67. 
อุปถัมภ์ ศุภสินธุ์, บัญชา สถิระพจน์ และสุมาภา ชัยอำนวย. โรคไตลูปัส. แผนกโรคไต กองอายุรกรรม โรงพยาบาลพระมงกุฎเกล้า. 
อรุณี เจตศรีสุภาพ. ภาวะเกล็ดเลือดต่ำ.   http://haamor.com/th/ภาวะเกล็ดเลือดต่ำ  [2015,Sept19]
