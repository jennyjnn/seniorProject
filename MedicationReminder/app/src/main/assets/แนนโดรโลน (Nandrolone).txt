แนนโดรโลน (Nandrolone)
 ///// บทนำ ///// 
ยาแนนโดรโลน(Nandrolone) หรืออาจเรียกว่า 19-นอร์เทสโทสเตอโรน (19-nortestosterone) ซึ่งตัวยาอาจอยู่ในรูปแบบของ Nandrolone decanoate  หรือ Nandrolone phenylpropionate  จัดเป็นยาสเตียรอยด์ประเภท อะนาโบลิก-แอนโดรจินิก สเตียรอยด์ (Anabolic-androgenic steroid หรือ Anabolic steroid, ยากลุ่มที่ออกฤทธิ์คล้ายฮอร์โมนเพศชาย) ซึ่งมีฤทธิ์เสริมสร้างการเจริญเติบโตของเนื้อเยื่อต่างๆในร่างกาย เช่น กล้ามเนื้อ  มวลกระดูก  และยังเพิ่มความสามารถของเม็ดเลือดแดงที่คอยนำออกซิเจนไปยังเนื้อเยื่อและอวัยวะต่างๆได้มากขึ้น รวมถึงส่งผลกระตุ้นความอยากอาหารของร่างกายอีกด้วย 
ทางคลินิกได้นำยาแนนโดรโลนมาบำบัดรักษาอาการโลหิตจาง (Aplastic anaemia),  ภาวะกระดูกพรุนหลังวัยหมดประจำเดือน,  โรคมะเร็งเต้านมระยะแพร่กระจาย(Metastatic breast carcinoma),  และใช้เสริมสร้างร่างกายที่อ่อนเพลียหลังจากการเจ็บป่วย 
รูปแบบยาแผนปัจจุบันของยาแนนโดรโลนจะเป็นยาฉีดประเภทฉีดเข้ากล้ามเนื้อ  ยาแนนโดรโลนจะถูกทำลายโดยตับ  ร่างกายต้องใช้เวลา 6 วันโดยประมาณ เพื่อกำจัดยาแนนโดรโลนออกจากกระแสเลือด และผ่านทิ้งไปกับปัสสาวะ 
มีข้อห้ามบางประการที่ทำให้ผู้ป่วยไม่สามารถใช้ยาแนนโดรโลนได้ เช่น 
- ผู้ป่วยเพศชายที่ป่วยด้วยโรคมะเร็งเต้านม หรือมีแนวโน้มเป็นโรคมะเร็งต่อมลูกหมาก  ด้วยยานี้อาจทำให้โรคลุกลามมากขึ้น 
- สตรีที่เป็นมะเร็งเต้านมที่มีภาวะแคลเซียมในเลือดสูง  ด้วยยาแนนโดรโลนอาจกระตุ้นให้มีการสลายมวลกระดูกมากยิ่งขึ้น จึงยิ่งเพิ่มปริมาณแคลเซียมในเลือดให้สูงมากขึ้น จนอาจเป็นอันตรายต่อชีวิตได้ 
- สตรีตั้งครรภ์  ด้วยจะทำให้ทารกในครรภ์มีการเจริญเติบโตผิดปกติ โดยก่อให้เกิดภาวะบุรุษภาพในทารกเพศหญิง 
- ผู้ที่มีโรคไตชนิดภาวะไตรั่ว/มีโปรตีนปนมาในปัสสาวะ(Nephrotic syndrome) 
ทั้งนี้ การใช้ยาแนนโดรโลนสามารถก่อให้เกิดอาการข้างเคียง(ผลข้างเคียง)บางอย่างได้ เช่น  ทำให้เกิดระดับน้ำตาลในเลือดสูง   มีภาวะข้อเท้าบวม  หัวล้าน  สีผิวเปลี่ยนแปลง  ท้องเสีย   อารมณ์ทางเพศลดลง เป็นต้น 
คณะกรรมการอาหารและยาของไทยได้ระบุสูตรตำรับของยาแนนโดรโลนที่มีใช้ในประเทศให้อยู่ในหมวดยาอันตราย   ทั้งนี้การใช้ยาแนนโดรโลนจะต้องกระทำในสถานพยาบาล และต้องเป็นไปตามคำสั่งของแพทย์ผู้รักษาแต่ผู้เดียว 
 ///// แนนโดรโลนมีสรรพคุณ(คุณสมบัติ)อย่างไร? ///// 
ยาแนนโดรโลนมีสรรพคุณ/ข้อบ่งใช้ เช่น 
- บำบัดรักษาภาวะกระดูกพรุนหลังวัยหมดประจำเดือน 
- บำบัดรักษาภาวะโลหิตจาง (Aplastic anaemia)ที่รวมถึงภาวะโลหิตจางจากการป่วยด้วยภาวะไตล้มเหลว 
- บำบัดโรคมะเร็งเต้านมระยะแพร่กระจาย(Metastatic breast carcinoma) 
 ///// แนนโดรโลนมีกลไกการออกฤทธิ์อย่างไร? ///// 
ยาแนนโดรโลน มีกลไกการออกฤทธิ์โดย ตัวยาจะเป็นยาสเตียรอยด์ที่เสริมสร้างมวลเนื้อเยื่อต่างๆรวมถึงมวลกระดูกของร่างกาย  ส่งผลให้เกิดการเพิ่มฮีโมโกลบิน(Hemoglobin)ของเม็ดเลือดแดง และทำให้การลำเลียงออกซิเจนไปยังเนื้อเยื่อ/อวัยวะต่างๆของร่างกายเกิดได้เต็มที่  จากกลไกดังกล่าวจึงส่งผลให้เกิดฤทธิ์ของการเสริมสร้างเนื้อเยื่อและของการรักษาตามสรรพคุณ 
 ///// แนนโดรโลนมีรูปแบบการจัดจำหน่ายอย่างไร? ///// 
ยาแนนโดรโลนมีรูปแบบการจัดจำหน่ายเป็น ยาฉีด ขนาด 25, 50,และ 250 มิลลิกรัม/มิลลิลิตร 
 ///// แนนโดรโลนมีขนาดการบริหารยาอย่างไร? ///// 
ยาแนนโดรโลนมีขนาดการบริหารยา/ใช้ยา เช่น 
ก.	รักษาภาวะโลหิตจาง จากการได้รับยาเคมีบำบัด: 
- ผู้ใหญ่: ฉีดยาเข้ากล้ามเนื้อ ขนาด 50 – 150  มิลลิกรัม/สัปดาห์ 
ข.รักษาภาวะกระดูกพรุน, โรคมะเร็งเต้านมระยะแพร่กระจาย(Metastatic breast carcinoma), และภาวะกระดูกพรุนหลังวัยหมดประจำเดือน: 
ผู้ใหญ่: ฉีดยาเข้ากล้ามเนื้อ ขนาด 25 – 100  มิลลิกรัม ทุกๆ 3 – 4 สัปดาห์ 
ค.รักษาภาวะโลหิตจางจากภาวะไตวายเรื้อรัง: 
ผู้ใหญ่: ฉีดยาเข้ากล้ามเนื้อ ขนาด 50 – 200  มิลลิกรัม/สัปดาห์ 
*อนึ่ง: ในเด็ก: ยังไม่มีการศึกษาที่ให้ผลแน่ชัดถึงประโยชน์และโทษ/ผลข้างเคียงของยานี้ในผู้ป่วยเด็ก ดังนั้นการใช้ยานี้ในผู้ป่วยเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแนนโดรโลน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาแนนโดรโลน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// แนนโดรโลนมีผลไม่พึงประสงค์อย่างไร? ///// 
ยาแนนโดรโลนอาจก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น เกิดภาวะบวมน้ำหรือเกิดภาวะคั่งของเหลวในร่างกาย 
- ผลต่อระบบสืบพันธุ์:  เช่น สมรรถภาพทางเพศน้อยลง  ต่อมลูกหมากโต 
- ผลต่อตับ:  เช่น ตับทำงานผิดปกติ/ตับอักเสบ  เกิดเนื้องอกในตับ  ดีซ่าน 
- ผลต่อระบบเลือด:  เช่น  เกิดลิ่มเลือดในหลอดเลือดได้ง่าย  เพิ่มการผลิตเม็ดเลือดแดงจนอาจทำให้เกิดภาวะเลือดหนืด 
- ผลต่อระบบการเผาผลาญพลังงานของร่างกาย:  เช่น เกิดภาวะแคลเซียมในเลือด สูงจากมีการสลายตัวของมวลกระดูก   มีแคลเซียมปนมากับปัสสาวะ   เกิดภาวะน้ำตาลในเลือดสูง  ไขมันชนิดแอลดีแอล (LDL)ในเลือดเพิ่มสูงขึ้น 
- ผลต่อไต:  เกิดภาวะผิดปกติของเกลือแร่(Electrolyte)ในเลือด เช่ย โซเดียมในเลือดสูง   โพแทสเซียมในเลือดสูง  ภาวะตัวบวมจากมีน้ำคั่งในเลือด  เป็นต้น 
- ผลต่อสภาพจิตใจ:  เช่น  นอนไม่หลับ  ซึมเศร้า  อารมณ์ทางเพศต่ำ 
- ผลต่อผิวหนัง:  เช่น มีสิวเกิดขึ้น 
- ผลต่อระบบทางเดินอาหาร:  เช่น  คลื่นไส้ อาเจียน  ท้องเสีย 
 ///// มีข้อควรระวังการใช้แนนโดรโลนอย่างไร? ///// 
มีข้อควรระวังการใช้ยาแนนโดรโลน เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยมะเร็งต่อมลูกหมาก  ผู้ที่มีภาวะโรคไตชนิดไตรั่ว/มีสารโปรตีนในปัสสาวะ 
- ห้ามใช้ยานี้กับ เด็ก  สตรีตั้งครรภ์ และสตรีที่อยู่ในภาวะให้นมบุตร 
- ระวังการใช้ยานี้กับผู้ป่วยเบาหวาน 
- เฝ้าระวังภาวะบวมน้ำของร่างกาย รวมถึงการเกิดตับทำงานผิดปกติ/ตับอักเสบ 
- ระวังการเกิดบุรุษภาพในกรณีที่ใช้ยานี้กับสตรี เช่น มีขนดก  เสียงห้าว 
- ปฏิบัติตัวตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาแนนโดรโลนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// แนนโดรโลนมีปฏิกิริยาระหว่างยากับยาตัวอื่นอย่างไร? ///// 
ยาแนนโดรโลนมีปฏิกิริยาระหว่างยากับยาตัวอื่น เช่น 
- การใช้ยาแนนโดรโลนร่วมกับยา Warfarin,  Anisindione,  อาจทำให้เกิดภาวะ เลือดออกง่าย  กรณีที่จำเป็นที่ต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาแนนโดรโลนร่วมกับยา  Mipomersen(ยาลดไขมันในเลือด),  Leflunomide,  Teriflunomide   อาจทำให้เกิดปัญหาต่อการทำงานของตับ/ตับอักเสบ  หากไม่มีความจำเป็นใดๆ  ควรหลีกเลี่ยงการใช้ยาร่วมกัน 
 
 ///// ควรเก็บรักษาแนนโดรโลนอย่างไร? ///// 
ควรเก็บยาแนนโดรโลน ในช่วงอุณหภูมิ 15 -30 องศาเซลเซียส(Celsius)  ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// แนนโดรโลนมีชื่ออื่นอีกไหม? ผลิตจากบริษัทอะไรบ้าง? ///// 
ยาแนนโดรโลนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Anabolin, Durabolin, Hybolin, Decabolin, Hydeca 
 ///// บรรณานุกรม ///// 
https://en.wikipedia.org/wiki/Nandrolone [2016,Sept3] 
https://www.drugs.com/sfx/nandrolone-side-effects.html  [2016,Sept3] 
http://www.mims.com/thailand/drug/info/nandrolone/?type=brief&amp;mtype=generic  [2016,Sept3] 
https://www.drugs.com/drug-interactions/nandrolone-index.html?filter=3&amp;generic_only=  [2016,Sept3] 
http://www.mims.com/thailand/drug/info/nandro%20250/?type=brief  [2016,Sept3] 
http://www.mims.com/thailand/drug/info/deca-durabolin/  [2016,Sept3]
