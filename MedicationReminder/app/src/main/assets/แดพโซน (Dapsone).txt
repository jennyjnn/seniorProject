แดพโซน (Dapsone)
 ///// บทนำ ///// 
แดพโซน (Dapsone) หรืออีกชื่อหนึ่งคือ Diaminodiphenyl sulfone จัดเป็นยาปฏิชีวนะที่มักใช้ร่วมกับยา Rifampicin และยา Clofazimine (ยารักษาโรคเรื้อนที่มักใช้ร่วมกับยาปฏิชีวนะอื่น) นอกจากนี้ยังถือเป็นยาทางเลือกสำหรับรักษาโรคปอดบวมจากการติดเชื้อราชนิดหนึ่ง (Pneumocystis pneumonia) ผลข้างเคียงที่รุนแรงของยาแดพโซนได้แก่ ภาวะเม็ดเลือดแดงลดปริมาณลงร่วมกับเกิดเม็ดเลือดแดงแตก โดยมักจะเกิดกับผู้ป่วยด้วยภาวะขาดเอนไซม์จีซิกพีดี (G-6-PD) นอกจากนี้อาจพบภาวะตับอักเสบระหว่างการใช้ยานี้ได้เช่นกัน 
วงการแพทย์เริ่มใช้ยาแดพโซนรักษาอาการโรคในฐานะเป็นยาปฏิชีวนะครั้งแรกเมื่อปี ค.ศ. 1937 (พ.ศ. 2480) และอีก 8 ปีต่อจากนั้นได้พัฒนาและนำยานี้มารักษาโรคเรื้อน รูปแบบยาแผนปัจจุบันของยานี้ที่พบเห็นการใช้จะเป็นยาชนิดรับประทานและยาใช้เฉพาะที่/ยาทาภายนอก 
ตัวยาแดพโซนสามารถดูดซึมจากทางเดินอาหารได้ 70 - 80% ซึ่งเมื่อยาเข้าสู่กระแสเลือดจะเข้ารวมตัวกับพลาสมาโปรตีนประมาณ 70 - 90% และตับจะคอยเปลี่ยนโครงสร้างทางเคมีของยาอยู่ตลอดเวลา ร่างกายต้องใช้เวลาเฉลี่ยประมาณ 20 - 30 ชั่วโมงเพื่อกำจัดยา 50% ออกจากกระแสเลือดโดยผ่านทิ้งไปกับปัสสาวะ 
องค์การอนามัยโลกได้จัดให้ยาแดพโซนเป็นยาจำเป็นขั้นพื้นฐานของระบบสาธารณะสุขระดับชุมชน คณะกรรมการอาหารและยาของไทยได้บรรจุให้ยาแดพโซนอยู่ในบัญชียาหลักแห่งชาติโดยระบุให้เป็นยาอันตราย ดังนั้นการใช้ยานี้กับผู้ป่วยแต่ละรายจะต้องเป็นไปตามคำสั่งของแพทย์ผู้รักษาเท่านั้น ผู้ป่วยไม่ควรไปหาซื้อยามารับประทานเอง 
 ///// แดพโซนมีสรรพคุณ (คุณสมบัติ) อย่างไร? ///// 
ยาแดพโซนมีสรรพคุณดังนี้ 
- รักษาอาการปอดอักเสบ/ปอดบวมที่เกิดจากการติดเชื้อราบางชนิด (Primary and secondary prophylaxis of pneumocystis jiroveci pneumonia) 
- รักษาโรคเรื้อน (Multibacillary &amp; Paucibacillary leprosy) 
- รักษาสิวโดยใช้ในรูปแบบของยาทาผิวหนัง 
 ///// แดพโซนมีกลไกการออกฤทธิ์อย่างไร? ///// 
กลไกการออกฤทธิ์ของยาแดพโซนคือ ตัวยาจะออกฤทธิ์ยับยั้งการสังเคราะห์กรดโฟลิก(Folic acid, สารที่ใช้ช่วยในการเจริญเติบโตของเซลล์ต่างๆ) ของแบคทีเรีย และก่อให้เกิดกระบวนการรบกวนการดำรงชีวิตจนทำให้แบคทีเรียหยุดการเจริญเติบโตและตายลงในที่สุด 
 ///// แดพโซนมีรูปแบบการจัดจำหน่ายอย่างไร? ///// 
ยาแดพโซนมีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 100 มิลลิกรัม/เม็ด 
- ยาเจลทาแก้สิว ขนาดความเข้มข้น 5 กรัม/เนื้อเจล 100 กรัม 
 ///// แดพโซนมีขนาดรับประทานอย่างไร? ///// 
ยาแดพโซนมีขนาดรับประทาน/วิธีใช้ยาแตกต่างกันในแต่ละโรค ดังนั้นการใช้ยานี้จึงต้องเป็นคำสั่งจากแพทย์ผู้รักษา ในที่นี้ขอยกตัวอย่างขนาดรับประทานยานี้สำหรับรักษาอาการปอดอักเสบ (Pneumocystis pneumonia) เช่น 
- ผู้ใหญ่: รับประทาน 100 มิลลิกรัมวันละครั้งเป็นเวลา 14 - 21 วัน มักใช้ร่วมกับยา Trimethoprim โดยแพทย์จะเป็นผู้ระบุขนาดรับประทานที่เหมาะสมให้กับผู้ป่วย 
- เด็กอายุมากกว่า 1 เดือน: รับประทาน 2 มิลลิกรัม/น้ำหนักตัว 1 กิโลกรัมวันละครั้ง ขนาดสูงสุดต้องไม่เกิน 100 มิลลิกรัม/วัน 
- เด็กอายุต่ำกว่า 1 เดือน: การใช้ยานี้ในเด็กกลุ่มนี้ต้องอยู่ในดุลพินิจของแพทย์ผู้รักษาเท่านั้น เพราะยังไม่มีข้อมูลที่ชัดเจนในเรื่องของผลข้างเคียงจากยานี้ต่อเด็กกลุ่มนี้ 
*****หมายเหตุ: 
- ควรรับประทานยานี้พร้อมอาหาร 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาแดพโซน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาแดพโซนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยา/ใช้ยาแดพโซนสามารถรับประทาน/ใช้ยาเมื่อนึกขึ้นได้ ถ้าเวลาใกล้เคียงกับการรับประทานยา/ใช้ยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// แดพโซนมีผลไม่พึงประสงค์อย่างไร? ///// 
ยาแดพโซนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น 
ก. กรณียารับประทาน: อาจพบมีภาวะโลหิตจาง เม็ดเลือดแดงแตก ไตทำงานผิดปกติ ตับอักเสบ คลื่นไส้ อาเจียน เบื่ออาหาร ปวดศีรษะ คันตามผิวหนัง มีอาการ Stevens-Johnson syndrome 
กรณีที่ได้รับยานี้เกินขนาดอาจพบอาการคลื่นไส้ อาเจียน มีภาวะซึม เกิดการชัก รวมถึงเกิดอาการเขียวคล้ำตามเนื้อตัวขั้นรุนแรง หากพบอาการดังกล่าวควรต้องรีบนำตัวผู้ป่วยส่งแพทย์/ส่งโรงพยาบาลโดยเร็ว ซึ่งแพทย์อาจใช้ยาถ่านกัมมันต์ขนาด 20 กรัมวันละ 4 ครั้งในการช่วยดูดซับพิษของยาแดพโซน 
ข. กรณียาทาผิวภายนอก: อาจทำให้ผิวบริเวณที่ทายา แห้ง มีอาการแดง เกิดความมัน และผิวลอก 
 ///// มีข้อควรระวังการใช้แดพโซนอย่างไร? ///// 
มีข้อควรระวังการใช้แดพโซนดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคโลหิตจางอย่างรุนแรง ผู้ป่วยโรค Porphyria (โรคทางพันธุกรรมที่พบได้น้อยมาก ที่มีความผิดปกติของการสร้างเม็ดเลือดแดง) 
- ห้ามปรับขนาดรับประทานยานี้เอง 
- ระวังการใช้ยานี้กับผู้ป่วยภาวะขาดเอนไซม์จีซิกพีดี 
- ระวังการใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแดพโซนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แดพโซนมีปฏิกิริยาระหว่างยากับยาตัวอื่นอย่างไร? ///// 
ยาแดพโซนมีปฏิกิริยาระหว่างยากับยาตัวอื่นดังนี้เช่น 
- การใช้ยาแดพโซนร่วมกับยา Rifampicin สามารถทำให้ความเข้มข้นของยาแดพโซนในกระแสเลือดลดต่ำลง หากจำเป็นต้องใช้ยาร่วมกันควรต้องได้รับคำสั่งจากแพทย์และมีการปรับขนาดรับประทานให้เหมาะสมเป็นรายบุคคลไป 
- การใช้ยาแดพโซนร่วมกับยา Probenecid หรือ Trimethoprim จะทำให้ระดับยาแดพโซนในกระแสเลือดเพิ่มสูงขึ้น การใช้ยาร่วมกันควรต้องได้รับคำสั่งจากแพทย์และมีการปรับขนาดรับ ประทานให้เหมาะสมเป็นกรณีไป 
- การใช้ยาแดพโซนร่วมกับยาโซเดียมไนไตรท์ (Sodium nitrite, ยาแก้พิษสารไซยาไนด์/Cyanide) อาจทำให้มีภาวะ Methemoglobinemia (ภาวะที่เม็ดเลือดแดงมีความบกพร่องในการแลกเปลี่ยนออกซิเจนกับเซลล์ของร่างกาย) เกิดขึ้นภายในไม่กี่ชั่วโมงหลังจากใช้ยาร่วมกัน ซึ่งจะทำให้ความสามารถในการขนส่งออกซิเจนของเม็ดเลือดแดงเพื่อไปเลี้ยงอวัยวะต่างๆของร่างกายด้อยประสิทธิภาพลงไป อาจสังเกตพบอาการผิวซีดคล้ำ/อาการเขียวคล้ำ คลื่นไส้ ปวดศีรษะ วิง เวียน อ่อนเพลีย หายใจลำบาก จึงควรหลีกเลี่ยงการใช้ยาทั้ง 2 ตัวร่วมกัน 
- ห้ามใช้ยาแดพโซนร่วมกับยา Clozapine (ยาทางจิตเวช) ด้วยจะก่อให้เกิดภาวะเม็ดเลือดขาวต่ำและมีอาการติดเชื้อติดตามมา โดยอาจพบอาการไข้ หนาวสั่น ท้องเสีย เจ็บคอ ปวดกล้ามเนื้อ หายใจลำบาก เสมหะเป็นเลือด น้ำหนักลด ปวดขณะปัสสาวะ เป็นต้น 
 ///// ควรเก็บรักษาแดพโซนอย่างไร? ///// 
ควรเก็บยาแดพโซนในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// แดพโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาแดพโซนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Dapsone [2015,March14]
	2 http://www.mims.com/USA/drug/info/dapsone/?type=full&amp;mtype=generic#Dosage [2015,March14]
	3 http://www.drugs.com/cdi/dapsone.html [2015,March14]
	4 http://www.mims.com/Thailand/drug/search/?q=dapsone [2015,March14]
	5 http://www.drugs.com/drug-interactions/dapsone-index.html?filter=3&amp;generic_only= [2015,March14]
	6 http://drug.fda.moph.go.th:81/nlem.in.th/medicine/essential/list/93#item-8642 [2015,March14]
