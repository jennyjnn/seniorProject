อีแทมบูทอล (Ethambutol)
 ///// บทนำ ///// 
อีแทมบูทอล (Ethambutol) เป็นยาที่ออกฤทธิ์ยับยั้งการเจริญเติบโตของแบคทีเรียที่เป็นสา เหตุของวัณโรค ปกติจะใช้ร่วมกับยารักษาวัณโรคอีก 3 ตัว คือ Isoniazid Rifampicin และ Pyrazinamide การใช้ยานี้กับผู้ป่วยอาจก่อปัญหาเรื่องการมองเห็นภาพ ตับทำงานผิดปกติ รวมถึงอาการแพ้ และผลข้างเคียงจากยาที่ติดตามมา 
หลังรับประทาน ยาอีแทมบูทอลจะถูกดูดซึมได้ดีจากทางเดินอาหาร และจะเข้ารวมตัวกับพลาสมาโปรตีนในปริมาณ 20 - 30% ตับจะเป็นตัวเปลี่ยนโครงสร้างของยา ร่างกายต้องใช้เวลา 3 - 4 ชั่วโมงในการกำจัดยานี้ออกจากกระแสเลือด 50% โดยผ่านไปกับปัสสาวะ 
องค์การอนามัยโลกจัดให้อีแทมบูทอลเป็นยาจำเป็นในระบบสาธารณสุขขั้นมูลฐาน โดยคณะกรรมการอาหารและยาของไทยได้บรรจุอีแทมบูทอลลงในบัญชียาหลักแห่งชาติในหมวดยาอันตราย การใช้ยานี้ของผู้ป่วยจึงต้องอยู่ภายใต้การดูแลของแพทย์ผู้ทำการรักษาเท่านั้น 
 ///// ยาอีแทมบูทอลมีสรรพคุณ (คุณสมบัติ) อย่างไร? ///// 
ยาอีแทมบูทอลมีสรรพคุณดังนี้คือ ใช้รักษาวัณโรคที่มีสาเหตุจากเชื้อวัณโรคชนิด Mycobacterium avium complex และชนิด Mycobacterium kansasii 
 ///// ยาอีแทมบูทอลมีกลไกการออกฤทธิ์อย่างไร? ///// 
กลไกการออกฤทธิ์ของยาอีแทมบูทอลคือ ตัวยาจะออกฤทธิ์ยับยั้งการเติบโตของเชื้อวัณโรค โดยขัดขวางการสร้างผนังเซลล์ของเชื้อวัณโรค ทำให้เกิดการชะลอและหยุดการแพร่พันธุ์ในที่สุด 
 ///// ยาอีแทมบูทอลมีรูปแบบการจัดจำหน่ายอย่างไร? ///// 
ยาอีแทมบูทอลมีรูปแบบการจัดจำหน่ายดังนี้ 
- ยาเม็ด ขนาด 400 และ 500 มิลลิกรัม/เม็ด 
- ยาผสมชนิดเม็ด ขนาด 275 มิลลิกรัม 
 ///// ยาอีแทมบูทอลมีขนาดรับประทานอย่างไร? ///// 
ยาอีแทมบูทอลมีขนาดรับประทานดังนี้ 
ก. ผู้ใหญ่: 
- ขนาดรับประทานเริ่มต้น 15 กรัม/น้ำหนักตัว 1 กิโลกรัม/วัน เป็นเวลา 8 สัปดาห์ โดยให้   พร้อมกับยา Isoniazid Rifampicin และ Pyrazinamide 
- สำหรับผู้ป่วยที่มีประวัติติดเชื้อวัณโรคมาก่อน ให้เริ่มต้นด้วยรับประทานยา 25 มิลลิกรัม/น้ำหนักตัว 1 กิโลกรัม/วัน เป็นเวลา 60 วัน หลังจากนั้นลดขนาดรับประทานเหลือ 15 มิลลิกรัม/น้ำหนักตัว 1 กิโลกรัม/วัน 
ข. เด็ก: 
- สำหรับภาวะที่มีเชื้อวัณโรคที่ดื้อยาให้รับประทาน 15 - 25 มิลลิกรัม/น้ำหนักตัว 1 กิโลกรัม/วัน 
- ทารกแรกเกิดจนถึงอายุมากกว่า 1 เดือน: รับประทาน 15 มิลลิกรัม/น้ำหนักตัว 1 กิโลกรัม/วัน 
*****หมายเหตุ: 
- ควรรับประทานยาพร้อมอาหาร 
- ระยะเวลาในการรับประทานยาขึ้นกับคำแนะนำของแพทย์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาอีแทมบูทอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอีแทมบูทอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอีแทมบูทอล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาอีแทมบูทอลมีผลไม่พึงประสงค์อย่างไร? ///// 
ยาอีแทมบูทอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น อาจทำให้การมองเห็นภาพผิดปกติ มีภาวะเลือดออกในจอตา ทำให้ไตทำงานผิดปกติ ระคายเคืองต่อระบบทางเดินอาหาร คลื่นไส้ อาเจียน ปวดท้อง เบื่ออาหาร มีผื่นคัน ปวดศีรษะ วิงเวียน สับสน ประสาทหลอน ตัวเหลืองตาเหลือง เป็นต้น 
 ///// มีข้อควรระวังการใช้ยาอีแทมบูทอลอย่างไร? ///// 
มีข้อควรระวังการใช้ยาอีแทมบูทอลดังนี้ 
- ห้ามใช้กับผู้ที่แพ้ยาอีแทมบูทอล 
- ห้ามใช้ยานี้กับผู้ที่มีประสาทตาอักเสบ 
- ห้ามใช้ยานี้กับหญิงที่อยู่ในภาวะให้นมบุตร 
- ระวังการใช้ยากับหญิงตั้งครรภ์ ผู้สูงอายุ เด็ก 
- ระวังเรื่องการมองเห็นในผู้ป่วยต้อกระจก ผู้ป่วยเบาหวาน 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอีแทมบูทอลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาอีแทมบูทอลมีปฏิกิริยาระหว่างยากับยาตัวอื่นอย่างไร? ///// 
ยาอีแทมบูทอลมีปฏิกิริยาระหว่างยากับยาตัวอื่นดังนี้ 
- การใช้ยาอีแทมบูทอลร่วมกับยาลดกรด เช่น Aluminium hydroxide อาจทำให้การดูดซึมยาอีแทมบูทอลลดลง หากต้องใช้ยาร่วมกัน ควรต้องปรับเปลี่ยนขนาดหรือเวลาของการรับประทานให้เหมาะสมต่อคนไข้เป็นรายบุคคลไป 
- การใช้ยาอีแทมบูทอลร่วมกับยารักษาวัณโรคชนิดอื่น จะเกิดการเสริมฤทธิ์ของการรักษา โดยขนาดรับประทานต้องเป็นไปตามคำแนะนำของแพทย์อย่างเคร่งครัด 
 ///// ควรเก็บรักษายาอีแทมบูทอลอย่างไร? ///// 
ควรเก็บยาอีแทมบูทอลที่อุณหภูมิระหว่าง 20 - 25 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาอีแทมบูทอลมีชื่ออื่นอีกไหม? ผลิตจากบริษัทอะไรบ้าง? ///// 
ยาอีแทมบูทอลที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Ethambutol [2014,Sept 20]
	2 http://www.mims.com/USA/drug/info/ethambutol/?type=full&amp;mtype=generic#Dosage [2014,Sept 20] 
	3 http://www.mims.com/Thailand/drug/search/?q=ethambutol [2014,Sept 20] 
	4 http://www.healthcentral.com/medications/r/medications/ethambutol-oral-8082/dosage [2014,Sept 20]
