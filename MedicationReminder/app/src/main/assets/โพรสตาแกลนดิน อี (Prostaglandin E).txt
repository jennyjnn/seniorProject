โพรสตาแกลนดิน อี (Prostaglandin E)
 ///// บทนำ ///// 
ยาโพรสตาแกลนดิน อี (Prostaglandin E) เป็นสารประกอบประเภทไขมันที่มีการออกฤทธิ์คล้ายกับฮอร์โมนในร่างกาย  ในธรรมชาติสามารถจำแนกโพรสตาแกลนดิน อีออกเป็นชนิดย่อยๆตามตำแหน่งของตัวรับ(Receptor)ได้อีกหลายตัว  อย่างไรก็ตามทางคลินิก ได้แบ่งยาโพรสตาแกลนดิน อีออกเป็น 2 ประเภท คือ 
1. Prostaglandin E1 (PGE1) หรือในชื่ออัลพรอสตาดิล(Alprostadil) สูตรโมเลกุล คือ C20H34O5 มีฤทธิ์ให้เกิดการขยายตัวของหลอดเลือด  ทางคลินิกนำมาใช้รักษาอาการนกเขาไม่ขันในบุรุษ  และใช้เป็นยาลดความดันของหลอดเลือดที่นำเลือดไปยังปอดในทารกที่ป่วยด้วยภาวะ Patent ductus arteriosus 
2. Prostaglandin E2 (PGE2) หรือในชื่อไดโนพรอสโทน(Dinoprostone) สูตรโมเลกุล คือ C20H32O5 มีฤทธิ์กระตุ้นการบีบตัวของมดลูก  ทางคลินิกจึงใช้เป็นยาเร่งคลอดหรือไม่ก็ใช้เป็นยายุติการตั้งครรภ์ 
องค์การอนามัยโลกได้ระบุให้ยา PGE1 และ PGE2 เป็นยาจำเป็นขั้นพื้นฐานที่สถานพยาบาลต่างๆควรมีสำรองไว้ให้บริการแก่ประชาชน  คณะกรรมการอาหารและยาของไทยได้กำหนดให้ PGE1 หรือ Alprostadil เป็นยาในบัญชียาหลักแห่งชาติเพียงรายการเดียว 
และสามารถพบเห็นการจำหน่ายยาAlprostadil และ Dinoprostone ภายใต้ชื่อการค้าว่า Prostin VR และ Prostin E2 
 
 ///// โพรสตาแกลนดิน อีมีสรรพคุณ(คุณสมบัติ)อย่างไร? ///// 
ยาโพรสตาแกลนดิน อีมีสรรพคุณ/ข้อบ่งใช้ เช่น 
ก. PGE1: 
- รักษาภาวะอาการหย่อนสมรรถภาพทางเพศในบุรุษ 
- รักษาภาวะ Patent ductus arteriosus ในเด็กทารก 
ข. PGE2: 
- ใช้เป็นยากระตุ้นการคลอด 
 
 ///// โพรสตาแกลนดิน อีมีกลไกการออกฤทธิ์อย่างไร? ///// 
ยาโพรสตาแกลนดิน อีมีกลไกการออกฤทธิ์ ดังนี้ 
- ยาPGE1หรือตัวยาอัลพรอสตาดิล:  สามารถออกฤทธิ์ขยายหลอดเลือดที่บริเวณองคชาติ ส่งผลให้มีเลือดไหลเวียนเข้ามาที่องคชาติ และก่อให้เกิดกลไกกระตุ้นการแข็งตัวของอวัยวะเพศ/องคชาติตามมา 
- PGE2หรือตัวยาไดโนพรอสโทน:  มีฤทธิ์กระตุ้นให้มดลูกมีการบีบตัว ขณะเดียวกันจะทำให้ปากมดลูกคลายตัว ทำให้การคลอดบุตรเป็นไปได้ง่าย และสะดวกขึ้น 
 
 ///// โพรสตาแกลนดิน อีมีรูปแบบการจัดจำหน่ายอย่างไร? ///// 
ยาโพรสตาแกลนดิน อี มีรูปแบบการจัดจำหน่าย เช่น 
- ยาฉีดที่มีส่วนประกอบของตัวยา Alprostadil  5, 10, 20 หรือ 40 ไมโครกรัม/ขวด 
- ยาสอดช่องคลอดที่ประกอบด้วยยา Dinoprostone  10 และ 20 มิลลิกรัม 
- ยาสอดช่องคลอดแบบออกฤทธิ์นานที่ประกอบด้วย Dinoprostone 10 มิลลิกรัม 
- ยาเม็ดชนิดรับประทานที่ประกอบด้วย Dinoprostone  0.5 มิลลิกรัม/เม็ด 
- ยาเจลสำหรับใส่ช่องคลอดที่ประกอบด้วย Dinoprostone  0.5, 1, 2 และ 5 มิลลิกรัม 
 
 ///// โพรสตาแกลนดิน อีมีขนาดการบริหารยาอย่างไร? ///// 
ก่อนใช้ยาโพรสตาแกลนดิน อี ผู้ป่วยจะต้องได้รับการตรวจประเมินร่างกายจากแพทย์เสียก่อน  ด้วยตัวยาโพรสตาแกลนดิน อี  ถูกแบ่งออกเป็น 2 กลุ่มซึ่งมีวัตถุประสงค์
การใช้ที่ต่างกันออกไป  การบริหารยา/ใช้ยากลุ่มนี้จึงต้องเป็นไปตามดุลยพินิจของแพทย์เท่านั้น ผู้ป่วยควรให้ความร่วมมือโดยใช้ยาตามคำสั่งและมาพบแพทย์/มาโรงพยาบาลตามนัดหมายทุกครั้ง 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยา โพรสตาแกลนดิน อี  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  เช่น โรคหัวใจ   โรคความดันโลหิตสูง   โรคไต    โรคหืด              รวมถึงกำลังกินยา/ใช้ยาอะไรอยู่ เพราะยาโพรสตาแกลนดิน อี อาจส่งผลให้อาการของโรค เหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// โพรสตาแกลนดิน อีมีผลไม่พึงประสงค์อย่างไร? ///// 
ยาโพรสตาแกลนดิน อีสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบประสาท: เช่น เกิดอาการชัก   ปวดศีรษะ   วิงเวียน    มีไข้    ตัวสั่น  ความรู้สึกสัมผัสเพี้ยน 
- ผลต่อผิวหนัง: เช่น เกิดผื่นคัน  มีเหงื่อหลั่งมาก  ลมพิษ 
- ผลต่อระบบทางเดินอาหาร: เช่น กระเพาะอาหาร/ลำไส้อุดตัน   ท้องเสีย   คลื่นไส้  ปากแห้ง 
- ผลต่อระบบภูมิคุ้มกันต้านทานโรค: เช่น เกิดการติดเชื้อง่าย 
- ผลต่อไต:  เช่น เกิดภาวะไตวาย 
- ผลต่อทารกในครรภ์: เช่น ทำให้หัวใจของทารกเต้นผิดปกติ  เกิดความเจ็บปวด  
มีความเสี่ยงต่อการเสียชีวิตของทารกในครรภ์ 
- ผลต่อระบบหัวใจและหลอดเลือด: เช่น ความดันโลหิตต่ำหรือไม่ก็สูง
เจ็บหน้าอก   หัวใจเต้นช้าหรือไม่ก็เร็ว   ใบหน้าแดง  หัวใจเต้นผิดจังหวะ  หัวใจหยุดเต้น  ตัวบวม  ค่าECGผิดปกติ  เส้นเลือดดำที่ขามีอาการบวม 
- ผลต่อระบบกล้ามเนื้อและกระดูก:  เช่น  ปวดหลัง    ข้ออักเสบ   ปวดกล้ามเนื้อ   เป็นตะคริว   ปวดขา  ปวดเชิงกราน  กล้ามเนื้อหดเกร็งตัว 
- ผลต่อการเผาผลาญพลังงานของร่างกาย : เช่น มีภาวะร่างกายสูญเสียน้ำ/ภาวะขาดน้ำ โปแตสเซียมในเลือดต่ำ   ค่าไตรกลีเซอร์ไรด์สูง  ไขมันในเลือด และน้ำตาลในเลือดสูง 
- ผลต่อระบบเลือด: เช่น อาจมีภาวะเลือดออกในกะโหลกศีรษะ   เม็ดเลือดขาวเพิ่มขึ้น 
- ผลต่อระบบการหายใจ:  เช่น หายใจขัด   ไอ   โรคติดเชื้อในทางเดินหายใจส่วนบน  
เกิดไซนัสอักเสบ   เยื่อจมูกอักเสบ   คอหอยอักเสบ 
- ผลต่อตา: เช่น ตาพร่า  ปวดตา 
- ผลต่อระบบทางเดินสืบพันธุ์:  ในสตรีอาจมีภาวะมดลูกถูกกระตุ้นอย่างรุนแรง  
รู้สึกอุ่น-ร้อนภายในช่องคลอด  ในบุรุษจะมีอาการเจ็บองคชาติ  แสบในท่อปัสสาวะ  
การหลั่งน้ำอสุจิต้องใช้เวลานานกว่า 4 ชั่วโมง องคชาติงอตัว  ปวดอัณฑะ 
- ผลต่อระบบทางเดินปัสสาวะ:  มีเลือดออกในทางเดินปัสสาวะ/ปัสสาวะเป็นเลือด   โรคติดเชื้อในทางเดินปัสสาวะ 
- ผลต่อสภาพจิตใจ: เช่น เกิดภาวะ เครียด 
 
 ///// มีข้อควรระวังการใช้โพรสตาแกลนดิน อีอย่างไร? ///// 
มีข้อควรระวังการใช้ยาโพรสตาแกลนดิน อี เช่น 
- ห้ามใช้กับผู้ที่แพ้ยากลุ่มนี้ 
- ห้ามใช้ยากับสตรีมีครรภ์ สตรีที่อยู่ในภาวะให้นมบุตร 
- ห้ามใช้ยาที่มีสภาพเปลี่ยนแปลงไปจากเดิม 
- ระวังการใช้ยานี้กับผู้ป่วยโรคความดันโลหิตต่ำ 
- หลีกเลี่ยงการใช้ยาในกลุ่มนี้ร่วมกับยาต้านการแข็งตัวของเลือดด้วยจะทำให้มีฤทธิ์	 เสริมกันจนทำให้เกิดภาวะเลือดออกง่าย 
- ผู้ป่วยควรเรียนรู้ถึงผลข้างเคียงต่างๆที่อาจเกิดขึ้นขณะที่ได้รับยาโพรสตาแกลนดิน อี 
เพื่อทำความเข้าใจและเฝ้าระวังอันตรายที่อาจเกิดจากผลข้างเคียงได้อย่างรวดเร็ว 
- หลีกเลี่ยงกิจกรรมที่จะก่อให้เกิดบาดแผลและนำมาด้วยอาการเลือดออกง่าย 
- หากพบอาการวิงเวียน  ให้หลีกเลี่ยงการขับขี่ยวดยานพาหนะต่างๆ และการทำงานกับเครื่องจักร ด้วยจะเกิดอุบัติเหตุได้ง่าย 
- มาพบแพทย์/มาโรงพยาบาลตามแพทย์นัด เพื่อตรวจดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยากลุ่มโพรสตาแกลนดิน อีด้วย) ยาแผนโบราณ    อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โพรสตาแกลนดิน อีมีปฏิกิริยาระหว่างยากับยาตัวอื่นอย่างไร? ///// 
ยาโพรสตาแกลนดิน อีมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยา Alprostadil ร่วมกับยา Avanafil , Epoprostenol  เพราะจะ
ทำให้เกิดภาวะความดันโลหิตต่ำตามมา 
- หลีกเลี่ยงการใช้ยาAlprostadil ร่วมกับยา Canagliflozin  ด้วยจะทำให้เกิด
ภาวะร่างกายสูญเสียน้ำรวมถึงความดันโลหิตต่ำตามมา 
- ห้ามใช้ยาDinoprostone ร่วมกับยา Carbetocin  ด้วยจะทำให้เกิดการบีบตัว
ของมดลูกอย่างรุนแรง(Oxytocic effect) 
- ห้ามใช้ยาDinoprostone ร่วมกับยาMisoprostol  เพราะจะทำให้เกิดอาการเป็นตะคริวอย่างรุนแรง หรือมีภาวะเลือดออกจากช่องคลอดตามมา 
- ห้ามใช้ยาDinoprostone พร้อมกับยาOxytocin  เพราะจะเป็นเหตุให้มดลูกปริแตก/มดลูกแตกในสตรีตั้งครรภ์  กรณีที่แพทย์สั่งจ่ายยาทั้ง 2 ตัวร่วมกัน  แพทย์จะมีการปรับขนาดและระยะเวลาของการใช้ยาทั้ง 2 ชนิดอย่างเหมาะสม 
 
 ///// ควรเก็บรักษาโพรสตาแกลนดิน อีอย่างไร? ///// 
ด้วยรูปแบบเภสัชภัณฑ์ของยาโพรสตาแกลนดิน อี มีความแตกต่างกันออกไปจึงทำให้เงื่อนไขการเก็บรักษามีความแตกต่างเช่นกัน ดังนี้ 
- PGE1/Alprostadil	: เก็บยาในช่วงอุณหภูมิ 15-30 องศาเซลเซียส (Celsius) 	ห้ามเก็บยาในช่องแช่แข็งตู้เย็น 
- PGE2/Dinoprostone: 
	ยาสอดช่องคลอดให้เก็บในช่องแช่แข็งตู้เย็นที่มีอุณหภูมิ -20ถึง -10 องศาเซลเซียส
	ยาเจลให้เก็บในตู้เย็นที่มีอุณหภูมิ 2–8 องศาเซลเซียส ห้ามเก็บ	ในช่องแช่แข็งตู้เย็น
	ยาเม็ดแบบรับประทานให้เก็บในตู้เย็นอุณหภูมิ 2–8 องศาเซลเซียสและห้ามเก็บใน
  ช่องแช่แข็งตู้เย็น 
อนึ่ง เก็บยาโพรสตาแกลนดิน อีทุกชนิด/ทุกรูปแบบ ในภาชนะที่ปิดมิดชิด พ้นแสง/แสงแดด  ความร้อนและความชื้น และไม่เก็บยาที่หมดอายุแล้ว 
 
 ///// โพรสตาแกลนดิน อี มีชื่ออื่นอีกไหม? ผลิตจากบริษัทอะไรบ้าง? ///// 
ยาโพรสตาแกลนดิน อี มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Prostaglandin_E1 [2018,June9] 
https://www.drugs.com/cdi/alprostadil.html [2018,June9] 
https://www.accessdata.fda.gov/drugsatfda_docs/label/2015/020649s023lbl.pdf [2018,June9] 
https://www.accessdata.fda.gov/drugsatfda_docs/label/2014/020379s028lbl.pdf [2018,June9] 
https://www.drugs.com/drug-interactions/alprostadil,caverject-index.html?filter=2&amp;generic_only [2018,June9] 
https://www.drugs.com/mtm/dinoprostone-topical.html [2018,June9] 
http://www.mims.com/thailand/drug/info/dinoprostone/?type=brief&amp;mtype=generic [2018,June9] 
https://en.wikipedia.org/wiki/Prostaglandin_E2 [2018,June9] 
https://www.drugs.com/dosage/dinoprostone-topical.html [2018,June9]
