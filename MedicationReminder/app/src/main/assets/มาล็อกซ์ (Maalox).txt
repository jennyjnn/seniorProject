มาล็อกซ์ (Maalox)
 ///// บทนำ ///// 
ยามาล็อกซ์ (Maalox) เป็นชื่อการค้าของยาลดกรดในกระเพาะอาหารและลำไส้ ซึ่งเป็นส่วนผสมของอะลูมิเนียมไฮดรอกไซด์ (Aluminium hydroxide) และแม็กนิเซียมไฮดรอกไซด์ (Magnesium hydroxide) หรือแม็กนิเซียมไทรซิลิเคท (Magnesium trisilicate) มีคุณสมบัติช่วยบรรเทาอาการจากระคายเคืองจากภาวะกรดเกินในกระเพาะอาหาร ซึ่งอาจเป็นผลจากพฤติกรรมการรับประทานอาหารรสจัด การรับประทานอาหารไม่ตรงต่อเวลา ผู้ที่ชื่นชอบดื่มน้ำอัดลม หรือกาแฟ/กาเฟอีนในขณะท้องว่าง หรือผู้ที่กำลังเผชิญภาวะเครียดหรือวิตกกังวล 
ยามาล็อกซ์เป็นหนึ่งในยาที่มีการใช้มาอย่างยาวนาน มีการขึ้นทะเบียนในประเทศไทยครั้งแรกในปี พ.ศ. 2528 ปัจจุบันยามาล็อกซ์จัดเป็นยาสามัญประจำบ้าน สามารถซื้อได้ตามร้านยาตลอดจนร้านค้าทั่วไป อย่างไรก็ดี หากอาการภาวะกรดเกินในกระเพาะอาหารเกิดขึ้นอย่างต่อเนื่อง หรือมีความต้องการใช้ยานี้บ่อยครั้ง ควรปรึกษาแพทย์/ไปโรงพยาบาลเพื่อตรวจหาสา เหตุของโรคหรือเพื่อป้องกันภาวะอื่นๆที่อาจเกิดขึ้นกับทางเดินอาหารในอนาคตเช่น โรคกรดไหลย้อน 
 ///// มาล็อกซ์มีสรรพคุณ (คุณสมบัติ) อย่างไร? ///// 
ยามาล็อกซ์มีสรรพคุณช่วยลดกรดในกระเพาะอาหาร นำมาใช้บรรเทาอาการเจ็บแสบจากแผลในระบบทางเดินอาหาร บรรเทาอาการแสบร้อนกลางอกจากภาวะกรดไหลย้อนขึ้นไปในบริเวณหลอดอาหาร (Heartburn) ภาวะกรดเกิน อาหารไม่ย่อย ท้องอืด แน่นท้อง รวมไปถึงลดผลข้างเคียงของยาต่างๆจากการที่ยาที่มีผลข้างเคียงโดยตรงต่อระบบทางเดินอาหารเช่น ยาแก้อักเสบชนิดที่ไม่ใช่เสตรียรอยด์ (เอ็นเสด/NSAIDs) หรือยาเสตรียรอยด์ต่างๆ เป็นต้น 
 ///// มาล็อกซ์มีกลไกการออกฤทธิ์อย่างไร? ///// 
ยามาล็อกซ์ทำหน้าที่เป็นด่างซึ่งเป็นส่วนประกอบของอะลูมิเนียมไฮดรอกไซด์ (Aluminium Hydroxide) และแม็กนิเซียมไฮดอกไซด์ (Magnesium Hydroxide) ในรูปแบบยาน้ำแขวนตะกอน หรือแม็กนิเซียมไทรซิลิเคท (Magnesium trisilicate) ในรูปแบบยาเม็ด ไปสะ เทิน/ทำให้เป็นกลางกับกรดในกระเพาะอาหารหรือในลำไส้ เพื่อลดความเป็นกรดในบริเวณนั้นๆ ทำให้ลดความระคายเคืองในกระเพาะอาหารแลในลำไส้จากกรด 
อะลูมิเนียมไฮดรอกไซด์มีผลข้างเคียงทำให้เกิดอาหารท้องผูก ซึ่งนำมาผสมกับแม็กนิเซียมไฮดรอกไซด์ที่อาจส่งผลข้างเคียงทำให้เกิดอาการท้องเสีย ทำให้คุณสมบัติทั้งสองนี้หักล้างกันได้ เป็นส่วนผสมของยาลดกรดที่ออกฤทธิ์เร็วและออกฤทธิ์ในทางเดินอาหารได้นานขึ้น และยานี้มีผลต่อภาวะสมดุลแร่ธาตุ/เกลือแร่ในร่างกายต่ำ เนื่องจากดูดซึมเข้าร่างกาย/กระแสเลือดน้อยจึงมีผลข้างเคียงในเชิงภาพรวมต่อร่างกายน้อย 
 ///// มาล็อกซ์มีรูปแบบการจัดจำหน่ายอย่างไร? ///// 
ในประเทศไทยมีการจัดจำหน่ายยามาล็อกซ์ใน 2 รูปแบบคือ 
รูปแบบชนิดเม็ด (Tablet) ในหนึ่งเม็ดประกอบไปด้วย อะลูมิเนียมไฮดรอกไซด์(Aluminium Hydroxide) ในรูปเจลแห้ง 250 มิลลิกรัม และแม็กนิเซียมไทรซิลิเคท (Magnesium trisilicate) 350 มิลลิกรัม 
รูปแบบยาน้ำแขวนตะกอน (Suspension) ใน 100 มิลลิลิตรประกอบไปด้วยอะลูมิเนียมไฮดรอกไซด์ 4.4 กรัม และแม็กนิเซียม ไฮดรอกไซด์ (Magnesium Hydroxide) 2.4 กรัม 
 ///// มาล็อกซ์มีขนาดรับประทานหรือวิธีใช้ยาอย่างไร? ///// 
ยามาล็อกซ์มีวิธีการรับประทานดังต่อไปนี้เช่น 
- ชนิดเม็ด: ครั้งละ 1 - 2 เม็ดวันละ 3 - 4 ครั้งอาจทานร่วมหรือไม่ร่วมกับอาหาร 
- ชนิดยาน้ำแขวนตะกอน: ครั้งละ 1 - 2 ช้อนโต๊ะ (15 - 30 มิลลิลิตร) หรือ 3 - 6 ช้อนชา วันละ 3 - 4 ครั้งอาจทานร่วมหรือไม่ทานร่วมกับอาหารก็ได้ 
*อนึ่ง ขนาดยาทั้ง 2 กรณีเป็นขนาดยาที่ใช้ในผู้ใหญ่และในเด็กที่อายุตั้งแต่ 12 ปีขึ้นไป การใช้ยานี้ในเด็กที่อายุต่ำกว่า 12 ปีต้องปรึกษาแพทย์และเภสัชกรก่อนใช้ยาเสมอ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยามาล็อกซ์ ควรแจ้งแพทย์/พยาบาลและเภสัชกรดังนี้ 
- ประวัติการแพ้ยาทุกชนิดและแพ้ยานี้เช่น ยาที่ทานแล้วเคยมีอาการผื่นคันขึ้น การบวมของริมฝีปากหรือเปลือกตา/หนังตา รวมไปถึงการหายใจติดขัด/หายใจลำบากหลังจากทานยา โดยเฉพาะยาที่มีส่วนประกอบของอะลูมิเนียมไฮดรอกไซด์ (Aluminium Hydroxide) แม็กนิเซียมไฮดรอกไซด์ (Magnesium Hydroxide) และแม็กนิเซียมไทรซิลิเคท (Magnesium trisi licate) 
- โรคประจำตัวรวมไปถึงยาที่ใช้อยู่ทั้งยาที่แพทย์สั่งจ่ายและยาที่ซื้อทานเอง วิตามิน ผลิต ภัณฑ์เสริมอาหาร และสมุนไพร เพื่อป้องกันอันตรกิริยาระหว่างยา/ปฏิกิริยาระหว่างยา 
- อาการท้องผูกหรือท้องเสียที่กำลังดำเนินอยู่ 
- ประวัติโรคแผลในกระเพาะอาหาร หรือเลือดออกในทางเดินอาหาร หรือทางเดินอาหาร/ลำไส้อุดตัน 
- ผู้ป่วยโรคไตหรือผู้ที่มีภาวะฟอสเฟต (Phosphate) ในเลือดต่ำ 
- สตรีตั้งครรภ์หรือให้นมบุตรควรปรึกษาแพทย์หรือเภสัชกรก่อนการใช้ยาทุกชนิด 
 ///// หากลืมรับประทานยาควรทำอย่างไร? ///// 
หากลืมรับประทานยามาล็อกซ์ให้รับประทานทันทีที่นึกขึ้นได้ หากใกล้กับมื้อถัดไปให้ข้ามไปรับประทานยามื้อถัดไป โดยไม่ต้องเพิ่มขนาดยาเป็น 2 เท่า 
 ///// มาล็อกซ์มีผลไม่พึงประสงค์อย่างไร? ///// 
ยามาล็อกซ์อาจก่อให้เกิดอาการไม่พึงประสงค์ (ผลข้างเคียง/อาการข้างเคียง) บางประการอาทิ ท้องผูก ท้องเสีย การรับรสเปลี่ยน หรือริดสีดวงทวาร 
 ///// มีข้อควรระวังการใช้มาล็อกซ์อย่างไร? ///// 
ข้อควรระวังการใช้ยามาล็อกซ์เช่น 
- ห้ามใช้ยานี้กับผู้ป่วยที่แพ้ยาหรือส่วนประกอบของยานี้ 
- การใช้ยานี้ในผู้ป่วยที่อายุต่ำกว่า 12 ปีควรได้รับคำปรึกษาจากแพทย์หรือเภสัชกรก่อนเสมอ 
- หากยานี้มีความจำเป็นต้องใช้ระยะยาวนานมากกว่า 2 สัปดาห์ควรปรึกษาแพทย์เพื่อตรวจอาการก่อน 
- หากผู้ป่วยรับประทานยานี้แล้วพบอาการแพ้ยาเช่น มีผื่นขึ้น คัน รวมไปถึงอาการบวมบริเวณริมฝีปาก ใบหน้า และอาการหายใจลำบาก ให้หยุดใช้ยานี้ทันที และรีบพบแพทย์/ไปโรงพยาบาลทันที 
- สตรีตั้งครรภ์หรือผู้ที่กำลังให้นมบุตรควรปรึกษาแพทย์หรือเภสัชกรก่อนการใช้ยานี้เสมอ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยามาล็อกซ์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// มาล็อกซ์มีปฏิกิริยาระหว่างยากับยาตัวอื่นอย่างไร? ///// 
ยามาล็อกซ์มีปฏิกิริยาระหว่างยากับยาตัวอื่นดังนี้คือ การใช้ยาอื่นร่วมกับยามาล็อกซ์อาจส่งผลต่อการดูดซึมของยาตัวอื่นนั้นๆสู่ร่างกาย ทำให้ร่างกายอาจไม่ได้รับปริมาณยานั้นๆที่เพียงพอ จึงควรปรึกษาเภสัชกรหากใช้ยาดังต่อไปนี้ร่วมกับยามาล็อกซ์ 
- ยารานิทิดีน (Ranitidine), ยาฟาโมทิดีน (Famotidine) ยาไซเมทิดีน (Cimetidine) ในการรักษาโรคแผลในกระเพาะอาหาร 
- ยากลุ่มเรซินแลกเปลี่ยนแคทไออน (Cation Exchange Resins) เช่น โซเดียมโพลีไสตรีนซัลโฟเนท (Sodium Polystyrene Sulfonate) รักษาภาวะโพแทสเซียมในเลือดสูง 
- ยาวาฟาริน (Warfarin) ยาต้านการแข็งตัวของเลือด 
- ยาควินิดีน (Quinidine) ใช้รักษาโรคมาลาเรีย หรือหัวใจเต้นผิดจังหวะ 
- ยาลดระดับน้ำตาลในเลือดกลุ่มซัลโฟนิลยูเรีย (Sulfonylureas) เช่น ยากลิพิไซด์ (Glipizide), ยาไกลบูไรด์ (Glyburide), ยาไกลเบนคลาไมด์ (Glibenclamide) 
- ยาดิจอกซิน (Digoxin) รักษาโรคหัวใจเต้นผิดจังหวะ 
- ยาอีแธมบูทอล (Ethambuthol) รักษาโรคติดเชื้อวัณโรค 
- ยารักษาโรคความดันโลหิตสูงกลุ่มเบต้าบล็อกเกอร์ (Beta-blockers) เช่น ยาโพรพาโนลอล (Propanolol), บิโซโพรลอล (Bisoprolol), ยาอะทิโนลอล (Atenolol) 
- ยารักษาโรคความดันโลหิตสูงกลุ่มยับยั้งการทำงานของเอนไซม์แองจิโอเทนซินดอนเวิร์ททิง (Angiotensin-converting Enzyme Inhibitors) เช่น ยาอีนาลาพริล (Enala pril) 
- ยาฆ่าเชื้อ/ยาปฏิชีวนะกลุ่มเพนนิซิลลิน (Penicillins) อาทิ อะม็อกซิซิลิน (Amoxicillin), ยาฆ่าเชื้อกลุ่มฟลูออโรควิโนโลนส์ (Fluoroquinolones) เช่น ยาซิโพรฟลอกซาซิน (Ciprofloxacin) และรวมไปถึง 
- ยาเสริมธาตุเหล็ก (Ferrous fumarate) 
 ///// ควรเก็บรักษามาล็อกซ์อย่างไร? ///// 
ควรเก็บรักษายามาล็อกซ์ดังนี้ 
- เก็บยานี้ในภาชนะบรรจุดั้งเดิม ปิดฝาภาชนะให้สนิท 
- ไม่ควรใช้ยานี้หลังการเปิดครั้งแรก 6 เดือน หรือไม่เกินวันหมดอายุ โดยใช้วันที่สั้นกว่า 
- เก็บยานี้ในอุณหภูมิห้องในที่ไม่ร้อนเกิน 30 องศาเซลเซียส (Celsius) 
- หลีกเลี่ยงบริเวณที่อาจถูกแสงแดดโดยตรง เก็บยานี้ในที่แห้ง 
- เก็บยานี้ให้พ้นจากมือเด็กและสัตว์เลี้ยง 
- ไม่เก็บยานี้ในห้องน้ำหรือในรถยนต์ 
 ///// มาล็อกซ์มีชื่ออื่นอีกไหม? ผลิตจากบริษัทอะไรบ้าง? ///// 
ยามาล็อกซ์เป็นชื่อการค้าของยาลดกรดที่มีส่วนผสมของอะลูมิเนียมไฮดรอกไซด์ (Aluminium hydroxide) และแมกนิเซียมไฮดรอกไซด์ (Magnesium hydroxide) หรือแมกนิเซียมไทรซิลิเคท (Magnesium trisilicate) ซึ่งมียาอื่นๆที่มีส่วนผสมใกล้เคียงกันที่จัดจำหน่ายในประเทศไทยดังต่อไปนี้เช่น 
*หมายเหตุ: ยาไซเมธิโคน (Simethicone) ซึ่งเป็นส่วนผสมในยาลดกรดบางชนิดเพื่อลดอาการท้องอืด ท้องเฟ้อ แน่นท้อง จากการมีลมหรือแก๊สมากเกินในกระเพาะอาหารและลำไส้ 
 ///// บรรณานุกรม ///// 
1. Omudhome Ogbru. Aluminium hydroxide, Magnesium hydroxide, Simethicone Antacids. [Online]. Accessed by http://www.medicinenet.com/ [2015,April25]
	2. MAALOX summary of product charasteristics. [ http://www.Maalox.com [2015,April25]
	3. MIMS Thailand. 134th ed. Bangkok: TIMs; 2014.http://fdaolap.fda.moph.go.th/ [2015,April25]
	5. Chapter 795 Pharmaceutical Compounding – nonsterile preparations. US Pharmacopoeia http://www.pharmacopeia.cn/v29240/usp29nf24s0_c795.html [2015,April25]
	7. Amanda H. Corbett, Susan Cornell, Marilyn Cortell, et al. Drug Information Handnook with International Trade Names index. 2014; 23.

	4. เว็บไซต์สำนักงานคณะกรรมการอาหารและยา ส่วนการสืบค้นผลิตภัณฑ์ยา เข้าถึงได้จาก 
	6. Nick Buckley, et al. Drugs for dyspepsia, reflux and peptic ulcers. Australian Medicines Handbook 2014. 2014: 485-489.
