เบธานีคอล (Bethanechol)
 ///// บทนำ ///// 
ยาเบธานีคอล (Bethanechol  หรือ Bethanechol chloride หรือ Bethanechol Cl) เป็นกลุ่มยาพาราซิมพาโทมิเมติติก(Parasympathomimetic drugs หรือ Cholinomimetic drugs)  ทางคลินิกใช้บำบัดอาการปัสสาวะไม่ออก/ปัสสาวะขัด (Urinary retention)ที่มีสาเหตุดังต่อไปนี้ 
- ได้รับยาชาในระหว่างการผ่าตัด ทำให้กระเพาะปัสสาวะบีบตัวน้อยลง 
- ผู้ป่วยเบาหวานที่เกิดความผิดปกติตรงระบบประสาทควบคุมการบีบตัวของ	  กระเพาะปัสสาวะ 
- ผู้ที่ได้รับผลข้างเคียงจากการใช้ยาต้านเศร้า (Antidepressants)ที่ก่อให้เกิดภาวะปัสสาวะไม่ออก 
บางกรณี ยาเบธานีคอลยังนำมาใช้บำบัดอาการผู้ป่วยที่ระบบทางเดินอาหารมีการบีบตัวน้อยได้ด้วย  รูปแบบเภสัชภัณฑ์ของยานี้มีทั้งยารับประทานและแบบยาฉีดเข้าใต้ผิวหนัง 
อย่างไรก็ตามมีผู้ป่วยบางกลุ่มที่ไม่เหมาะกับการใช้ยาเบธานีคอล เช่น ผู้ป่วยด้วยโรค หืด  ผู้ที่มีความดันโลหิตต่ำ  ผู้ป่วยที่มีภาวะเลือดไปเลี้ยงหัวใจไม่เพียงพอ  ผู้ที่มีภาวะหัวใจ
เต้นช้า  ผู้ป่วยโรคแผลในระบบทางเดินอาหาร  ผู้ที่มีภาวะลำไส้เล็กตีบตัน  ผู้ที่เพิ่งได้รับการผ่าตัดกระเพาะปัสสาวะ และผู้ป่วยโรคต่อมไทรอยด์เป็นพิษ   ด้วยยาเบธานีคอลจะทำให้อาการของผู้ป่วยกลุ่มดังกล่าวทวีความรุนแรงมากยิ่งขึ้น 
นอกจากนี้ยังมีผลข้างเคียงจากการใช้ยาเบธานีคอลบางประการที่ต้องเฝ้าระวังและเมื่อพบเห็นอาการดังต่อไปนี้ ต้องรีบนำผู้ป่วยส่งโรงพยาบาลทันที เช่น เกิดผื่นคันตามร่างกาย  ผิวหนังลอกหรือเกิดแผลพุพอง  อาจมีไข้หรือไม่มีไข้ร่วมด้วยก็ได้  อึดอัด/แน่นหน้าอก  หายใจลำบาก  และการกลืนลำบาก  หรือมีอาการวิงเวียนอย่างรุนแรง เป็นต้น 
ประเทศไทย จะพบเห็นการใช้ยาเบธานีคอลในรูปแบบยารับประทานตามสถาน พยาบาลหลายแห่ง และมีจำหน่ายตามร้านขายยาขนาดใหญ่ 
ยาเบธานีคอลจัดอยู่ในประเภทยาอันตราย และการใช้ยาชนิดนี้ได้อย่างปลอดภัยต้องอยู่ภายใต้การดูแลของแพทย์แต่ผู้เดียว 
 
 ///// เบธานีคอลมีสรรพคุณ(คุณสมบัติ)อย่างไร? ///// 
ยาเบธานีคอลมีสรรพคุณ/ข้อบ่งใช้ เช่น 
- ใช้บำบัดอาการปัสสาวะไม่ออกด้วยเหตุ  จากหัตถการผ่าตัด   จากการคลอดบุตร  
จากโรคเบาหวาน   จากผลข้างเคียงของยาต้านเศร้า 
อนึ่ง ก่อนใช้ยานี้ ผู้ป่วยต้องได้รับการตรวจร่างกายจากแพทย์ก่อน จึงสามารถใช้ยานี้ได้อย่างเหมาะสม 
 
 ///// เบธานีคอลมีกลไกการออกฤทธิ์อย่างไร? ///// 
ยาเบธานีคอล มีกลไกการออกฤทธิ์โดย ตัวยาจะกระตุ้นระบบประสาทอัตโนมัติประเภทพาราซิมพาเทติก(Parasympathetic) ทำให้การหลั่งสารสื่อประสาทที่ชื่อ Acetylcholine ออกมาที่ปลายประสาท เป็นผลกระตุ้นกล้ามเนื้อเรียบของกระเพาะปัสสาวะให้มีการบีบตัวเพื่อขับปัสสาวะออกมาได้ 
อย่างไรก็ตาม ยานี้ยังออกฤทธิ์กระตุ้นให้อวัยวะในระบบทางเดินอาหารบีบตัวไปด้วยเช่นกัน จึงอาจทำให้เกิดอาการข้างเคียง(ผลข้างเคียง)ต่อกระเพาะอาหาร  ลำไส้เล็กและลำไส้ใหญ่ตามมา 
 
 ///// เบธานีคอลมีรูปแบบการจัดจำหน่ายอย่างไร? ///// 
ยาเบธานีคอลมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Bethanechol Cl ขนาด 5 และ 10 มิลลิกรัม/เม็ด 
 
 ///// เบธานีคอลมีขนาดรับประทานอย่างไร? ///// 
ยาเบธานีคอลมีขนาดรับประทาน เช่น 
- ผู้ใหญ่: รับประทานยา 10–50 มิลลิกรัม วันละ 3–4 ครั้ง หรือตามคำสั่งแพทย์ 
- เด็ก: การใช้ยานี้กับเด็ก ต้องอยู่ภายใต้ดุลยพินิจของแพทย์เท่านั้น 
อนึ่ง: 
- การใช้ยานี้ แพทย์อาจเริ่มที่ขนาดต่ำก่อน เช่น 5–10 มิลลิกรัมในระยะเริ่มต้น แล้วจึงค่อยๆปรับขนาดรับประทานเพิ่มขึ้นตามการตอบสนองของแต่ละผู้ป่วย 
- ควรรับประทานยานี้ก่อนอาหาร 1 ชั่วโมง หรือหลังรับประทานอาหารไปแล้ว 2 ชั่วโมง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเบธานีคอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาเบธานีคอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาเบธานีคอล สามารถรับประทานทันทีที่นึกขึ้นได้  หากเวลาใกล้เคียงกับการรับประทานยาในมื้อถัดไป ห้ามเพิ่มขนาดรับประทานเป็น 2 เท่า  ให้รับประทานยานี้ที่ขนาดปกติเท่านั้น 
 
 ///// เบธานีคอลมีผลไม่พึงประสงค์อย่างไร? ///// 
ยาเบธานีคอลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้อาเจียน  ปวดท้อง  ท้องเสีย  น้ำลายไหลออกมามาก  เกิดการติดเชื้อในร่างกายจากภาวะกรดไหลย้อน 
- ผลต่อระบบประสาท: เช่น  ปวดศีรษะ   มีอาการชัก 
- ผลต่อระบบทางเดินปัสสาวะ: เช่น มีภาวะปวดปัสสาวะอย่างฉับพลัน 
- ผลต่อระบบหัวใจและหลอดเลือด: เช่น ความดันโลหิตต่ำ   ใบหน้าแดง 
- ผลต่อผิวหนัง: เช่น เหงื่อออกมาก 
- ผลต่อตา: เช่น รูม่านตาเล็กลง  มีน้ำตาหลั่งออกมา 
อนึ่ง กรณีได้รับยานี้เกินขนาดจะพบอาการ  คลื่นไส้  น้ำลายมาก  หัวใจเต้นช้า  ชีพจรเต้นผิดปกติ   หัวใจหยุดเต้น  กรณีเหล่านี้แพทย์จะใช้ยา Atropine sulfate ขนาด 1–2 มิลลิกรัมฉีดเข้าหลอดเลือดดำหรือฉีดเข้ากล้ามเนื้อ และดูแลผู้ป่วยตามอาการที่เกิดขึ้น(การรักษาประคับประคองตามอาการ) 
 
 ///// มีข้อควรระวังการใช้เบธานีคอลอย่างไร? ///// 
มีข้อควรระวังการใช้ยาเบธานีคอล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับ สตรีมีครรภ์  สตรีในภาวะให้นมบุตร 
- ห้ามปรับขนาดรับประทานด้วยตนเอง 
- ห้ามใช้ยานี้กับผู้ที่มีระบบทางเดินอาหารอุดตัน  ผู้ป่วยโรคหัวใจ  ผู้ที่มีภาวะ/โรคความดันโลหิตต่ำ   ผู้ป่วยด้วยต่อมไทรอยด์เป็นพิษ  ผู้ที่มีแผลในกระเพาะอาหาร และผู้ป่วยโรคหืด 
- ก่อนใช้ยาชนิดนี้ ผู้ป่วยต้องได้รับการตรวจร่างกายจากแพทย์ก่อนเสมอ 
- มาโรงพยาบาลเพื่อรับการตรวจร่างกายจากแพทย์ ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเบธานีคอลด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เบธานีคอลมีปฏิกิริยาระหว่างยากับยาตัวอื่นอย่างไร? ///// 
ยาเบธานีคอลมีปฏิกิริยาระหว่างยากับยาตัวอื่น เช่น 
- ห้ามใช้ยาเบธานีคอลร่วมกับยา  Tramadol , Bupropion  ด้วยจะกระตุ้นให้เกิดภาวะลมชักตามมา 
- หลีกเลี่ยงการใช้ยาเบธานีคอลร่วมกับยา Atropine , Hyoscyamine  ด้วยอาจทำให้ประสิทธิภาพของการรักษาโรคของยาตัวใดตัวหนึ่งหรือทั้ง 2 ตัวด้อยลง  หากจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาเบธานีคอลร่วมกับยา Physostigmine  เพราะจะทำให้เพิ่มปริมาณของยาเบธานีคอลในกระแสเลือดจนส่งผลให้มีอาการ คลื่นไส้อาเจียน  ท้องเสีย  และปวดท้องตามมา 
 
 ///// ควรเก็บรักษาเบธานีคอลอย่างไร? ///// 
ควรเก็บยาเบธานีคอลภายใต้อุณหภูมิ 20–25 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// เบธานีคอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเบธานีคอล มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Bethanechol [2018,May5] 
https://www.drugs.com/cdi/bethanechol.html [2018,May5] 
https://www.drugs.com/drug-interactions/bethanechol-index.html?filter=3&amp;generic_only= [2018,May5] 
http://www.mims.com/thailand/drug/info/ucholine/?type=brief [2018,May5] 
https://www.mims.com/philippines/drug/info/bethanechol?mtype=generic [2018,May5]
