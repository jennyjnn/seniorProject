นาลเทรกโซน (Naltrexone)
 ///// บทนำ ///// 
ยานาลเทรกโซน (Naltrexone) เป็นยาที่นำมาใช้รักษาอาการติดสุรา ติดสาร/ยาเสพติด รูปแบบของโครงสร้างทางเคมีที่นำมาผลิตเป็นยาคือ นาเทรกโซนไฮโดรคลอไรด์ (Naltrexone Hydrochloride) ชื่อการค้าที่เป็นที่รู้จักกันดีคือ Revia และ Depade ตัวยานาลเทรกโซนไม่ทำให้เสพติดแต่ยาจะช่วยยับยั้งฤทธิ์ของสารเสพติดเช่น ช่วยลดความรู้สึกอยากเสพยา เป็นต้น นาลเทรกโซนไม่สามารถใช้ป้องกันสารเสพติดได้ กรณีที่ผู้ป่วยใช้ยานี้ร่วมกับสารเสพติดในเวลาเดียวกันก็ไม่ได้ช่วยให้หายจากการติดยาได้ ขณะที่ผู้ป่วยใช้นาลเทรกโซนก็ยังพบอาการถอนยาเสพติดได้หรือที่เรียกกันว่า อาการอยากยาแต่จะมีอาการน้อยลง 
ระยะเวลาของการใช้ยานาลเทรกโซนจะขึ้นกับระยะเวลาของการเสพยาเสพติดและภาวะอาการถอนยาของผู้ป่วย แพทย์จะเป็นผู้กำกับและกำหนดระยะเวลาของการใช้ได้อย่างเหมาะสมที่สุด 
มีขั้นตอนและข้อควรทราบที่แพทย์ใช้พิจารณาก่อนการสั่งจ่ายยานี้ให้ผู้ป่วยดังนี้ 
- ผู้ป่วยเคยแพ้ยานี้หรือไม่ 
- มีการใช้ยาอื่นอยู่ก่อนหน้านี้หรือไม่ 
- หากเป็นสตรีอยู่ในภาวะตั้งครรภ์หรืออยู่ในภาวะให้นมบุตรหรือไม่ซึ่งทางคลินิกยังไม่มีข้อมูลทางการแพทย์ที่สนับสนุนการใช้ยากับผู้ป่วยกลุ่มนี้เช่นกัน 
- ป่วยเป็นโรคตับ โรคไตหรือไม่ด้วยยามักถูกเปลี่ยนโครงสร้างและถูกทำลายที่ตับ-ไต 
- มีอาการโรคซึมเศร้าหรือเคยเป็นโรคซึมเศร้ามาก่อนหรือไม่ด้วยยาอาจกระตุ้นให้มีอาการซึมเศร้ามากขึ้น 
- แพทย์จะไม่ใช้ยานี้กับผู้ที่มีอายุต่ำกว่า 18 ปี 
รูปแบบของยาแผนปัจจุบันของยานี้จะเป็นยารับประทานและยาฉีดชนิดฉีดเข้ากล้ามเนื้อ ปกติตัวยานาลเทรกโซนสามารถดูดซึมจากระบบทางเดินอาหารได้ประมาณ 5 - 40% เมื่อตัวยาเข้าสู่กระแสเลือดจะเกิดการรวมตัวกับพลาสมาโปรตีนประมาณ 21% ก่อนที่จะถูกส่งไปเปลี่ยนโครงสร้างทางเคมีโดยตับ ร่างกายต้องใช้เวลาอย่างน้อยประมาณ 4 ชั่วโมงในการกำจัดปริมาณยา 50% ออกจากกระแสเลือด 
การใช้ยานี้ต้องเริ่มต้นที่สถานพยาบาลและอยู่ในการควบคุมดูแลของแพทย์ผู้รักษา ผู้ป่วยควรต้องเชื่อฟังและใช้ยาตามคำสั่งแพทย์ผู้รักษาอย่างเคร่งครัดทั้งนี้เพื่อประโยชน์และเป็นผลดีต่อสุขภาพของผู้ป่วยเอง 
 ///// นาลเทรกโซนมีสรรพคุณ (คุณสมบัติ) อย่างไร? ///// 
ยานาลเทรกโซนมีสรรพคุณ/ข้อบ่งใช้เช่น 
- บำบัดรักษาอาการติดสาร/ยาเสพติด 
- บำบัดรักษาอาการติดสุรา 
 ///// นาลเทรกโซนมีกลไกการออกฤทธิ์อย่างไร? ///// 
กลไกการออกฤทธิ์ของยานาลเทรกโซนคือ ตัวยาจะออกฤทธิ์แข่งขันกับตัวรับ (Receptor) ที่มีชื่อว่า Opioid receptors ในสมองทำให้ยับยั้งฤทธิ์ของสาร/ยาเสพติดรวมถึงสุราและลดอาการของการถอนยาลง ส่งผลให้มีฤทธิ์ของการรักษาตามสรรพคุณ 
 ///// นาลเทรกโซนมีรูปแบบการจัดจำหน่ายอย่างไร? ///// 
ยานาลเทรกโซนมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 50 มิลลิกรัม/เม็ด 
- ยาฉีด ขนาด 380 มิลลิกรัม/ขวด 
 ///// นาลเทรกโซนมีขนาดรับประทานอย่างไร? ///// 
ยานาลเทรกโซนมีขนาดรับประทานเช่น 
ก.	สำหรับรักษาและบำบัดอาการติดสาร/ยาเสพติด: 
- ผู้ใหญ่: เริ่มต้นรับประทาน 25 มิลลิกรัมวันละครั้ง จากนั้นแพทย์อาจปรับเพิ่มเป็น 50 มิลลิกรัม วันละครั้ง ขนาดรับประทานเพื่อคงระดับการรักษาอยู่ที่ 350 มิลลิกรัม/สัปดาห์ กรณียาฉีดให้ฉีดเข้ากล้ามเนื้อ 380 มิลลิกรัม/1 เดือนหรือทุก 4 สัปดาห์ 
ข. สำหรับบำบัดผู้ติดสุรา: 
- ผู้ใหญ่: รับประทาน 50 มิลลิกรัมวันละครั้ง กรณียาฉีดให้ฉีดเข้ากล้ามเนื้อ 380 มิลลิกรัม/ 1 เดือนหรือทุก 4 สัปดาห์ 
*อนึ่ง: 
- เด็กและผู้อายุต่ำกว่า 18 ปี: ยังไม่มีข้อมูลแน่ชัดถึงผลข้างเคียงของยานี้ต่อผู้ป่วยกลุ่มนี้ การใช้ยานี้ในผู้ป่วยกลุ่มนี้จึงอยู่ในดุลพินิจของแพทย์ผู้รักษา 
- สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยานาลเทรกโซน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยานาลเทรกโซนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
-  หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยานาลเทรกโซนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษา ควรรับประทานยานาลเทรกโซนให้ตรงเวลา 
 ///// นาลเทรกโซนมีผลไม่พึงประสงค์อย่างไร? ///// 
ยานาลเทรกโซนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการปวดท้อง คลื่นไส้ อาเจียน วิตกกังวล นอนไม่หลับ ปวดศีรษะ ปวดกล้ามเนื้อ เบื่ออาหาร ท้องเสียหรือท้องผูก กระหายน้ำ เจ็บหน้าอก หนาวสั่น วิงเวียน สมรรถภาพทางเพศถดถอย ผื่นคัน การตรวจเลือดจะพบตับทำงานผิดปกติ 
*สำหรับผู้ที่ได้รับยานี้เกินขนาด: จะมีอาการชักและระบบการหายใจล้มเหลว หากพบอาการดังกล่าวควรรีบนำตัวผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้นาลเทรกโซนอย่างไร? ///// 
มีข้อควรระวังการใช้ยานาลเทรกโซนเช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มีภาวะตับอักเสบแบบเฉียบพลันหรือผู้ที่มีภาวะตับวาย 
- ห้ามใช้กับผู้ที่กำลังมีอาการถอนยา 
- ห้ามใช้กับผู้ที่ใช้ยาแก้ปวดประเภทยาเสพติด 
- ห้ามใช้ยานี้กับผู้ที่มีอายุต่ำกว่า 18 ปี 
- ห้ามปรับเปลี่ยนขนาดรับประทานเอง 
- ผู้ป่วยควรหยุดการใช้ยาเสพติดประมาณ 7 - 10 วันก่อนที่จะใช้ยานาลเทรกโซน 
- ขณะที่ใช้ยานาลเทรกโซนต้องย้ำเตือนมิให้ผู้ป่วยกลับไปใช้ยาเสพติดอีก 
- ระวังการใช้ยานี้กับผู้ป่วยที่มีภาวะเลือดออกง่าย 
- ระวังการใช้ยานี้กับสตรีตั้งครรภ์และสตรีที่อยู่ในภาวะให้นมบุตร การจะใช้ยานี้กับผู้ป่วยกลุ่มนี้ต้องเป็นไปตามคำสั่งแพทย์ผู้รักษาเท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยานาลเทรกโซนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// นาลเทรกโซนมีปฏิกิริยาระหว่างยากับยาตัวอื่นอย่างไร? ///// 
ยานาลเทรกโซนมีปฏิกิริยาระหว่างยากับยาตัวอื่นเช่น 
- การใช้ยานาลเทรกโซนร่วมกับยาแก้ไอ ยาแก้หวัด ยาแก้ท้องเสีย และยาแก้ปวดที่มีส่วนประกอบของยาเสพติดอาจทำให้ประสิทธิภาพของยากลุ่มดังกล่าวลดน้อยลงไป หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยานาลเทรกโซนร่วมกับยา Acetaminophen, Disulfiram (ยารักษาการติดสุรา), Ibuprofen, Quinapril, Lamivudine, Bupropion จะเพิ่มความเป็นพิษต่อตับของผู้ป่วยจึงควรหลีกเลี่ยงการใช้ยาทั้งสองร่วมกัน 
 ///// ควรเก็บรักษานาลเทรกโซนอย่างไร? ///// 
ควรเก็บยานาลเทรกโซนชนิดรับประทานที่อุณหภูมิ 20 - 25 องศาเซลเซียส (Celsius) ยาฉีดต้องเก็บที่อุณหภูมิ 2 - 8 องศาเซลเซียส ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// นาลเทรกโซนมีชื่ออื่นอีกไหม? ผลิตจากบริษัทอะไรบ้าง? ///// 
ยานาลเทรกโซนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.mayoclinic.org/drugs-supplements/naltrexone-oral-route/proper-use/drg-20068408  [2015,Oct10] 
https://en.wikipedia.org/wiki/Naltrexone#Alcohol_dependence  [2015,Oct10] 
http://www.drugs.com/pro/naltrexone.html  [2015,Oct10] 
http://www.mims.com/Thailand/drug/info/Revia/  [2015,Oct10] 
http://www.mims.com/India/drug/info/naltrexone/?type=full&amp;mtype=generic#Actions  [2015,Oct10] 
http://www.drugs.com/drug-interactions/naltrexone-index.html?filter=3&amp;generic_only=  [2015,Oct10] 
http://www.webmd.com/drugs/2/drug-144395/vivitrol-im/details#images/65757030001  [2015,Oct10] 
http://www.vivitrol.com/HCP/Treatment/DosingAndAdministration  [2015,Oct10]
