โปรตามีน ซัลเฟต (Protamine sulfate)
 ///// บทนำ ///// 
ยาโปรตามีนซัลเฟต(Protamine sulfate หรือบางท่านสะกดว่า Protamine sulphate) หรือบางท่านเรียกสั้นๆว่า Protamine เป็นยาที่มีฤทธิ์ต่อต้านการทำงานของยาเฮพาริน (Heparin)  ในยุคแรกๆนักวิทยาศาสตร์ต้องนำเอาอสุจิของปลาแซลมอล(Salmon)มาแยกสกัดสารโปรตีนที่ชื่อว่าโปรตามีน(Protamine)และใช้เป็นสารตั้งต้นในการผลิตยาโปรตามีนซัลเฟต แต่ปัจจุบัน การสังเคราะห์สาร/ยาโปรตามีนซัลเฟตได้ใช้เทคโนโลยีชีวภาพซึ่งสะดวกและรวดเร็วกว่าวิธีการดั้งเดิม ทั้งนี้รูปแบบเภสัชภัณฑ์ของยาโปรตามีนซัลเฟตเป็นแบบ ยาฉีด หลังจากได้รับยาชนิดนี้เข้าสู่กระแสเลือด  ภายใน 5 นาที ตัวยาจะเริ่มออกฤทธิ์ แต่ก็จะถูกกำจัดออกจากร่างกายประมาณ 50% จากปริมาณที่ได้รับภายในประมาณ 7.4 นาทีเช่นกัน 
ประโยชน์ทางคลินิกของยาโปรตามีนซัลเฟตที่สามารถสรุปได้มีดังนี้ ได้แก่ 
- ใช้เป็นยารักษาสมดุลการทำงานของยาเฮพาริน ขณะที่ต้องทำหัตถการถ่ายเลือดไหลเวียนออกนอกร่างกายแล้วบังคับให้เลือดกลับเข้าสู่ร่างกายใหม่  	  (Extracorporeal circulation) เช่น กระบวนการฟอกเลือดของเครื่องไตเทียม(การล้างไต) หรือการผ่าตัดหัวใจ 
- ใช้กับสตรีตั้งครรภ์ที่ได้รับยาเฮพารินและใกล้คลอด  ยาโปรตามีนซัลเฟตจะช่วยลดความเสี่ยงของภาวะเลือดออกง่ายจากยาเฮพาริน(Heparin neutralization in pregnant women near delivery) 
- ใช้บำบัดผู้ป่วยที่ได้รับยาประเภทเฮพารินโมเลกุลเล็ก(Low molecular weight heparin/LMWH) และ Unfractionated heparin(UFH) เกินขนาด 
อนึ่ง ขนาดการใช้ยาโปรตามีนซัลเฟตจะขึ้นกับปริมาณยาเฮพารินที่ผู้ป่วยได้รับ  โดยการออกฤทธิ์ของยาโปรตามีนซัลเฟตจะเกิดขึ้นอย่างรวดเร็ว 
อย่างไรก็ตามการใช้ยาโปรตามีนซัลเฟตยังมีข้อพึงระวังบางประการที่ผู้บริโภค/ผู้ป่วยควรทราบ อาทิ ตัวยาชนิดนี้/ตัวยานี้สามารถทำให้เกิดความดันโลหิตต่ำ  การทำงานของหัวใจและปอดผิดปกติจนอาจเป็นสาเหตุให้เสียชีวิตได้  ดังนั้นขณะที่ได้รับยาโปรตามีนซัลเฟต แพทย์ พยาบาล จะคอยควบคุมสัญญาณชีพผู้ป่วย เช่น ความดันโลหิต  อัตราการเต้นของหัวใจ เพื่อใช้เป็นดัชนี/ตัวชี้วัดที่บ่งบอกอาการของผู้ป่วยว่าปลอดภัยมากน้อยเพียงใด 
*กรณีที่ผู้ป่วยได้รับยาโปรตามีนซัลเฟตเกินขนาด ก็อาจทำให้เลือดออกง่ายได้เช่นเดียวกัน  ทำให้ขัดต่อความรู้สึกของผู้อ่านบทความหลายคน  มีคำอธิบายได้ดังนี้   ขณะที่โปรตามีนซัลเฟตเข้ารวมตัวกับยาเฮพาริน(UFH และ LMWH)เพื่อยับยั้งการทำงานของยาเฮพารินทั้งสองชนิด  ยาโปรตามีนซัลเฟตที่เกินความต้องการ จะเข้ารบกวนการทำงานของเกล็ดเลือดและFibrinogen ทำให้เกล็ดเลือดและ Fibrinogen ไม่สามารถทำหน้าที่ได้เช่นกัน  แต่ฤทธิ์ต้านการแข็งตัวของเลือดจากโปรตามีน ซัลเฟตจะเกิดขึ้นในระดับต่ำๆและอาจกินเวลา 30 นาที ถึง 18 ชั่วโมง  สำหรับการแก้ไข/รักษาการได้รับยาโปรตามีนซัลเฟตเกินขนาด แพทย์จะรักษาตามอาการ(การรักษาประคับประคองตามอาการ) เช่น ให้ยา Epinephrine หรือ Dopamine เมื่อผู้ป่วยเกิดความดันโลหิตต่ำ  หรือใช้วิธีให้เลือดหรือพลาสมาเข้าทดแทนเลือดของผู้ป่วยที่มีตัวยาโปรตามีนซัลเฟตเกินขนาด 
*ข้อพึงระวังอีกประการที่บุคลากรทางการแพทย์ให้ความสำคัญและยึดเป็นแนวทางปฏิบัติ คือ การฉีดยาโปรตามีนซัลเฟตให้ผู้ป่วยนั้น ต้องใช้เวลาในการฉีดยา นาน 10 นาทีขึ้นไป  การให้ยากับผู้ป่วยเร็วเกินไปจะทำให้ผู้ป่วยเกิดอาการหัวใจเต้นช้า  หายใจไม่ออก/หายใจขัด/หายใจลำบาก  รู้สึกร้อนตามร่างกาย  ใบหน้าแดง  ความดันโลหิตต่ำอย่างรุนแรง หรือไม่ก็อาจทำให้เกิดความดันโลหิตสูงตามมา 
ทั้งนี้ กฎหมายยาของไทยได้ระบุให้ยาโปรตามีนซัลเฟตอยู่ในบัญชียาหลักแห่งชาติ และจัดเป็นยาอันตรายที่ต้องใช้ภายใต้คำสั่งของแพทย์แต่ผู้เดียว 
 
 ///// โปรตามีน ซัลเฟตมีสรรพคุณ(คุณสมบัติ)อย่างไร? ///// 
ยาโปรตามีน ซัลเฟตมีสรรพคุณ/ข้อบ่งใช้ เช่น 
- ใช้เป็นยาต้านฤทธิ์ของยาเฮพาริน และช่วยบำบัดอาการเลือดออกมากผิดปกติจากการได้รับยาเฮพารินเกินขนาด 
*หมายเหตุ:	หากยาโปรตามีนฯ ถูกนำไปผสมกับยาอินซูลินแอสพาร์ท(Insulin aspart) จะทำให้ได้ยาอินซูลินที่ออกฤทธิ์ได้นานยิ่งขึ้น 
 
 ///// โปรตามีน ซัลเฟตมีกลไกการออกฤทธิ์อย่างไร? ///// 
กลไกการออกฤทธิ์ของยาโปรตามีนซัลเฟตคือ ตัวยาจะเข้ารวมตัวกับยาเฮพาริน  ทำให้คุณสมบัติต้านการจับตัวของเกล็ดเลือดของยาเฮพารินหมดฤทธิ์ลง 
 
 ///// โปรตามีน ซัลเฟตมีรูปแบบการจัดจำหน่ายอย่างไร? ///// 
ยาโปรตามีน ซัลเฟตมีรูปแบบการจัดจำหน่าย เช่น 
- ยาฉีดที่มีองค์ประกอบของ Protamine sulfate 10 มิลลิกรัม/มิลลิลิตร และมีขนาดบรรจุ 5 มิลลิลิตร/ขวด 
 ///// โปรตามีน ซัลเฟตมีขนาดการบริหารยาอย่างไร? ///// 
ยาโปรตามีน ซัลเฟตมีขนาดการบริหารยา/ใช้ยา เช่น 
ก.	ใช้ต่อต้านฤทธิ์ของยาHeparin(Unfractionated heparin): 
- ผู้ใหญ่: ฉีดยาโปรตามีน ซัลเฟตเข้าหลอดเลือดดำ โดยคำนวณการใช้ยาโปรตามีนซัลเฟต 1 มิลลิกรัมต่อยาเฮพาริน/เฮพาริน โซเดียมไม่ต่ำกว่า 100 ยูนิตสากล
การให้ยาโปรตามีน ซัลเฟตกับผู้ป่วยควรปฏิบัติภายใน 2–3 นาที เมื่อทราบว่าผู้ป่วยได้รับยาเฮพารินเกินขนาด 
ข.	ใช้ต้านฤทธิ์ยาเฮพารินโมเลกุลเล็ก(Low molecular weight heparin): 
- ผู้ใหญ่: ฉีดยาโปรตามีน ซัลเฟตเข้าหลอดเลือดดำ โดยคำนวณการใช้ยาโปรตามีนซัลเฟต 10 มิลลิกรัมต่อยาเฮพารินโมเลกุลเล็ก โดยคำนวณเทียบกับ Anti-factor Xa(การตรวจเลือดวัดค่ายาเฮพารินในน้ำเลือด) ทุกๆ 1,000 ยูนิตสากล 
อนึ่ง: 
- การใช้ยาโปรตามีนซัลเฟตสามารถเจือจางด้วย 5% Dextrose หรือ 
	0.9% Sodium chloride สัดส่วนการเจือจางให้ปฏิบัติตามคำแนะนำของเอก สารกำกับยา 
- การใช้ยาโปรตามีนเพื่อช่วยเหลือผู้ที่ได้รับยาเฮพารินเกินขนาด ไม่ควรใช้เวลาในการเตรียมยานานเกินไป ผู้ป่วยต้องได้รับยาทันเวลาและมีขนาดที่แม่นยำเหมาะสม 
- การใช้ยาโปรตามีน ซัลเฟตเกินขนาด แพทย์จะรักษาตามอาการผู้ป่วย และอาจต้องใช้การให้เลือดหรือให้พลาสมาทดแทนเพื่อช่วยผู้ป่วย 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาโปรตามีนซัลเฟต  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาโปรตามีน ซัลเฟตอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// โปรตามีน ซัลเฟตมีผลไม่พึงประสงค์อย่างไร? ///// 
ยาโปรตามีนซัลเฟตสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบโลหิตวิทยา: เช่น ทำให้มีภาวะเลือดออกง่ายซึ่งมีสาเหตุจากการได้รับยาโปรตามีนซัลเฟตเกินขนาด 
- ผลต่อระบบหัวใจและหลอดเลือด: เช่น ความดันโลหิตต่ำ  หัวใจเต้นช้า  ใบหน้าแดง 
- ผลต่อระบบทางเดินหายใจ: เช่น หายใจขัด 
- ผลต่อระบบประสาท: เช่น รู้สึกร้อนตามร่างกาย 
- ผลต่อระบบทางเดินอาหาร: เช่น คลื่นไส้อาเจียน 
- ผลต่อกล้ามเนื้อ: เช่น ปวดหลัง 
 
 ///// มีข้อควรระวังการใช้โปรตามีน ซัลเฟตอย่างไร? ///// 
มีข้อควรระวังการใช้ยาโปรตามีนซัลเฟต เช่น 
- ห้ามใช้กับผู้ที่แพ้ยานี้ หรือแพ้อาหารทะเล 
- การใช้ยานี้กับสตรีมีครรภ์/ตั้งครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันที และรีบให้แพทย์ทำการรักษาโดยเร็ว 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโปรตามีน ซัลเฟตด้วย) ยาแผนโบราณ   อาหารเสริมผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โปรตามีน ซัลเฟตมีปฏิกิริยาระหว่างยากับยาตัวอื่นอย่างไร? ///// 
ยาโปรตามีนซัลเฟตมีปฏิกิริยาระหว่างยากับยาตัวอื่น เช่น 
- ห้ามใช้ยาโปรตามีน ซัลเฟตร่วมกับยา Azithromycin, Allopurinol  ด้วยจะทำให้ร่างกายทำลายยาโปรตามีนซัลเฟตได้น้อยกว่าปกติ จนเป็นเหตุให้ร่างกายได้รับผลข้างเคียงจากยาโปรตามีนซัลเฟตรุนแรงมากขึ้น 
- ห้ามใช้ยาโปรตามีน ซัลเฟตร่วมกับ ยาAmobarbital  เพราะจะทำให้ร่างกายเร่งการทำลายยาโปรตามีน ซัลเฟตได้มากยิ่งขึ้น ส่งผลทำให้ประสิทธิภาพการรักษาของยาโปรตามีน ซัลเฟตด้อยลงไป 
- ห้ามใช้ยาโปรตามีน ซัลเฟตร่วมกับ ยาClopidogrel  เพราะอาจทำให้เกิดภาวะเลือดออกง่ายตามมา 
 
 ///// ควรเก็บรักษาโปรตามีน ซัลเฟตอย่างไร? ///// 
ควรเก็บยาโปรตามีน ซัลเฟตร่วมภายใต้อุณหภูมิ 30  องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// โปรตามีน ซัลเฟตมีชื่ออื่นอีกไหม? ผลิตจากบริษัทอะไรบ้าง? ///// 
ยาโปรตามีน ซัลเฟต มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugbank.ca/drugs/DB09141  [2017,Dec7] 
https://en.wikipedia.org/wiki/Protamine_sulfate  [2017,Dec7] 
http://www.mims.com/philippines/drug/info/protamine%20sulfate?mtype=generic  [2017,Dec7] 
http://www.mims.com/thailand/drug/info/protamine%20sulphate%20leo/?type=brief [2017,Dec7] 
https://www.drugs.com/monograph/protamine-sulfate.html [2017,Dec7] 
https://www.drugs.com/pro/protamine-sulfate-injection.html  [2017,Dec7] 
http://drug.fda.moph.go.th:81/nlem.in.th/medicine/essential/list/16#item-9117  [2017,Dec7] 
https://www.drugs.com/sfx/protamine-side-effects.html [2017,Dec7] 
https://reference.medscape.com/drug/protamine-343746#3  [2017,Dec7]
