อีพลีรีโนน (Eplerenone)
 ///// บทนำ ///// 
ยาอีพลีรีโนน(Eplerenone) เป็นยากลุ่ม Aldosterone antagonist หรือAntimineralocorticoid  ยานี้มีฤทธิ์ต่อต้านฮอร์โมนอัลดอสเตอโรน(Aldosterone) ที่สร้างจากต่อมหมวกไต ซึ่งหน้าที่หลักของฮอร์โมนอัลดอสเตอโรนคือ จะช่วยร่างกายรักษาระดับเกลือโซเดียมในเลือด โดยทำให้ไตดูดโซเดียมจากปัสสาวะ กลับเข้ากระแสเลือด แต่ส่งผลขับเกลือโปแตสเซียมทิ้งออกนอกร่างกายทางปัสสาวะ และด้วยกลไกการทำงานของยาอีพลีรีโนนนี้เอง  จะทำให้ร่างกายขับเกลือโซเดียมและน้ำออกจากร่างกายได้มากยิ่งขึ้น  ยานี้ถูกพัฒนาขึ้นในปี ค.ศ.2002(พ.ศ. 2545)  ทางคลินิกได้นำยานี้มาใช้เป็นยารักษาภาวะ/โรคความดันโลหิตสูง(Hypertension)  โรคหัวใจล้มเหลวที่มีสาเหตุจากกล้ามเนื้อหัวใจตาย(Congestive heart failure post-myocardial infarction) รวมถึงอาการของจอตาที่บวมน้ำ(Central serous retinopathy)  ซึ่งรูปแบบเภสัชภัณฑ์ของยาอีพลีรีโนนเป็นยาชนิดรับประทาน  หลังการดูดซึมจากระบบทางเดินอาหาร ตัวยานี้สามารถอยู่ในร่างกายได้นาน 4-6 ชั่วโมง ก่อนที่จะถูกกำจัดออกจากกระเสเลือดโดยผ่านไปกับปัสสาวะและอุจจาระ 
สำหรับข้อจำกัดการใช้ยาอีพลีรีโนนที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้แพ้ยานี้ 
- ห้ามใช้กับผู้ที่มีเกลือโปแตสเซียมในเลือดสูง และผู้ที่มีระดับเกลือโซเดียมใน	  เลือดต่ำอยู่แล้ว 
- ห้ามใช้ยานี้กับผู้ป่วยโรคไตในระยะรุนแรง   ผู้ป่วยโรคเบาหวานประเภทที่ 2  ที่มีภาวะไมโครอัลบูมิน/โปรตีนในปัสสาวะ(Microalbuminuria)   ผู้ป่วยโรคตับระยะ	 สุดท้าย  ด้วยตัวยาอีพลีรีโนนสามารถส่งผลกระตุ้นให้อาการโรคดังกล่าว ทวีความรุนแรงมากขึ้น 
- ห้ามใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร ทั้งนี้เพื่อเป็นการป้องกันการส่งผ่านตัวยานี้ไปสู่ทารก 
- ขณะใช้ยาอีพลีรีโนน ผู้ป่วยจะต้องมารับการตรวจเลือดตามแพทย์นัดหมายทุกครั้ง ทั้งนี้เพื่อตรวจสอบระดับเกลือแร่ต่างๆในเลือด อย่างเช่น โซเดียม และโปรแตสเซียมว่า ยังอยู่ในระดับปกติหรือไม่ 
- การใช้ยาชนิดอื่นๆบางตัวร่วมกับยาอีพลีรีโนนสามารถก่อให้เกิดภาวะยาตีกัน(ปฏิกิริยาระหว่างยา)ตามมา เช่น  ยารับประทานที่มีโปแตสเซียมเป็นส่วนประกอบหลัก(เช่น Potassium chloride),  ACE inhibitors,  กลุ่มยา Angiotensin receptor antagonists, NSAIDs,  Glucocorticoids,  Fluconazole, Erythromycin, Saquinavir,  Amiodarone ,  Diltiazem, Verapamil, Clarithromycin, Itraconazole,  Ketoconazole,  Nefazodone, Nelfinavir, Ritonavir, Troleandomycin,  ดังนั้นการใช้ยาชนิดใดร่วมกับยาอีพลีรีโนน ต้องได้รับการยินยอมจากแพทย์เท่านั้น 
- กรณีที่ได้รับยาอีพลีรีโนนแล้วเกิดอาการข้างเคียง(ผลข้างเคียง)จากยานี้ ที่เป็นอุปสรรคต่อการดำรงชีวิตประจำวัน เช่น เกิดผื่นคัน  วิงเวียน   อ่อนเพลีย	  ผู้ป่วยควรรีบกับมาปรึกษาแพทย์/มาโรงพยาบาลโดยเร็วโดยไม่ต้องรอถึงวันพทย์นัด 
หากเปรียบเทียบระหว่างประสิทธิผลของ ยาอีพลีรีโนน กับยาSpironolactone จะพบว่า ยาอีพลีรีโนนมีการออกฤทธิ์ได้ดีกว่า และเป็นเหตุผลให้ราคาจำหน่ายของยาชนิดนี้ในท้องตลาดแพงกว่ายา Spironolactone   ยาอีพลีรีโนนถือเป็นยาทางเลือกในกลุ่มอัลดอสเตอโรน แอนตาโกนิสต์ อีกหนึ่งรายการที่มีประสิทธิภาพในการรักษาภาวะหัวใจล้มเหลวและความดันโลหิตสูง  แต่การใช้ยาชนิดนี้ได้อย่างเหมาะสม ปลอดภัย จะต้องเป็นไปตามคำสั่งแพทย์แต่ผู้เดียว 
 
 ///// อีพลีรีโนนมีสรรพคุณ(คุณสมบัติ)อย่างไร? ///// 
ยาอีพลีรีโนนมีสรรพคุณ/ข้อบ่งใช้ เช่น 
- รักษาภาวะหัวใจล้มเหลว 
- รักษาโรคความดันโลหิตสูง 
 
 ///// อีพลีรีโนนมีกลไกการออกฤทธิ์อย่างไร? ///// 
ยาอีพลีรีโนนมีกลไกการออกฤทธิ์ที่ไต โดยมีกลไกแข่งขันหรือยับยั้งการทำงานของฮอร์โมน อัลดอสเตอโรน  ทำให้ไตเพิ่มการขับออกของโซเดียมและน้ำไปกับปัสสาวะ  และยานี้ยังส่งผลดูดกลับของเกลือโปแตสเซียมจากปัสสาวะ คืนสู่ร่างกาย/กระแสเลือด หรือที่เรียกกันว่า โปแตสเซียม-สแปริ่ง ไดยูเรติก (Potassium-sparing diuretics)  จากเหตุผลดังกล่าว  ทำให้ยาอีพลีรีโนนมีฤทธิ์เป็นยาขับปัสสาวะ  ลดอาการบวมน้ำ  ลดความดันโลหิต และช่วยบำบัดภาวะหัวใจล้มเหลว  ได้ตามสรรพคุณ 
 
 ///// อีพลีรีโนนมีรูปแบบการจัดจำหน่ายอย่างไร? ///// 
ยาอีพลีรีโนน มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Eplerenone 25 และ 50 มิลลิกรัม/เม็ด 
 
 ///// อีพลีรีโนนมีขนาดรับประทานอย่างไร? ///// 
ยาอีพลีรีโนนมีขนาดรับประทาน เช่น 
ก.	สำหรับโรคหัวใจล้มเหลวที่มีอาการกล้ามเนื้อหัวใจตายร่วมด้วย: 
- ผู้ใหญ่: รับประทานยาเริ่มต้น 25 มิลลิกรัม วันละ1ครั้ง ก่อนหรือหลังอาหาร
ภายใน 4 สัปดาห์ แพทย์อาจปรับเพิ่มขนาดการใช้ยาเป็น 50 มิลลิกรัม วันละ1ครั้ง ทั้งนี้ขึ้นกับการตอบสนองต่อยานี้ของผู้ป่วย 
ข.	สำหรับโรคความดันโลหิตสูง: 
- ผู้ใหญ่: รับประทานยา 50 มิลลิกรัม วันละ1ครั้ง ก่อนหรือหลังอาหาร
กรณีที่อาการความดันโลหิตสูงยังไม่บรรเทาลง แพทย์อาจปรับเพิ่มขนาดการใช้ยาเป็น 50 มิลลิกรัม วันละ 2 ครั้ง เช้า-เย็น 
อนึ่ง: 
- การที่ต้องปรับขนาดการใช้ยานี้เพิ่มเป็นลำดับ เป็นเพราะแพทย์ต้องการลดความเสี่ยงต่อภาวะโปแตสเซียมในเลือดสูงเกิน 
- ระหว่างใช้ยานี้ ผู้ป่วยต้องรับการตรวจเลือดตามคำสั่งแพทย์ เพื่อควบคุมระดับเกลือแร่ในเลือด อย่างเช่น โปแตสเซียม ให้เป็นปกติอยู่เสมอๆ 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอีพลีรีโนน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคไต  โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาอีพลีรีโนน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอีพลีรีโนน สามารถรับประทานยาทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาที่ขนาดปกติ 
แต่อย่างไรก็ดี การลืมรับประทานยาอีพลีรีโนน อาจส่งผลให้อาการโรคกำเริบตามมา 
 
 ///// อีพลีรีโนนมีผลไม่พึงประสงค์อย่างไร? ///// 
ยาอีพลีรีโนนสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท   เช่น   วิงเวียน  ปวดศีรษะ 
- ผลต่อระบบทางเดินอาหาร  เช่น  ท้องเสีย  ปวดท้อง 
- ผลต่อระบบต่อมไร้ท่อ  เช่น  เกิดภาวะหน้าอก/เต้านมโต  ประจำเดือน(ในสตรี)มาผิดปกติ   เจ็บเต้านม 
- ผลต่อไต   เช่น มีโปรตีนในปัสสาวะ 
- ผลต่อระบบการเผาผลาญพลังงานของร่างกาย  เช่น เกลือโปแตสเซียมในเลือดสูง  บางกรณีอาจมีภาวะไขมันคอเลสเตอรอลและไตรกลีเซอไรด์ ในเลือดสูง 
- ผลต่อตับ  เช่น เอนไซม์การทำงานของตับในเลือดมีระดับเพิ่มขึ้น 
 
 ///// มีข้อควรระวังการใช้อีพลีรีโนนอย่างไร? ///// 
มีข้อควรระวังการใช้ยาอีพลีรีโนน เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์  สตรีในภาวะให้นมบุตร และเด็ก นอกจากมีคำสั่งแพทย์ 
- ห้ามใช้ยานี้กับผู้ที่มีภาวะขับปัสสาวะไม่ออก/ปัสสาวะขัด   ผู้ป่วยไตวาย 
- ห้ามปรับขนาดรับประทานด้วยตนเอง 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอีพลีรีโนนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด)รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อีพลีรีโนนมีปฏิกิริยาระหว่างยากับยาตัวอื่นอย่างไร? ///// 
อีพลีรีโนนมีปฏิกิริยาระหว่างยากับยาตัวอื่น เช่น 
- ห้ามใช้ยาอีพลีรีโนนร่วมกับยา   ACE inhibitors,  Angiotension receptor blocker, Ciclosporin, Tacrolimus, Trimethoprim  เพราะจะทำให้ระดับโปแตสเซียมในกระแสเลือดสูงขึ้นจนก่อให้เกิดอาการข้างเคียงต่างๆตามมา 
- หลีกเลี่ยงการใช้ยาอีพลีรีโนนร่วมกับกลุ่ม ยาNSAIDs, Glucocorticoids, ด้วยจะทำให้ประสิทธิผลของการรักษาความดันโลหิตสูงของยาอีพลีรีโนนลดลง 
- หลีกเลี่ยงการใช้ยาอีพลีรีโนนร่วมกับกลุ่มยา Alpha-blockers (เช่นยา  Alfuzosin, Prazosin), กลุ่มยาTCAs,  Amifostine  และ Baclofen เพราะเสี่ยงต่อภาวะความดันโลหิต่ำตามมา 
- หลีกเลี่ยงการใช้ยาอีพลีรีโนนร่วมกับยา  Fluconazole, Erythromycin, Saquinavir,  Amiodarone, Diltiazem, Verapamil  ด้วยจะทำให้ระดับยาอีพลีรีโนนในกระแสเลือดเพิ่มสูงขึ้นจนเป็นเหตุให้เกิดอาการข้างเคียงต่างๆจากยาอีพลีรีโนนสูงขึ้นตามมา 
 
 ///// ควรเก็บรักษาอีพลีรีโนนอย่างไร? ///// 
ควรเก็บยาอีพลีรีโนนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 
 ///// อีพลีรีโนนมีชื่ออื่นอีกไหม? ผลิตจากบริษัทอะไรบ้าง? ///// 
ยาอีพลีรีโนน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Planep, Epleran, Eplecard, Eptus 
 ///// บรรณานุกรม ///// 
https://en.wikipedia.org/wiki/Eplerenone[2017,Oct7] 
http://www.mims.com/thailand/drug/info/eplerenone?mtype=generic[2017,Oct7] 
https://www.drugs.com/cdi/eplerenone.html[2017,Oct7] 
https://www.drugs.com/dosage/eplerenone.html[2017,Oct7] 
https://www.drugs.com/uk/inspra-50mg-film-coated-tablets-leaflet.html[2017,Oct7]
