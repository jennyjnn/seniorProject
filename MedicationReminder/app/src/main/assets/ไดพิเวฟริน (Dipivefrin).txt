ไดพิเวฟริน (Dipivefrin)
 ///// บทนำ ///// 
ยาไดพิเวฟริน(Dipivefrin หรือ Dipivefrin hydrochloride) เป็นสารประกอบที่มีลักษณะเป็นผลึกสีขาวสามารถละลายน้ำได้ดี   ทางคลินิกนำมาใช้เป็นยาหยอดตาขนาดความเข้มข้น 0.1% เพื่อรักษาโรคต้อหินประภท/ชนิด Open-angle glaucoma   ยานี้ไม่ได้ออกฤทธิ์ลดความดันในตาโดยตรง แต่ตัวยาเองจะต้องถูกเอนไซม์เอสเทอเรส (Esterases,เอนไซม์ที่มีบทบาทในการเปลี่ยนแปลงคุณสมบัติของตัวยาต่างๆ) เปลี่ยนไปเป็นสาร อิพิเนฟริน (Epinephrine) ซึ่งมีฤทธิ์ลดของเหลวในลูกตาโดยเพิ่มการไหลเวียนของของเหลวภายในลูกตา จึงมีผลให้ความดันในลูกตาลดลง 
ตัวยาไดพิเวฟรินจะเริ่มออกฤทธิ์ภายใน 30 นาทีหลังการหยอดยา และมีระยะเวลาออกฤทธิ์นานถึงประมาณ 1 ชั่วโมง 
ข้อจำกัดบางประการที่ถือเป็นข้อห้ามใช้รวมถึงข้อควรระวังต่างๆที่ผู้บริโภคควรทราบก่อนที่จะใช้ยาไดพิเวฟรินที่สำคัญ ได้แก่ 
- ต้องไม่ใช้กับผู้ที่มีประวัติแพ้ยาไดพิเวฟริน 
- ห้ามใช้กับโรคต้อหินประเภท Angle closure glaucoma 
- ห้ามใช้ร่วมกับยากลุ่มเบต้า-บล็อกเกอร์ (Beta-blocker) 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก จัดเป็นกลุ่มเสี่ยงต่อการเกิดผลข้างเคียงที่รุนแรงจากการใช้ยาทุกประเภทรวมถึงยาไดพิเวฟรินด้วยเช่นกัน ผู้ป่วยกลุ่มนี้จึงควรต้องใช้ยาต่างๆตามคำสั่งแพทย์เท่านั้น 
- แจ้งให้แพทย์ทราบทุกครั้งว่า  เคยเป็นโรคตาชนิดใดๆโดยละเอียด  ด้วยยาไดพิเวฟรินอาจสร้างผลกระทบต่ออาการเจ็บป่วยของตาได้เช่นกัน 
- หลังหยอดยาไดพิเวฟริน อาจทำให้เกิดอาการตาพร่า หรือตาแพ้แสงแดดได้ง่าย  หากพบอาการดังกล่าว ควรเลี่ยงการขับขี่ยวดยานพาหนะต่างๆ และ/หรือการทำงานกับเครื่องจักรด้วยจะเกิดอุบัติเหตุได้ง่าย 
ถึงแม้ ยาไดพิเวฟรินจะเป็นยาหยอดตาที่ใช้เฉพาะที่ แต่การใช้ยานี้อาจก่อให้เกิดอาการข้างเคียง(ผลข้างเคียง)รวมถึงอันตรายต่อตา หากใช้ยานี้ไม่ถูกต้องตามอาการ  ดังนั้นก่อนการใช้ยาไดพิเวฟริน ผู้ป่วยควรได้รับการตรวจจากแพทย์เพื่อประเมินสภาพของตา และประเภทของโรคตาว่า เหมาะสมต่อการบำบัดรักษาด้วยยาไดพิเวฟรินหรือไม่ 
 
 
 ///// ไดพิเวฟรินมีสรรพคุณ(คุณสมบัติ)อย่างไร? ///// 
ยาไดพิเวฟรินมีสรรพคุณ/ข้อบ่งใช้ เช่น 
- ใช้บำบัดรักษาโรคต้อหินชนิด  Open-angle glaucoma 
- บำบัดภาวะแรงดัน/ความดันตาสูง (Ocular hypertension) 
 
 ///// ไดพิเวฟรินมีกลไกการออกฤทธิ์อย่างไร? ///// 
กลไกการออกฤทธิ์ของยาไดพิเวฟรินคือ หลังการหยอดตา ตัวยานี้จะแทรกซึมผ่านกระจกตา และจะเกิดปฏิกิริยาไฮโดรไลซ์ (Hydrolysed,ทำปฏิกิริยากับน้ำ)โดยเอนไซม์เอสเทอเรส (Esterases)ที่จะเปลี่ยนยาไดพิเวฟรินไปเป็นสาร อิพิเนฟริน (Epinephrine) ที่จะส่งผลลดปริมาณของเหลวภายในลูกตา โดยเพิ่มการไหลเวียนของของเหลวดังกล่าวออกจากเนื้อเยื่อของตา  จากกลไกดังกล่าวจึงก่อให้เกิดฤทธิ์ของการรักษาตามสรรพคุณ 
 
 ///// ไดพิเวฟรินมีรูปแบบการจัดจำหน่ายอย่างไร? ///// 
ยาไดพิเวฟรินมีรูปแบบการจัดจำหน่ายเป็น ยาหยอดตา ที่มีตัวยาสำคัญ คือ ยา Dipivefrin hydrochloride ขนาดความเข้มข้น 0.1% 
 
 ///// ไดพิเวฟรินมีขนาดการบริหารยาอย่างไร? ///// 
ยาไดพิเวฟริน มีขนาดการบริหารยา/ใช้ยา เช่น 
 
- ผู้ใหญ่:	หยอดตาครั้งละ 1 หยด ทุกๆ 12 ชั่วโมง  โดยใช้หยอดตาข้างที่มีอาการเจ็บป่วยเท่านั้น   ห้ามใช้หยอดตาข้างที่เป็นปกติ 
- เด็ก: ทางคลินิก ยังไม่มีข้อบ่งใช้ยานี้ในเด็ก 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไดพิเวฟริน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคความดันโลหิตสูง   รวมทั้งกำลังกินยา/ใช้ยาอะไรอยู่	เพราะยาไดพิเวฟริน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมหยอดยาควรทำอย่างไร? ///// 
หากลืมหยอดตาด้วยยาไดพิเวฟริน  สามารถใช้ยาเมื่อนึกขึ้นได้  ถ้าเวลาใกล้เคียงกับการหยอดตาในครั้งต่อไป ไม่ต้องเพิ่มขนาดการหยอดยาเป็น 2 เท่า ให้หยอดตาในขนาดปกติ 
 
 ///// ไดพิเวฟรินมีผลไม่พึงประสงค์อย่างไร? ///// 
ยาไดพิเวฟรินอาจก่อให้เกิดผลไม่พึงประสงค์ (ผลข้างเคียง/อาการข้างเคียง)ดังต่อไปนี้ เช่น  มีภาวะเลือดคั่งในตา/เลือดออกใต้เยื่อตา   แสบ–คัน–ระคายเคืองในตา  เยื่อตาขาวอักเสบ/เยื่อตาอักเสบ 
อนึ่ง อาการข้างเคียงที่อาจพบได้น้อยมาก ได้แก่  หัวใจเต้นเร็ว และมีความดันโลหิตสูง 
 ///// มีข้อควรระวังการใช้ไดพิเวฟรินอย่างไร? ///// 
มีข้อควรระวังการใช้ยาไดพิเวฟริน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง จากแพทย์ 
- ห้ามปรับขนาดการใช้ยานี้ด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น ยาเปลี่ยนสี  หรือมีผง มีตะกอนในยา 
- ห้ามรับประทานหรือใช้ยานี้เป็นยาฉีด 
- ห้ามใช้กับผู้ป่วยโรคต้อหินประเภท Angle closure glaucoma 
- ขณะหยอดตา ห้ามมิให้ปลายหลอดหยดยาสัมผัสกับตา กับนิ้วมือ หรือกับอวัยวะส่วนต่างๆของร่างกาย ทั้งนี้เพื่อป้องกันการปนเปื้อนของเชื้อโรคลงในขวดยา 
- หากพบอาการแพ้ยานี้ เช่น  มีอาการตา/ตัวบวม  อึดอัดหายใจไม่ออก/หายใจลำบาก  มีไข้สูง  ผื่นขึ้นเต็มตัว ให้หยุดการใช้ยานี้ และรีบมาพบแพทย์/มาโรงพยาบาลทันที/ฉุกเฉิน 
- ปฏิบัติตามคำสั่งแพทย์อย่างเคร่งครัด และมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา”  ที่รวมถึง ยาแผนปัจจุบันทุกชนิด(รวมยาไดพิเวฟริน)  ยาแผนโบราญทุกชนิด   อาหารเสริม   ผลิตภัณฑ์เสริมอาหาร  และสมุนไพร  ต่างๆเสมอ   เพราะ ยามีทั้งให้คุณและให้โทษ    ดังนั้นเมื่อมีการใช้ยาทุกชนิด ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง  ข้อปฏิบัติพื้นฐานในการใช้ยาทุกชนิด)  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไดพิเวฟรินมีปฏิกิริยาระหว่างยากับยาตัวอื่นอย่างไร? ///// 
ยาไดพิเวฟรินมีปฏิกิริยาระหว่างยากับยาตัวอื่น เช่น 
- ห้ามใช้ยาไดพิเวฟรินร่วมกับยา Ergotamine  ด้วยจะทำให้ความดันโลหิตสูงขึ้น รวมถึงยาอาจลดอัตราการไหลเวียนของเลือด  และสามารถนำมาด้วยอาการข้างเคียงอื่นๆอีก เช่น  ตัวชา  ซีด  ปวดตามนิ้วมือ–นิ้วเท้า  กล้ามเนื้ออ่อนแรง  ปวดศีรษะอย่างรุนแรง 
- การใช้ยาไดพิเวฟรินร่วมกับยา  Albuterol,  Formoterol,  Terbutaline,   อาจก่อให้เกิดผลข้างเคียงต่อหัวใจ เช่น  ทำให้อัตราการเต้นของหัวใจเพิ่มขึ้น  ความดันโลหิตสูง  หัวใจเต้นผิดจังหวะ  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
การใช้ยาไดพิเวฟรินร่วมกับยา Midodrine อาจทำให้ความดันโลหิตสูงขึ้น     หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาไดพิเวฟรินอย่างไร? ///// 
ควรเก็บยาไดพิเวฟรินภายใต้อุณหภูมิ 15 - 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// ไดพิเวฟรินมีชื่ออื่นอีกไหม? ผลิตจากบริษัทอะไรบ้าง? ///// 
ยาไดพิเวฟรินที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://s3-us-west-2.amazonaws.com/drugbank/fda_labels/DB00449.pdf?1265922804 [2017,Jan21] 
http://www.mims.com/thailand/drug/info/dipivefrine/?type=brief&amp;mtype=generic [2017,Jan21] 
https://en.wikipedia.org/wiki/Dipivefrine [2017,Jan21] 
https://www.drugs.com/drug-interactions/dipivefrin-ophthalmic-index.html?filter=2&amp;generic_only= [2017,Jan21]
