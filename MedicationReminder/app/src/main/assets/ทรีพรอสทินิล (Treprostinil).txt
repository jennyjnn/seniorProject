ทรีพรอสทินิล (Treprostinil)
 ///// บทนำ ///// 
ยาทรีพรอสทินิล(Treprostinil หรือ Treprostinil sodium หรือ Treprostinil Na) เป็นยาประเภทโพรสตาไซคลิน อะนาล็อกซ์ (Prostacyclin analoques) มีฤทธิ์เป็นยาขยายหลอดเลือด   ทางคลินิกนำมาใช้ลดความดันโลหิตภายในปอดสูง   รูปแบบของเภสัชภัณฑ์ยานี้มีได้ทั้งเป็น ยาฉีด  ยาสูดพ่นเข้าทางปาก  และยารับประทาน    กรณียาฉีดสามารถฉีดเข้าใต้ผิวหนังหรือหยดเข้าหลอดเลือดดำก็ได้ 
ยาทรีพรอสทินิลจะอยู่ในร่างกายได้นานประมาณ 4 ชั่วโมง ยานี้ถูกทำลายโดยเอนไซม์จากตับก่อนที่จะถูกขับทิ้งไปกับปัสสาวะและอุจจาระ 
ยาเทรีพรอสทินิลป็นยาที่มีความแรงและความคงตัวดีกว่ายา Epoprostenol จึงเหมาะกับผู้ป่วยที่ใช้ยา Epoprostenol รักษาความดันโลหิตปอดสูงแล้วอาการไม่ดีขึ้น 
ข้อจำกัดของการใช้ยาทรีพรอสทินิลที่ผู้บริโภค/ผู้ป่วยควรทราบได้แก่ 
- ห้ามใช้กับผู้แพ้ยานี้ 
- การใช้ยานี้โดยหยดเข้าทางหลอดเลือดดำต้องใช้ระยะเวลาการให้ยาหลายชั่วโมง โดยบุคลากรทางการแพทย์จะเฝ้าระวังการติดเชื้อเข้าสู่กระแสเลือดจากการใช้
เข็มฉีดยา 
- การหยุดใช้ยานี้อย่างกะทันหันหรือผู้ป่วยไม่มารับการฉีดยานี้ตามคำสั่งแพทย์อาจทำให้อาการป่วยโรคความดันโลหิตปอดสูงกลับทรุดลง 
- กรณีที่ใช้เป็นยาฉีด  จะต้องเตรียมยาฉีดโดยนำยาทรีพรอสทินิลมาเจือจางด้วยน้ำกลั่นหรือสารละลายโซเดียมคลอไรด์ 0.9% ตามสัดส่วนที่ระบุในเอกสาร
กำกับยา  เมื่อเตรียมยาฉีดเสร็จ ควรต้องรีบใช้ยาทันที 
- ห้ามใช้ยาฉีดทรีพรอสทินิลที่มีสิ่งปนเปื้อนปนมากับตัวยา เช่น มีผงแปลกปลอมที่ไม่ใช่ผงยา 
- หลีกเลี่ยงการให้ยาฉีดทรีพรอสทินิลที่ตำแหน่งเดิมๆ  ด้วยจะทำให้ผิวหนังและหลอดเลือดบริเวณที่ให้ยาเกิดการอักเสบขึ้นได้ 
- กรณีเกิดอาการข้างเคียง(ผลข้างเคียง)ที่ทำให้ผู้ป่วยได้รับความไม่สบายของร่างกาย อาทิเช่น  ท้องเสีย  คลื่นไส้  ปวดกราม  วิงเวียน  ผื่นคัน  ตัวบวม  ต้องรีบแจ้งแพทย์/พยาบาลโดยเร็ว เพื่อแพทย์พิจารณาปรับขนาดการใช้ยานี้ 
- ห้ามใช้ยาทรีพรอสทินิลในรูปแบบยารับประทานกับผู้ป่วยโรคตับระยะรุนแรง 
- ยาทรีพรอสทินิลสามารถเกิดปฏิกิริยาระหว่างยากับยาชนิดอื่นได้หลายรายการ เช่นยา Gemfibrozil  ,Rifampin , ยาลดความดันโลหิตชนิดอื่น , ยาต้านการแข็งตัวของเลือด  ซึ่งการใช้ยาร่วมกัน ล้วนแต่จะทำให้ผู้ป่วยได้รับอาการข้างเคียงจากการใช้ยาเหล่านั้นได้มากขึ้น  ดังนั้นการใช้ยานี้ร่วมกับยาอะไรก็ตาม ต้องมาจากคำสั่งแพทย์เท่านั้น 
- *ผู้ที่ได้รับยานี้เกินขนาดจะตรวจพบอาการ ใบหน้าแดง  ปวดศีรษะ  ความดันโลหิตต่ำ  คลื่นไส้ อาเจียน  และท้องเสีย   กรณีนี้ต้องรีบนำผู้ป่วยมาพบแพทย์/มาโรงพยาบาลทันที 
ยาทรีพรอสทินิลมีรูปแบบเภสัชภัณฑ์ถึง 3 แบบเพื่อใช้เป็นทางเลือกของแพทย์ในการใช้ยานี้ให้เหมาะสมกับผู้ป่วยแต่ละราย   ผู้ป่วยต้องใช้ยานี้ตามที่แพทย์สั่งจ่ายเท่านั้น 
อนึ่ง ในตลาดยาแผนปัจจุบัน เราสามารถพบเห็นการจัดจำหน่ายยาทรีพรอสทินิล ภายใต้ชื่อการค้าว่า Remodulin, Orenitram และ Tyvaso 
 
 ///// ทรีพรอสทินิลมีสรรพคุณ(คุณสมบัติ)อย่างไร? ///// 
ยาทรีพรอสทินิลมีสรรพคุณ/ข้อบ่งใช้ เช่น 
- 
	รักษาภาวะความดันโลหิตของหลอดเลือดแดงในปอดสูง (Primary pulmonary hypertension) 
 
 ///// ทรีพรอสทินิลมีกลไกการออกฤทธิ์อย่างไร? ///// 
ยาทรีพรอสทินิล มีกลไกการออกฤทธิ์ที่ตัวรับ(Receptor)ในผนังหลอดเลือดภายในปอด  ทำให้เกิดการขยายตัวของหลอดเลือด และตัวยายังช่วยยับยั้งการรวมตัวของเกล็ดเลือดเป็นลิ่มเลือดที่อุดตันในหลอดเลือด จากกลไกดังกล่าว จึงทำให้เลือดไหลเวียนได้สะดวก จึงส่งผลลดความดันโลหิตภายในปอดได้ตามสรรพคุณ 
 
 ///// ทรีพรอสทินิลมีรูปแบบการจัดจำหน่ายอย่างไร? ///// 
ยาทรีพรอสทินิลมีรูปแบบการจัดจำหน่าย เช่น 
- ยาฉีด ที่ประกอบด้วย Treprostinil  0.6, 1, 2.5, 5 และ 10 มิลลิกรัม/มิลลิลิตร 
- ยาสูดพ่นเข้าทางปากที่ประกอบด้วย Treprostinil ขนาด 1.74 มิลลิกรัม/2.3 มิลลิลิตร 
- ยาเม็ดชนิดรับประทานประกอบด้วย Treprostinil 0.125, 0.25, 1 และ 2.5 มิลลิกรัม/เม็ด 
 
 ///// ทรีพรอสทินิลมีขนาดการบริหารยาอย่างไร? ///// 
ยาทรีพรอสทินิลมีขนาดการบริหารยา/ใช้ยา เช่น 
ก.	ยารับประทาน: 
- ผู้ใหญ่: รับประทานยา 0.25 มิลลิกรัม ทุก 12 ชั่วโมง พร้อมอาหาร และทุกๆ 3–4 วัน แพทย์อาจปรับเพิ่มขนาดรับประทานเป็นครั้งละ 0.25–0.5 มิลลิกรัมทั้งนี้ขึ้นกับการตอบสนองต่อยาของผู้ป่วย โดยขนาดรับประทานทั่วไปอยู่ที่ 3.5 มิลลิกรัม ทุกๆ 12 ชั่วโมง 
ข.	ยาชนิดฉีด: 
- ผู้ใหญ่: เริ่มต้นหยดยาเข้าหลอดเลือดดำ 1.25 นาโนกรัม/น้ำหนักตัว 1 กิโลกรัม/นาที กรณีที่จำเป็น  แพทย์จะปรับเพิ่มขนาดการให้ยาภายใน 4 สัปดาห์แรกเป็น 2.5 นาโนกรัม/น้ำหนักตัว 1 กิโลกรัม/นาที 
ค. ยาพ่นทางปาก:   ขนาดยาขึ้นกับแพทย์ผู้รักษาเป็นแต่ละกรณีผู้ป่วยแต่ละราย 
อนึ่ง: 
- กรณีใช้ยาฉีดแล้วพบอาการข้างเคียงหลังการใช้ยานี้  แพทย์อาจปรับ                        ลดขนาดการใช้ยาเหลือเพียง 0.625 นาโนกรัม/น้ำหนักตัว 1 กิโลกรัม/นาที 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาทรีพรอสทินิล ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ  โรคไต   โรคหืด  รวมถึงกำลังกินยา/ใช้ยาอะไรอยู่ 	  เพราะยาทรีพรอสทินิลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาทรีพรอสทินิล สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณการรับประทานเป็น 2 เท่า  ให้รับประทานยาขนาดปกติ 
แต่อย่างไรก็ตาม กรณีที่ไม่ได้รับยาทรีพรอสทินิลต่อเนื่องตามแพทย์สั่ง อาจทำให้ความดันโลหิตในปอดสูงมากขึ้น 
 
 ///// ทรีพรอสทินิลมีผลไม่พึงประสงค์อย่างไร? ///// 
ยาทรีพรอสทินิลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้  เช่น 
- ผลต่อระบบประสาท:  เช่น  ปวดศีรษะ  ความรู้สึกสัมผัสเพี้ยน  วิงเวียน 
- ผลต่อระบบหัวใจและหลอดเลือด:   เช่น ใบหน้าแดง  ความดันโลหิตต่ำหรือไม่ก็สูง  หัวใจเต้นเร็วหรือไม่ก็เต้นช้า   ชีพจรเต้นผิดปกติ     หัวใจล้มเหลว 
- ผลต่อระบบเลือด:  เช่น  เกิดภาวะเลือดจาง 
- ผลต่อระบบทางเดินปัสสาวะ:  เช่น เกิดโรคติดเชื้อในทางเดินปัสสาวะ 
- ผลต่อสภาพจิตใจ:   เช่น  นอนไม่หลับ   วิตกกังวล   ซึมเศร้า 
- ผลต่อระบบทางเดินอาหาร:   เช่น  ท้องเสีย  คลื่นไส้  รู้สึกไม่สบายในท้อง  มีเลือดออกทางทวารหนัก/อุจจาระเป็นเลือด  อาเจียน  ปวดท้อง  มีเลือดออกในทางเดินอาหาร 
- ผลต่อผิวหนัง:   เช่น  เกิดผื่นคัน  เหงื่อออกมาก  เป็นแผลที่ผิวหนัง 
- ผลต่อกล้ามเนื้อ:   เช่น  ปวดกราม  ปวดหลัง  ปวดกล้ามเนื้อ  ปวดคอ  เป็นตะคริวที่ขา 
- ต่อระบบทางเดินหายใจ:  เช่น  ไอ  ระคายคอ  คออักเสบ  หายใจขัด/หายใจลำบาก  ไซนัสอักเสบ  เยื่อจมูกอักเสบ  หลอดลมอักเสบ 
- ผลต่อระบบการเผาผลาญพลังงานของร่างกาย:  เช่น โปแตสเซียมในเลือดต่ำ  เกิดมีภาวะเกาต์  เบื่ออาหาร 
 
 ///// มีข้อควรระวังการใช้ทรีพรอสทินิลอย่างไร? ///// 
มีข้อควรระวังการใช้ยาทรีพรอสทินิล เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์ สตรีที่อยู่ในภาวะให้นมบุตร นอกจากจะคำสั่งแพทย์ 
- ห้ามใช้ยานี้ที่มีสภาพเปลี่ยนแปลงไปจากเดิม เช่น เม็ดยาแตกหักกรณีเป็นยาเม็ด  หรือมีผงแปลกปลอมในตัวยากรณีเป็นยาฉีด 
- ห้ามปรับขนาดรับประทานยานี้ด้วยตนเอง 
- ห้ามหยุดใช้ยานี้โดยมิได้ขอคำปรึกษาจากแพทย์ 
- หลีกเลี่ยงการใช้ยาในกลุ่มนี้ร่วมกับยาต้านการแข็งตัวของเลือดด้วยจะทำให้เกิดภาวะเลือดออกง่าย 
- หลีกเลี่ยงกิจกรรมที่จะก่อให้เกิดบาดแผลและนำมาด้วยอาการเลือดออก เพราะเมื่อใช้ยานี้ เลือดจะออกง่าย 
- หากพบอาการวิงเวียนหลังการใช้ยานี้ ให้หลีกเลี่ยงการขับขี่ยวดยานพาหนะต่างๆ รวมถึงการทำงานกับเครื่องจักร ด้วยจะเกิดอุบัติเหตุได้ง่าย 
- มาพบแพทย์/มาโรงพยาบาลตามแพทย์นัด เพื่อแพทย์ตรวจดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาทรีพรอสทินิลด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ทรีพรอสทินิลมีปฏิกิริยาระหว่างยากับยาตัวอื่นอย่างไร? ///// 
ยาทรีพรอสทินิลมีปฏิกิริยาระหว่างยากับยาตัวอื่น เช่น 
- ห้ามใช้ยาทรีพรอสทินิลร่วมกับยา Apomorphine  ด้วยจะทำให้ผู้ป่วยเกิดภาวะ
ความดันโลหิตต่ำตามมา 
- หลีกเลี่ยงการใช้ยาทรีพรอสทินิลร่วมกับยา Pseudoephedrine  ด้วยจะทำให้ประสิทธิภาพการรักษาของยาทรีพรอสทินิลด้อยลงไป 
- ห้ามใช้ยาทรีพรอสทินิลร่วมกับยา Apixaban ,Fondaparinux  เพราะจะทำให้เกิดภาวะเลือดออกง่าย 
 ///// ควรเก็บรักษาทรีพรอสทินิลอย่างไร? ///// 
ควรเก็บยาทรีพรอสทินิลตามคำแนะนำของเอกสารกำกับยา  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์ และเก็บยาให้พ้นมือเด็กและสัตว์เลี้ยง 
 ///// ทรีพรอสทินิลมีชื่ออื่นอีกไหม? ผลิตจากบริษัทอะไรบ้าง? ///// 
ยาทรีพรอสทินิล มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Treprostinil[2017,Aug5] 
https://www.remodulin.com/downloads/remodulin-prescribinginformation.pdf[2017,Aug5] 
https://www.drugs.com/ppa/treprostinil.html[2017,Aug5] 
https://www.remodulin.com/[2017,Aug5] 
https://www.tyvaso.com/pdf/Tyvaso-PI.pdf[2017,Aug5] 
https://www.accessdata.fda.gov/drugsatfda_docs/label/2014/203496s001lbl.pdf[2017,Aug5] 
https://www.drugs.com/drug-interactions/treprostinil-index.html?filter=3&amp;generic_only=[2017,Aug5]
