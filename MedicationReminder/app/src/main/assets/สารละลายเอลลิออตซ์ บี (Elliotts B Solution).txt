สารละลายเอลลิออตซ์ บี (Elliotts B Solution)
 ///// บทนำ ///// 
สารละลายเอลลิออตซ์ บี(Elliotts B solution) หรือในบางเว็บไซด์ใช้คำว่า Elliott’s B solution  ทางคลินิกใช้เป็นตัวทำละลาย/สารละลายของยาเคมีบำบัดอย่างเช่นยา  Methotrexate  หรือ  Cytarabine ก่อนจะนำไปฉีดเข้าน้ำไขสันหลังเพื่อบำบัดอาการของผู้ป่วยมะเร็งเม็ดเลือดขาวระยะมีโรคแพร่กระจายเข้าเยื่อหุ้มสมอง/เข้าสมอง(Meningeal leukaemia)  ลักษณะของเซลล์มะเร็งชนิดนี้เกิดจากการกระจายตัวลุกลามมาจากไขกระดูกและเข้าสู่เนื้อเยื่อของสมอง เส้นทางการส่งผ่านยาไปต่อสู้กับเซลล์มะเร็งนี้ในสมองนั้น แพทย์จะต้องให้ยาเคมีบำบัดผ่านไปกับน้ำไขสันหลังที่จะเข้าสู่สมองในที่สุด  ยา/น้ำยา/สารละลายเอลลิออตซ์ บี เป็นสารละลายที่ผ่านกระบวนการทำให้ปราศจากเชื้อโรค  ไม่มีสารที่ก่อให้เกิดอาการไข้ เจือปน  เป็นสารที่มีความดันออสโมซิส(Osmotic pressure, แรงดันในสารละลายที่ต้านการเคลื่อนที่ของตัวทำละลายในสารละลายผ่านเยื่อหุ้มเซลล์ต่างๆ)เท่ากับเลือดและไม่มีสารยับยั้งเชื้อ(สารกันบูด/วัตถุเจือปนในอาหาร) ในสูตรตำรับและในสารละลายเอลลิออตซ์ บี 10 มิลลิลิตรจะประกอบด้วยสารประเภทต่างๆดังนี้ 
- โซเดียมคลอไรด์(Sodium Chloride, USP)  73 มิลลิกรัม 
- โซเดียมไบคาร์บอเนต(Sodium Bicarbonate, USP) 19 มิลลิกรัม 
- เด็กซ์โตรส(Dextrose, USP) 8 มิลลิกรัม 
- แมกนีเซียมซัลเฟต(Magnesium Sulfate • 7H O, USP) 3 มิลลิกรัม 
- โพแทสเซียม คลอไรด์(Potassium Chloride, USP) 3 มิลลิกรัม 
- แคลเซียมคลอไรด์(Calcium Chloride • 2H O, USP) 2 มิลลิกรัม 
- โซเดียมฟอสเฟต(Sodium Phosphate, dibasic•7H O, USP) 2 มิลลิกรัม 
- และ เติมน้ำกลั่นสำหรับเตรียมยาฉีด(Water for Injection, USP)จนได้ปริมาตร  10 มิลลิลิตร 
ส่วนประกอบในสารละลายเอลลิออตซ์ บี จะทำให้ยาเตรียม Methotrexate และ Cytarabine มีปริมาณประจุเกลือ  โซเดียม   โพแทสเซียม  แคลเซียม  แมกนีเซียม   ไบคาร์โบเนต   ฟอสฟอรัส  น้ำตาลกลูโคส  ตลอดจนค่าความเป็นกรด-ด่างของสารละลายนี้ใกล้เคียงกับน้ำไขสันหลังมากที่สุด  ดังนั้นการฉีดยาเตรียมเคมีบำบัดเข้าน้ำไขสันหลังจะทำให้ตัวยามีความกลมกลืนและเข้ากันได้กับน้ำไขสันหลัง ส่งผลให้การนำส่งตัวยาเคมีบำบัดที่ผ่านทางน้ำไขสันหลังเป็นไปได้ด้วยดี  และด้วยสารละลายชนิดนี้มีความดันออสโมซิสเทียบเท่ากับเลือด  จึงไม่ก่อให้เกิดอาการปวดหลังจากฉีดสารละลายเอลลิออตซ์ บี นั่นเอง  อนึ่งสำหรับบุคลากรทางการแพทย์ที่จะทำการฉีดยาเตรียมต่างๆเข้าน้ำไขสันหลังได้นั้น  จะต้องได้รับการฝึกฝนและมีประสบการณ์เป็นอย่างดีไม่ว่าจะเป็นการแทงเข็มเข้าไขสันหลังโดยใช้เทคนิคที่ปราศจากเชื้อ  ตำแหน่งของไขสันหลังที่สามารถฉีดยาให้ผู้ป่วยได้ เป็นต้น 
ทั้งนี้ข้อมูลที่ผู้บริโภค/ผู้ป่วยควรทราบเพิ่มเติมตลอดจนทำความเข้าใจเกี่ยวกับสารละลายเอลลิออตซ์ บีมีดังนี้ เช่น 
- ส่วนประกอบในสูตรตำรับของสารละลายเอลลิออตซ์ บีเป็นพวกประจุเกลือที่เป็นส่วนประกอบของสารน้ำในร่างกายอยู่แล้ว ซึ่งทั่วไป จะก่อให้เกิดปัญหา(ผลข้างเคียง/อาการข้างเคียง)อะไร  อย่างไรก็ตาม หากเกิดอาการข้างเคียงเมื่อมีการใช้สารละลายชนิดนี้ขึ้นมา แพทย์จะหยุดการใช้สารละลายเอลลิออตซ์ บีกับผู้ป่วย  พร้อมกับบำบัดอาการข้างเคียงนั้นๆทันที 
- สารละลายชนิดนี้ ไม่มี ยาปฏิชีวนะ หรือสารป้องกันการเจริญเติบโตของแบคทีเรียเป็นส่วนประกอบ  ดังนั้นเมื่อเปิดภาชนะบรรจุ และนำมาผสมกับยาเคมีบำบัดเพื่อทำเป็นยาเตรียมพร้อมฉีด แพทย์ พยาบาล จะนำมาใช้กับผู้ป่วยทันที  การเก็บ หรือรอการนำไปใช้เป็นเวลานานๆ ย่อมเสี่ยงกับการปนเปื้อนจากแบคทีเรีย หรือการเสื่อมสภาพของยาสารเคมีตามมา 
- โดยทั่วไป สารละลายชนิดนี้ไม่มีข้อมูลปรากฏว่ากระตุ้นการเกิดโรคมะเร็งแต่อย่างใด 
- การใช้สารละลายนี้กับสตรีมีครรภ์/ตั้งครรภ์ ยังไม่ได้มีการศึกษาอย่างจริงจัง ถ้าไม่มีความจำเป็นใดๆ แพทย์จะเลือกไม่ใช้กับผู้ป่วยกลุ่มนี้ 
สารละลายเอลลิออตซ์ บีเป็นเภสัชภัณฑ์ที่ไม่สามารถรักษาโรคมะเร็ง แต่จะใช้เป็นตัวกลางที่มีความเข้ากันได้ดีกับน้ำไขสันหลังที่มีการไหลเวียนไปจนถึงระบบประสาทส่วนกลางหรือสมอง  ด้วยเหตุผลนี้จึงทำให้การนำพายาเคมีบำบัดไปยังเซลล์มะเร็งเม็ดเลือดขาวที่เล่นงานเนื้อเยื่อของสมองอยู่ได้เป็นผลสำเร็จ 
 ///// สารละลายเอลลิออตซ์ บี มีสรรพคุณ(คุณสมบัติ)อย่างไร ///// 
สารละลายเอลลิออตซ์ บี มีสรรพคุณ/ข้อบ่งใช้ เป็นใช้สารละลาย/เป็นตัวทำละลายยาเคมีบำบัด เพื่อฉีดเข้าน้ำไขสันหลังของผู้ป่วยมะเร็งเม็ดเลือดขาวระยะที่โรคแพร่กระจายเข้าสมอง/เยื่อหุ้มสมอง( Meningeal leukaemia) 
 
 ///// สารละลายเอลลิออตซ์ บี มีกลไกการออกฤทธิ์อย่างไร? ///// 
สารละลายเอลลิออตซ์ บีมีกลไกการออกฤทธิ์โดย ตัวยาจะทำให้ยาเคมีบำบัดอย่างเช่น  Methotrexate  หรือ Cytarabine  กระจายตัวในสารละลายได้ดี และยังมีคุณสมบัติที่เรียกว่า Isotonic หรือเป็นสารที่มีแรงดันออสโมซิสเท่ากับเลือดและมีความเป็นกรด-ด่างใกล้เคียงกับน้ำไขสันหลัง ส่งผลให้ตัวยาเคมีบำบัดกระจายผ่านจากไขสันหลังและเข้าสู่เซลล์มะเร็งในบริเวณเยื่อหุ้มสมอง และเป็นเหตุให้เซลล์มะเร็งดังกล่าวหยุดการเจริญเติบโตในที่สุด จากกลไกนี้เองจึงทำให้เกิดที่มาของสรรพคุณ 
 
 ///// สารละลายเอลลิออตซ์ บี มีรูปแบบการจัดจำหน่ายอย่างไร? ///// 
สารละลายเอลลิออตซ์ บี มีรูปแบบการจัดจำหน่าย เป็น สารละลายที่ประกอบด้วยสารเกลือแร่ ชนิดต่างๆ ดังนี้ 
- Sodium chloride + Sodium bicarbonate + Dextrose + Magnesium sulfate + Potassium chloride + Calcium chloride + Sodium phosphate + Water for Injection    โดยสารละลายเอลลิออตซ์ บี จะมีปริมาตร  10 มิลลิลิตรต่อ 1 ขวดบรรจุ 
 
 ///// สารละลายเอลลิออตซ์ บี มีขนาดการบริหารยาอย่างไร? ///// 
สารละลายเอลลิออตซ์ บี มีขนาดการบริหารยา/ใช้ยา คือ 
- ผสมสารละลายเอลลิออตซ์ บี กับ ยาเคมีบำบัด อย่างเช่นยา  Methotrexate  หรือ Cytarabine  ในสัดส่วนตามคำแนะนำของเอกสารกำกับยา แล้วฉีดเข้าน้ำไขสันหลัง(อ่านเพิ่มเติมในเว็บ haamor.com บทความเรื่อง การเจาะน้ำไขสันหลัง) 
*หมายเหตุ: ยาเตรียมที่ผสมสารละลายเอลลิออตซ์ บี กับยาเคมีบำบัดเสร็จสิ้นแล้ว
 ควรนำไปใช้ทันที 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมสารละลายเอลลิออตซ์ บี  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะสารละลายเอลลิออตซ์ บีอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// สารละลายเอลลิออตซ์ บีมีผลไม่พึงประสงค์อย่างไร? ///// 
โดยทั่วไป สารละลายเอลลิออตซ์ บี  มักจะไม่ก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อร่างกายแต่อย่างใด ด้วยมีองค์ประกอบของสารละลายของเกลือแร่ในสูตรตำรับเป็นประเภทเดียวกันกับเกลือแร่ในร่างกายของคนเราอยู่แล้ว  โดยอาการข้างเคียงที่เกิดขึ้นมักมีสาเหตุมาจากยาเคมีบำบัดมากกว่า 
 
 ///// มีข้อควรระวังการใช้สารละลายเอลลิออตซ์ บี อย่างไร? ///// 
มีข้อควรระวังการใช้สารละลาย/ยาเอลลิออตซ์ บี เช่น 
- ห้ามใช้กับผู้ที่มีประวัติแพ้ยา/แพ้สารละลายนี้ และ/หรือแพ้ส่วนประกอบของสารละลายชนิดนี้ 
- การใช้กับสตรีมีครรภ์   สตรีในภาวะให้นมบุตร ต้องเป็นไปตามคำสั่งแพทย์เท่านั้น 
- ปฏิบัติตามคำแนะนำของ แพทย์ พยาบาล เภสัชกร และมารับการให้ยา/มาโรงพยาบาลตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมสารละลายเอลลิออตซ์ บีด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// สารละลายเอลลิออตซ์ บี มีปฏิกิริยาระหว่างยากับยาตัวอื่นอย่างไร? ///// 
สารละลายเอลลิออตซ์ บี ได้รับการศึกษายืนยันว่า สามารถเข้ากันได้ทั้งกับยา Methotrexate และ Cytarabine   ในทางคลินิกยังไม่มีข้อมูลเรื่องยาตีกัน(ปฏิกิริยาระหว่างยา)ระหว่างสารละลายเอลลิออตซ์ บีกับยาเคมีบำบัดชนิดใดๆ 
 
 ///// ควรเก็บรักษาสารละลายเอลลิออตซ์ บี อย่างไร? ///// 
ควรเก็บสารละลายเอลลิออตซ์ บี ในช่วงอุณหภูมิ 20–25 องศาเซลเซียส(Celsius)  ห้ามเก็บยาในช่องแข็งตู้เย็น เก็บสารละลายนี้ในภาชนะที่ปิดมิดชิด พ้นแสง/แสงแดด ความร้อนและความชื้น และเก็บให้พ้นมือเด็กและสัตว์เลี้ยง 
 
 ///// สารละลายเอลลิออตซ์ บี มีชื่ออื่นอีกไหม? ผลิตจากบริษัทอะไรบ้าง? ///// 
สารละลายเอลลิออตซ์ บี มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/pro/elliotts-b-solution.html [2017,Nov11] 
http://www.centerwatch.com/drug-information/fda-approved-drugs/drug/168/elliotts-b-solution-buffered-intrathecal-electrolyte-dextrose-injection [2017,Nov11] 
file:///C:/Users/apai/Downloads/20151205_08036dbd-55b3-47b9-9890-000f253544f3%20(1).pdf [2017,Nov11] 
http://www.mims.com/philippines/drug/info/cytarabine?mtype=generic  [2017,Nov11] 
https://www.cancer.gov/publications/dictionaries/cancer-terms?cdrid=670768  [2017,Nov11]
