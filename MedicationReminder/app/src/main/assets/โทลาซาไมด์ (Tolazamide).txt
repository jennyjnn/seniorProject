โทลาซาไมด์ (Tolazamide)
 ///// บทนำ ///// 
ยาโทลาซาไมด์(Tolazamide หรือ Ben-zenesulfonamide) เป็นยาในกลุ่มซัลโฟนิลยูเรีย (Sulfonylurea)  ทางคลินิกใช้ยานี้สำหรับรักษาโรคเบาหวานประเภทที่ 2  โดยยาโทลาซาไมด์จะเข้าไปกระตุ้นให้ตับอ่อนหลั่งฮอร์โมนอินซูลินที่ทำให้ร่างกายใช้น้ำตาลในเลือดได้เป็นปกติ  รูปแบบผลิตภัณฑ์ของยานี้  เป็นยาชนิดรับประทาน โดยรับประทานเพียงวันละ 1 ครั้งหลังอาหารเช้าภายใน 20 นาที   หลังการดูดซึมจากระบบทางเดินอาหารเข้าสู่กระแสเลือด ตัวยานี้จะเริ่มออกฤทธิ์โดยทำให้ระดับน้ำตาลในกระแสเลือดลดลง  ยานี้ออกฤทธิ์ได้ยาวนานประมาณ 10 – 24 ชั่วโมง  และร่างกายต้องใช้เวลาประมาณ 7 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับปัสสาวะและอุจจาระ 
การใช้ยาโทลาซาไมด์ อาจไม่ใช่ทางเลือกต้นๆในการรักษาโรคเบาหวาน  แพทย์จะหันมาใช้ยานี้ก็ต่อเมื่อการใช้ยารักษาเบาหวานกลุ่มซัลโฟนิลยูเรียตัวอื่น ใช้ไม่ได้ผล หรือมีการตอบสนองต่อการรักษาต่ำ    เคยมีการเปรียบเทียบความแรงของยารักษาเบาหวานพบว่า ยาโทลาซาไมด์ออกฤทธิ์ลดระดับน้ำตาลในเลือดได้ดีกว่ายาโทลบูตาไมด์ (Tolbutamide) ถึง 5 เท่า 
อย่างไรก็ตาม มีคำเตือนของการใช้ยาโทลาซาไมด์ประการหนึ่งที่ผู้บริโภค/ผู้ป่วยควรทราบคือ ยาโทลาซาไมด์อาจเพิ่มความเสี่ยงต่อการเกิดโรคหัวใจได้  และยานี้ไม่เหมาะกับสตรีตั้งครรภ์ที่มีภาวะเบาหวานร่วมด้วย(โรคเบาหวานขณะตั้งครรภ์) จากมีการศึกษาวิจัยพบว่า ยานี้อาจทำให้ระดับน้ำตาลในเลือดของสตรีตั้งครรภ์ผิดปกติและส่งผลต่อการเจริญเติบโตของทารกในครรภ์ได้ 
อาจสรุปข้อควรระวังและข้อพึงปฏิบัติต่างๆของการใช้ยาโทลาซาไมด์ได้ดังนี้ 
- ห้ามใช้ยานี้กับผู้ป่วยเบาหวานที่อยู่ในภาวะเลือดเป็นกรด(Diabetic ketoacidosis) หรือ ในภาวะโคม่าจากเบาหวาน(Diabetic coma) 
- ห้ามใช้กับผู้ป่วยประเภทแผลไฟไหม้หรือน้ำร้อนลวกในระดับความรุนแรงปานกลางจนถึงระดับรุนแรงมาก 
- หากมีโรคประจำตัวบางอย่าง เช่น  โรคตับ  โรคไต  โรคต่อมไทรอยด์  โรคหัวใจ  ควรแจ้งให้ แพทย์ พยาบาล เภสัชกร ทราบทุกครั้ง ทั้งนี้เพื่อป้องกันภาวะแทรกซ้อนจากการรักษาด้วยยารักษาเบาหวานที่รวมถึงยาโทลาซาไมด์ 
- กรณีที่มียาอื่นใดที่ใช้อยู่ก่อน ต้องแจ้งให้ แพทย์ พยาบาล เภสัชกร ทราบเช่นกัน  เพราะยาต่างๆหลายรายการ สามารถก่อให้เกิดภาวะยาตีกัน(ปฏิกิริยาระหว่างยา)กับยาโทลาซาไมด์ได้ อาทิเช่น  ยากลุ่ม Beta-blockers,  ACE inhibitor,  ยาต้านการแข็งตัวของเลือดม  ยารักษาเชื้อรา/ยาต้านเชื้อรา,  ยากลุ่มMAOI,  NSAIDs,  ยา กลุ่มSulfonamides,  Calcium channel blockers,  ยาลดน้ำมูก,  ยากลุ่มCorticosteroids,  ยาขับปัสสาวะ,  ยากลุ่มPhenothiazines,  ยาเม็ดคุมกำเนิด              ยากลุ่มSympathomimetics,  ยาลดไขมันในเลือดบางชนิด อย่างเช่น Gemfibrozil และยากลุ่มไทรอยด์ฮอร์โมน (อ่านเพิ่มเติมในเว็บ haamor.com บทความเรื่อง ยาโรคไทรอยด์) 
- โดยทั่วไป การรับประทานยาโทลาซาไมด์ เพียงวันละ 1 ครั้งในช่วงเช้าก็เพียงพอต่อการควบคุมระดับน้ำตาลในเลือด  การรับประทานยานี้ควรตรงตามเวลาในแต่ละวัน  และห้ามปรับเพิ่มหรือลดขนาดการใช้ยานี้ด้วยตนเอง 
- ห้ามรับประทานยานี้พร้อมกับเครื่องดื่มที่มีแอลกอฮอล์เป็นส่วนผสม ด้วยจะทำให้เกิดภาวะน้ำตาลในเลือดต่ำ  มีอาการ วิงเวียน  คลื่นไส้ อาเจียน  ปวดท้อง 
- ควรต้องควบคุมอาหาร  มีการออกกำลังกาย  และมีการพักผ่อนให้เหมาะสมควบคู่ไปกับการใช้ยาโทลาซาไมด์ ที่จะทำให้เกิดประสิทธิผลของการรักษาโรค เบาหวานได้ดียิ่งขึ้น 
- เรียนรู้ถึงอาการน้ำตาลในเลือดต่ำหรือน้ำตาลในเลือดสูงด้วยการสอบถามจาก แพทย์ พยาบาล และ/หรือเภสัชกร เพื่อเป็นการตรวจประเมินร่างกายเบื้องต้น  เพราะภาวะน้ำตาลในเลือดต่ำหรือสูงเกินไป สามารถก่อผลเสียต่อตัวผู้ป่วยได้ทั้งสิ้น และเมื่อเกิดภาวะดังกล่าว ผู้ป่วยควรรีบมาโรงพยาบาลเสมอโดยไม่ต้องรอจนถึงวันนัด 
- ห้ามนำยาโทลาซาไมด์ไปรักษาโรคเบาหวานชนิดที่ 1 
- ห้ามใช้ยานี้กับเด็ก 
- อาการข้างเคียง(ผลข้างเคียง)ที่พบบ่อยเมื่อมีการใช้ยาโทลาซาไมด์ คือ รู้สึกแน่นท้อง  แสบร้อนกลางอก และมีอาการคลื่นไส้ 
- หากได้รับยานี้เกินขนาด อาจมีอาการดังต่อไปนี้เช่น   เกิดอาการโคม่า  รู้สึกสับสน  ไม่สามารถครองสติได้  ปวดท้อง   คลื่นไส้  ชีพจรเต้นเร็ว  มีอาการชัก  เหงื่อออกมาก  ตัวสั่น  และอาเจียน ซึ่งเมื่อรับประทานยานี้และเกิดอาการดังกล่าว ต้องรีบมาโรงพยาบาลทันที/ฉุกเฉิน 
อนึ่ง หากผู้บริโภคต้องการทราบข้อมูลของยาโทลาซาไมด์ เพิ่มเติม สามารถสอบถามได้จากแพทย์ผู้ที่รักษาโรคเบาหวาน หรือจากเภสัชกรได้ทั่วไป 
 
 ///// โทลาซาไมด์มีสรรพคุณ(คุณสมบัติ)อย่างไร? ///// 
ยาโทลาซาไมด์มีสรรพคุณ/ข้อบ่งใช้เพื่อ ใช้รักษาโรคเบาหวานชนิดที่ 2 (Non-insulindependent typeII) โดยผู้ป่วยจะต้องควบคุมอาหาร  ควบคุมน้ำหนักตัว และมีการออกกำลังกายร่วมด้วยเสมอ การควบคุมโรคเบาหวานจึงจะมีประสิทธิภาพสูงสุด 
 
 ///// โทลาซาไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาโทลาซาไมด์คือ ตัวยาจะกระตุ้นการหลั่งฮอร์โมนอินซูลินจากตับอ่อน และช่วยเพิ่มการตอบสนองของร่างกายต่อฮอร์โมนอินซูลิน ทำให้ร่างกายมีการใช้น้ำตาลกลูโคสในกระแสเลือดได้มากยิ่งขึ้น  จนส่งผลให้เกิดฤทธิ์รักษาโรคเบาหวานได้ตามสรรพคุณ 
 
 ///// โทลาซาไมด์มีรูปแบบการจัดจำหน่ายอย่างไร? ///// 
ยาโทลาซาไมด์มีรูปแบบการจัดจำหน่ายเป็น ยาเม็ดชนิดรับประทาน ขนาด  100 และ 250 มิลลิกรัม/เม็ด 
 
 ///// โทลาซาไมด์มีขนาดรับประทานอย่างไร? ///// 
ยาโทลาซาไมด์มีขนาดรับประทาน เช่น 
 
- ผู้ใหญ่: เริ่มรับประทานยา 100 – 250 มิลลิกรัม วันละ1ครั้งหลังอาหารเช้าภายใน 20 นาที  ทั้งนี้ขนาดยาขึ้นอยู่กับดุลพินิจของแพทย์โดยพิจารณาความรุนแรงของโรคเบาหวานขณะนั้น และขนาดรับประทานสูงสุดห้ามเกิน 1,000 มิลลิกรัม/วัน 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้  ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- การรับประทานยานี้หลังอาหารเช้า เพื่อให้ยาควบคุมระดับน้ำตาลในระหว่างวันได้ 
- ห้ามปรับขนาดรับประทานหรือหยุดการใช้ยานี้โดยมิได้ขอคำปรึกษาจากแพทย์ 
- ตรวจสอบระดับน้ำตาลในเลือดด้วยตนเองขณะที่อยู่ในที่พักอาศัยตามแพทย์ พยาบาล เภสัชกร แนะนำ กรณีพบว่าการใช้ยานี้ตามระยะเวลาที่แพทย์กำหนดแล้วไม่ทำให้ระดับน้ำตาลในเลือดลดลง ควรรีบมาพบแพทย์/มาโรงพยาบาลก่อนนัด  เพื่อแพทย์พิจารณาปรับแนวทางการรักษา 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโทลาซาไมด์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  โรคไทรอยด์  โรคหัวใจ  รวมถึงกำลังกินยา/ใช้ยา หรืออาหารเสริมอะไรอยู่  เพราะยาโทลาซาไมด์ อาจส่งผลให้                    อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือกำลังให้นมบุตร
เพราะยาหลายประเภท สามารถผ่านทางน้ำนม หรือรก และเข้าสู่ทารกจนอาจก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโทลาซาไมด์ สามารถรับประทานเมื่อนึกขึ้นได้                    ถ้าเวลาใกล้เคียงกับการรับประทานยาในครั้งถัดไป  ไม่จำเป็นต้องเพิ่มปริมาณยาเป็น  2 เท่า 
อย่างไรก็ดี เพื่อประสิทธิผลของการบำบัดอาการโรคเบาหวาน  ควรรับประทานยาโทลาซาไมด์ตรงขนาดและตรงเวลาตามที่แพทย์สั่ง 
 
 ///// โทลาซาไมด์มีผลไม่พึงประสงค์อย่างไร? ///// 
ยาโทลาซาไมด์สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบการเผาผลาญพลังงานของร่างกาย:  เช่น เกิดอาการของ Disulfiram-like reaction  และอาจพบภาวะน้ำตาลในเลือดต่ำได้ 
- ผลต่อระบบทางเดินอาหาร:  เช่น  คลื่นไส้    แสบร้อนกลางอก 
- ผลต่อระบบหัวใจและหลอดเลือด:  เช่น    อาจมีความเสี่ยงต่อการเสียชีวิตด้วยโรคหัวใจและหลอดเลือด 
- ผลต่อระบบประสาท:  เช่น วิงเวียน  ปวดศีรษะ  อ่อนเพลีย 
- ผลต่อระบบเลือด:  เช่น เกิดภาวะเม็ดขาวต่ำ(Leukopenia)   Agranulocytosis(  เม็ดเลือดขาวชนิดGranulocyte ต่ำ)  Thrombocytopenia(เกล็ดเลือดต่ำ)    Pancytopenia(เม็ดเลือดทุกชนิดต่ำ)   โลหิตจางด้วยเม็ดเลือดแดงแตก 
- ผลต่อผิวหนัง:  เช่น อาจพบอาการ ผื่นคัน  ลมพิษ  เกิดผื่นที่คล้ายเป็นหัด  ผิวหนังแพ้แสงแดดได้ง่าย 
 
 ///// มีข้อควรระวังการใช้โทลาซาไมด์อย่างไร? ///// 
มีข้อควรระวังการใช้ยาโทลาซาไมด์ เช่น 
- ห้ามใช้ยากับผู้ที่แพ้ยานี้ หรือแพ้ยากลุ่ม Sulfonylureas 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ                   โดยไม่มีคำสั่งจากแพทย์ 
- ห้ามใช้ยานี้กับผู้ป่วยด้วยโรคเบาหวานชนิดที่ 1 
- ห้ามใช้ยานี้ขณะที่ต้องเข้ารับการผ่าตัดใหญ่ 
- ห้ามใช้ยานี้กับผู้ป่วยด้วยอาการติดเชื้อในระยะรุนแรง 
- ห้ามใช้ยานี้กับผู้ที่มีบาดแผลฉีกขาดในระดับรุนแรง 
- ห้ามใช้ยานี้กับผู้ที่มีภาวะไตทำงานบกพร่องอย่างรุนแรง เช่น ภาวะ Uraemia 
- ระวังการใช้ยานี้กับผู้ป่วยกลุ่มจีซิกพีดี (G6PD,ภาวะขาดเอนไซม์จีซิกพีดี)  ผู้ป่วยโรคตับ  โรคไต 
- ตรวจสอบระดับน้ำตาลในเลือดด้วยตนเองตามแพทย์ พยาบาล เภสัชกร แนะนำ   ควบคุมอาหาร   ออกกำลังกาย  พักผ่อนอย่างเหมาะสม เพื่อช่วยให้อาการเบาหวานกลับมาเป็นปกติได้เร็วขึ้น 
- มาพบแพทย์/มาโรงพยาบาลเพื่อ การตรวจร่างกาย  การตรวจเลือด ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโทลาซาไมด์ด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกร ประจำร้านขายยาก่อนซื้อยาใช้เองเสมอ 
 ///// โทลาซาไมด์มีปฏิกิริยาระหว่างยากับยาตัวอื่นอย่างไร? ///// 
โทลาซาไมด์มีปฏิกิริยาระหว่างยากับยาตัวอื่น เช่น 
- การใช้ยาโทลาซาไมด์ร่วมกับยาต้านเชื้อรา เช่น  Miconazole,  Fluconazole,                     อาจทำให้ระดับยาโทลาซาไมด์ในกระแสเลือดเพิ่มสูงขึ้นจนเป็นเหตุให้เกิดภาวะน้ำตาล              ในเลือดต่ำตามมา  กรณีจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีไป 
- หลีกเลี่ยงการใช้ยาโทลาซาไมด์ร่วมกับยา Gatifloxacin  ด้วยเสี่ยงต่อการมีภาวะน้ำตาลในเลือดสูงหรือไม่ก็ต่ำ ซึ่งภาวะดังกล่าวส่งผลกระทบต่ออาการเบาหวานของผู้ป่วยได้ทั้งสิ้น 
- การใช้ยาโทลาซาไมด์ร่วมกับยากลุ่ม NSAIDs อย่างเช่น  Ibuprofen  อาจทำให้เกิดภาวะน้ำตาลในเลือดต่ำเกินไป  กรณีที่จำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาโทลาซาไมด์ร่วมกับยา Hydrocortisone  อาจทำให้ประสิทธิภาพของ             ยาโทลาซาไมด์ด้อยลงไปจนเกิดภาวะน้ำตาลในเลือดสูงตามมา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาโทลาซาไมด์อย่างไร? ///// 
ควรเก็บ ยาโทลาซาไมด์ในช่วงอุณหภูมิ 20 – 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// โทลาซาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาโทลาซาไมด์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/pro/tolazamide.html  [2016,Dec10] 
http://www.mims.com/thailand/drug/info/tolazamide?mtype=generic [2016,Dec10] 
https://en.wikipedia.org/wiki/Tolazamide [2016,Dec10] 
http://www.webmd.com/drugs/2/drug-8719/tolazamide-oral/details#uses [2016,Dec10]
