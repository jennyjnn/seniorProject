นาบิโลน (Nabilone)
 ///// บทนำ ///// 
ยานาบิโลน(Nabilone) เป็นยาสังเคราะห์กลุ่มแคนนาบินอยด์(Synthetic cannabinoids) มีฤทธิ์ต้านการอาเจียนในผู้ป่วยที่ต้องทำเคมีบำบัด/ได้รับยาเคมีบำบัด  ช่วยลดอาการปวดจากเส้นประสาท/ปวดเหตุประสาท  รวมถึงบรรเทาอาการปวดเรื้อรังและจัดเป็นสาร/ยาควบคุมพิเศษชนิดหนึ่ง 
ยานาบิโลน มีรูปแบบเภสัชภัณฑ์เป็นยาชนิดรับประทาน ที่มีการดูดซึมอย่างรวดเร็ว จากระบบทางเดินอาหาร  ร่างกายต้องใช้เวลาประมาณ 2 ชั่วโมง เพื่อกำจัดยานาบิโลนที่เป็นโครงสร้างเคมีเดิม แต่จะใช้เวลาถึงประมาณ35 ชั่วโมงเพื่อกำจัดยานาบิโลนที่ถูกเปลี่ยนโครงสร้างแล้ว  โดยขับทิ้งผ่านไปกับอุจจาระและปัสสาวะ 
มีข้อพึงระวังการใช้ยานาบิโลนกับผู้ป่วยโรคหัวใจ ด้วยตัวยานาบิโลนสามารถกระตุ้นให้หัวใจเต้นเร็ว และทำให้เกิดความดันโลหิตต่ำ  นอกจากนี้ตัวยานี้ยังส่งผลต่อระบบประสาทและสภาพจิตใจของผู้ป่วยด้วยเช่นกัน อาทิ ทำให้  วิงเวียน  ง่วงนอน  เดินเซ  ซึม    ซึ่งระหว่างที่ได้รับยานี้ แพทย์มักจะให้เฝ้าระวังเรื่องความดันโลหิต  อัตราการเต้นของหัวใจ  ตลอดจนสภาพจิตใจที่อาจมีการเปลี่ยนแปลงไป 
มีข้อปฏิบัติที่ผู้ป่วยจะต้องเรียนรู้เมื่อต้องใช้ยานาบิโลน ดังนี้ เช่น 
- หลีกเลี่ยงการขับขี่ยวดยานพาหนะ หรือการทำงานกับเครื่องจักรเมื่อมีอาการวิงเวียนหลังการใช้ยาชนิดนี้ ด้วยจะเกิดอุบัติเหตุได้ง่าย 
- ห้ามรับประทานยานี้ร่วมกับเครื่องดื่มประเภทแอลกอฮอล์เพราะจะส่งผลกระทบ(ผลข้างเคียง)กดระบบประสาทส่วนกลาง/กดสมองมากขึ้น 
- ผู้สูงอายุ 65 ปีขึ้นไป มักจะได้รับผลข้างเคียงจากการใช้ยานี้มากกว่าผู้ป่วยกลุ่มอื่น 
- การจะใช้ยานาบิโลนกับเด็ก จะต้องเป็นไปตามคำสั่งแพทย์เท่านั้น 
- กรณีตั้งครรภ์/มีครรภ์ ต้องแจ้งให้แพทย์ทราบ เพื่อหลีกเลี่ยงการใช้ยานาบิโลน 
- การใช้ยานาบิโลนต่อเนื่องเป็นเวลานาน อาจทำให้พฤติกรรมเปลี่ยน และมีอาการดื้อยานี้ ดังนั้นผู้ป่วยควรใช้ยานี้ตามคำสั่งของแพทย์อย่างเคร่งครัด 
- หากพบอาการแพ้ยานี้  สังเกตจากเกิดผื่นคัน  ผิวหนังลอก ร่วมกับมีไข้หรือไม่ก็ได้  ผิวหนังบวมแดง  แน่นหน้าอก  หายใจลำบาก  ต้องหยุดการใช้ยานี้ แล้วรีบนำผู้ป่วยส่งโรงพยาบาลทันที/ฉุกเฉิน 
- ยานี้อาจทำให้เกิดอาการ  ประสาทหลอน   ความจำเสื่อม  กรณีนี้ควรรีบนำผู้ป่วยมาปรึกษาแพทย์/มาโรงพยาบาลโดยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
เรามักจะพบเห็นการใช้ยานาบิโลนแต่ในสถานพยาบาลเท่านั้น ด้วยยาชนิดนี้จัดเป็นยาควบคุมพิเศษที่ต้องใช้ตามคำสั่งแพทย์อย่างเคร่งครัด  การใช้ยานี้ผิดวิธีหรือใช้เกินขนาดอาจสร้างอันตรายต่อร่างกายผู้ป่วยได้อย่างมากมาย  ดังนั้น เมื่อผู้ป่วยได้รับยานาบิโลน ควรใช้ยานี้และปฏิบัติตามคำแนะนำของแพทย์ พยาบาล เภสัชกร ผู้รักษา อย่างเคร่งครัด หรือถ้ามีข้อสงสัยการใช้ยาชนิดนี้/ยานี้  สามารถสอบถามได้จากแพทย์หรือเภสัชกรในสถานพยาบาลที่เข้ารับการรักษา 
 
 ///// นาบิโลนมีสรรพคุณ(คุณสมบัติ)อย่างไร? ///// 
ยานาบิโลนมีสรรพคุณ/ข้อบ่งใช้ที่โดดเด่น คือ ลดอาการคลื่นไส้-อาเจียนในผู้ป่วยมะเร็งหลังได้รับยาเคมีบำบัด 
 
 ///// นาบิโลนมีกลไกการออกฤทธิ์อย่างไร? ///// 
ยานาบิโลนมีกลไกการออกฤทธิ์โดย ตัวยาจะเข้าจับกับตัวรับ(Receptor)ที่มีชื่อเรียกว่า Cannabinoid receptor ซึ่งพบในสมองส่วน Medulla oblongata ที่มีศูนย์ควบคุมการคลื่นไส้-อาเจียนของร่างกาย จึงก่อให้เกิดฤทธิ์ยับยั้งและปิดกั้นการส่งสัญญาณกระตุ้นการอาเจียนให้ลดน้อยลง จนเป็นเหตุให้เกิดที่มาของสรรพคุณ 
 
 ///// นาบิโลนมีรูปแบบการจัดจำหน่ายอย่างไร? ///// 
ยานาบิโลนมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วย Nabilone ขนาด 1 มิลลิกรัม/แคปซูล 
 ///// นาบิโลนมีขนาดรับประทานอย่างไร? ///// 
ยานาบิโลนมีขนาดรับประทานสำหรับลดอาการ คลื่นไส้อาเจียน ในผู้ป่วยมะเร็งที่ ได้รับยาเคมีบำบัด เช่น 
- ผู้ใหญ่: รับประทานยาขนาด 1 หรือ 2 มิลลิกรัม วันละ 2 ครั้ง โดยทั่วไป แพทย์จะให้รับประทานยาก่อนเข้ารับยาเคมีบำบัด 1 – 3 ชั่วโมง แพทย์อาจปรับขนาดการให้ยาสูงสุดได้ถึง 6 มิลลิกรัม/วัน โดยแบ่งจ่ายให้ผู้ป่วย 3 ครั้ง/วัน ซึ่งยานี้ รับประทานก่อน พร้อม หรือหลัง อาหารก็ได้ 
- เด็ก: การใช้ยานี้ในเด็กและขนาดยาอยู่ในดุลพินิจของแพทย์เป็นกรณีๆไปโดยเฉพาะ ทางคลินิก ยังไม่มีข้อมูลด้านความปลอดภัยของยานี้ในเด็กอายุต่ำกว่า 4 ปีลงมา 
อนึ่ง: 
- การใช้ยานี้กับผู้ป่วยมะเร็งจะกระทำเป็นรอบตามระยะเวลาของ
	 การทำเคมีบำบัด  เมื่ออาการคลื่นไส้-อาเจียน ดีขึ้นแล้ว ก็สามารถหยุด
	 การใช้ยานี้ได้ 
- การปรับขนาดรับประทานจะเป็นไปตามการตอบสนองของผู้ป่วยแต่ละบุคคล  แพทย์จะเป็นผู้พิจารณาขนาดการใช้ยาได้เหมาะสมที่สุด 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยานาบิโลน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยานาบิโลนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ ที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยานาบิโลน สามารถรับประทานทันทีเมื่อนึกขึ้นได้ถ้าเวลาใกล้เคียงกับการรับประทานยาในมื้อถัดไป ห้ามเพิ่มปริมาณยาเป็น 2เท่า ให้รับประทานยาที่ขนาดปกติ 
 
 ///// นาบิโลนมีผลไม่พึงประสงค์อย่างไร? ///// 
ยานาบิโลนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบประสาท:  เช่น ง่วงนอน  วิงเวียน  เดินเซ  ขาดสมาธิ  ปวดศีรษะ  พูดจาไม่ชัด  ความรู้สึกสัมผัสเพี้ยน  ความจำแย่ลง  อาจมีอาการชัก  การรับรสชาติอาหารเปลี่ยนไป  กระสับกระส่าย  ตัวสั่น   ซึม     กดการทำงานของสมอง 
- ผลต่อสภาพจิตใจ:  เช่น เคลิบเคลิ้ม  ซึม  นอนไม่หลับ  เกิดประสาทหลอน  รู้สึกสับสน   วิตกกังวล  ฝันแปลกๆ  อารมณ์แปรปรวน   อาจมีภาวะถอนยาตามมา 
- ผลต่อระบบทางเดินอาหาร:  เช่น ปากแห้ง  คลื่นไส้  ปวดท้อง  ท้องเสีย  เป็นแผลในช่องปาก  กระเพาะอาหารอักเสบ 
- ผลต่อตา:   เช่น  ตาพร่า  ระคายเคืองในลูกตา  หนังตาบวม  รูม่านตาขยาย  ตากลัวแสง 
- ผลต่อระบบหัวใจและหลอดเลือด:  เช่น ความดันโลหิตต่ำหรือไม่ก็สูง  หัวใจเต้นเร็ว   ชีพจร/หัวใจเต้นผิดจังหวะ 
- ผลต่อระบบเลือด: เช่น เกิดภาวะโลหิตจาง 
- ผลต่อกล้ามเนื้อ: เช่น ปวดกล้ามเนื้อ  ปวดหลัง   ปวดข้อ   ปวดต้นคอ   กล้ามเนื้อกระตุก 
- ผลต่อระบบทางเดินปัสสาวะ: เช่น  ปัสสาวะขัด   ปริมาณปัสสาวะลดลง 
- ผลต่อการเผาผลาญพลังงานภายในร่างกาย: เช่น เบื่ออาหารหรือไม่ก็อยากอาหารเพิ่มขึ้น 
- ผลต่อระบบทางเดินหายใจ:  เช่น  หายใจขัด   คัดจมูก  จมูกแห้ง  คอแห้ง  จาม  มีเลือดกำเดา  ไอ  และเสียงเปลี่ยน 
- ผลต่อผิวหนัง:  เช่น  ผิวหนังเกิดผื่นแพ้แสงแดดง่าย  เกิดผื่นคัน  เหงื่อออกมาก 
 
 ///// มีข้อควรระวังการใช้นาบิโลนอย่างไร? ///// 
มีข้อควรระวังการใช้ยานาบิโลน เช่น 
- ห้ามใช้กับผู้ที่มีประวัติแพ้ยานี้ และแพ้ยาในกลุ่ม Cannabinoid 
- ห้ามปรับขนาดรับประทานยานี้โดยไม่ขอคำปรึกษาจากแพทย์  ด้วยจะทำให้เกิดอาการถอนยาได้ง่ายขึ้น 
- ระหว่างที่ใช้ยานี้ ให้ระวังการเกิดอาการ  ความดันโลหิตต่ำ  หัวใจเต้นเร็ว  ซึม  มีอาการทางจิตประสาท เช่น  ประสาทหลอน  วิตกกังวล   หากพบกรณีดังกล่าวให้รีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- หลีกเลี่ยงการขับขี่ยวดยานพาหนะหรือการทำงานกับเครื่องจักรในระหว่างที่ได้รับยาชนิดนี้ 
- หากรับประทานยานี้ แล้วอาการคลื่นไส้ อาเจียนไม่ดีขึ้น ต้องรีบพาผู้ป่วยกลับมาพบแพทย์/มาโรงพยาบาลโดยไม่ต้องรอถึงวันแพทย์นัด 
- ระวังการใช้ยานี้ใน   ผู้สูงอายุ    ผู้ป่วยเป็นโรคหัวใจ  ผู้ป่วยโรคไต  ผู้ป่วยโรคซึมเศร้า  และโรคจิตเภท  ด้วยตัวยานี้อาจทำให้อาการของโรคดังกล่าว ทวีความรุนแรงขึ้น 
- มาพบแพทย์/มาโรงพยาบาลตามแพทย์นัดหมายเพื่อการตรวจร่างกาย ตลอดจนกระทั่งแพทย์ตรวจความก้าวหน้าของการรักษาโรค 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยานาบิโลนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยา  ใช้เองเสมอ 
 
 ///// นาบิโลนมีปฏิกิริยาระหว่างยากับยาตัวอื่นอย่างไร? ///// 
ยานาบิโลนมีปฏิกิริยาระหว่างยากับยาตัวอื่น เช่น 
- ห้ามใช้ยานาบิโลนร่วมกับยา  Amphetamine, Cocaine, Sympathomimetic drug/agent  เพราะจะทำให้เกิด ความดันโลหิตสูง  หัวใจเต้นเร็ว 
- ห้ามใช้ยานาบิโลนร่วมกับยา  Atropine, Scopolamine, Antihistamine, และAnticholinergic agents  เพราะจะทำให้ง่วงนอนและมีภาวะหัวใจเต้นเร็ว 
- ห้ามใช้ยานาบิโลนร่วมกับยา Barbiturate, Benzodiazepine  ด้วยจะทำให้มีภาวะ
กดระบบประสาทส่วนกลาง/กดสมอง และเกิดอาการง่วงนอนอย่างรุนแรง 
- ห้ามใช้ยานาบิโลนร่วมกับ ยาPropoxyphene  ด้วยจะทำให้เกิดอาการวิงเวียน  
ง่วงนอน  รู้สึกสับสน และขาดสติตามมา 
 
 ///// ควรเก็บรักษานาบิโลนอย่างไร? ///// 
ควรเก็บยานาบิโลนในช่วงอุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// นาบิโลนมีชื่ออื่นอีกไหม? ผลิตจากบริษัทอะไรบ้าง? ///// 
ยานาบิโลน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.drugs.com/cesamet.html  [2018,March24] 
https://en.wikipedia.org/wiki/Nabilone [2018,March24] 
https://www.accessdata.fda.gov/drugsatfda_docs/label/2006/018677s011lbl.pdf  [2018,March24] 
http://www.cesamet.com/hcp-nausea-and-vomiting-pathways.asp  [2018,March24]
