โพรแพนธีลีน (Propantheline)
 ///// บทนำ ///// 
ยาโพรแพนธีลีน(Propantheline หรือ Propantheline bromide) เป็นยาประเภท Antimuscarinic agent (Anticholinergic agent)   ทางคลินิกนำมาใช้รักษาอาการปวดเกร็ง/ปวดบีบของ  กระเพาะอาหาร  ลำไส้เล็ก  กระเพาะปัสสาวะ   ภาวะเหงื่อออกมาก(Hyperhidrosis) ภาวะเป็นตะคริว หรือ บางครั้งก็นำมารักษาอาการโรคลำไส้แปรปรวน และอาการปัสสาวะรดที่นอนอีกด้วย  ยานี้มีรูปแบบยาแผนปัจจุบันเป็นยาชนิดรับประทาน   หลังรับประทาน ตัวยาจะถูกดูดซึมจากระบบทางเดินอาหารเข้าสู่กระแสเลือด โดยจะมีความเข้มข้นสูงสุดในกระแสเลือดภายในระยะเวลาประมาณ 1 ชั่วโมง  ซึ่งร่างกายต้องใช้เวลาประมาณ 1.6 ชั่วโมงเป็นอย่างต่ำเพื่อกำจัดตัวยาโพรแพนธีลีนออกจากกระแสเลือด โดยผ่านทิ้งไปกับปัสสาวะ 
ยาโพรแพนธีลีนเป็นยาที่ใช้ได้กับเฉพาะผู้ที่มีอายุตั้งแต่ 18 ปีขึ้นไป  การรับประทานยานี้ อยู่ในเกณฑ์ 3 – 4 ครั้ง/วัน ขึ้นกับอาการของผู้ป่วย โดยต้องรับประทานยานี้ก่อนมื้ออาหารประมาณครึ่งชั่วโมง  และการใช้ยานี้ในผู้สูงอายุ แพทย์อาจต้องลดขนาดลงครึ่งหนึ่งจากขนาดที่ใช้กับผู้ใหญ่ทั่วไป 
มีคำเตือนหรือข้อควรระวังของการใช้ยาโพรแพนธีลีน ที่ผู้บริโภคควรทราบเพื่อ ใช้เป็นแนวทางบริหารยา/ใช้ยานี้อย่างเหมาะสม เช่น 
 
- ห้ามใช้กับผู้ป่วยที่แพ้ยานี้  ผู้ป่วยโรคต้อหิน  โรคกล้ามเนื้ออ่อนแรง  โรคทางเดินอาหารอุดตัน/โรคลำไส้อุดตัน   โรคแผลที่ลำไส้ใหญ่ระดับรุนแรง 
- ระวังการใช้ยานี้กับผู้ป่วยกลุ่มโรคต่อมไทรอยด์เป็นพิษ  โรคหลอดเลือดหัวใจ   โรคหัวใจล้มเหลว   อาการหัวใจเต้นเร็วผิดจังหวะ   โรคความดันโลหิตสูง  โรคกรดไหลย้อน  รวมถึงผู้ที่มีปัญหาด้านระบบประสาท   โรคต่อมลูกหมากโต  หรืออยู่ในภาวะป่วยเป็นไข้  ท้องเสีย  และปัสสาวะขัด 
- การได้รับยาโพรแพนธีลีนเกินขนาด จะทำให้เกิดอาการกล้ามเนื้ออ่อนแรง และมี	 ความเป็นไปได้ที่จะเกิดภาวะอัมพาต  รูม่านตาขยาย  กระหายน้ำ  หน้าแดง   ตัวร้อน  ผิวแห้ง  อารมณ์แปรปรวน  ปากแห้ง  ปวดศีรษะ  คลื่นไส้ อาเจียน  จนถึงขั้นมีอาการชัก 
- ห้ามใช้ยานี้กับผู้ที่มีอายุต่ำกว่า 18 ปีลงมา 
- ยาโพรแพนธีลีนอาจเป็นเหตุให้ผู้ที่ได้รับยานี้ มีอาการวิงเวียน หรือตาพร่า  หากมี	  อาการดังกล่าวควรต้องเลี่ยงการขับขี่ยานพาหนะหรือการทำงานที่เกี่ยวข้องกับเครื่องจักร ด้วยจะเกิดอุบัติเหตุได้ง่าย 
- เพื่อหลีกเลี่ยงภาวะยาตีกัน(ปฏิกิริยาระหว่างยา) ผู้ป่วยต้องแจ้ง แพทย์ พยาบาล เภสัชกร เสมอว่า มีการใช้ยาอะไรอยู่ก่อน เช่น ยารักษาอาการหัวใจเต้นผิดจังหวะ  ยาต้านฮีสตามีน(ยาแก้แพ้/Antihistamine),  ยา Belladonna alkaloids,  Corticosteroids,  Phenothiazines,  ยากลุ่มTCA 
- พยายามรับประทานยานี้ตรงตามคำแนะนำของแพทย์ เพื่อช่วยบรรเทาอาการป่วยได้เร็วยิ่งขึ้น 
- หลีกเลี่ยง/ห้ามรับประทานยานี้พร้อมกับเครื่องดื่มที่มีแอลกอฮอล์เป็นส่วนผสม 
- เลี่ยงการอยู่ในที่อุณหภูมิสูงหรือการออกแดจัด  ด้วยการใช้ยาโพรแพนธีลีนจะ                   ทำให้เกิดภาวะลมแดดได้ง่าย 
- ดื่มน้ำในแต่ละวันให้เพียงพอ เช่น วันละ 6-8 แก้ว หรือตาม แพทย์ พยาบาล เภสัชกร แนะนำ  ซึ่งจะช่วยบำบัดอาการปากแห้งอันเกิดจากการใช้ยานี้ 
- ยานี้ก่อให้เกิดพิษต่อทารกในครรภ์ และต่อทารกได้ จึงถือเป็นข้อห้ามใช้กับสตรีตั้งครรภ์ และสตรีที่อยู่ในภาวะให้นมบุตร 
- ระหว่างการใช้ยานี้แล้วอาการไม่ดีขึ้นในระยะเวลาที่แพทย์กำหนด หรืออาการกลับเลวลง ควรต้องรีบกลับมาปรึกษาแพทย์/มาโรงพยาบาลก่อนวันนัด 
การใช้ยาโพรแพนธีลีนจะต้องเป็นไปตามคำสั่งแพทย์เท่านั้น  การปรับขนาดรับประทานยานี้ด้วยตนเองอาจจะก่อให้เกิดผลเสียตามมา เช่น  อาการโรคไม่ทุเลา หรืออาจได้รับอาการข้างเคียง(ผลข้างเคียง)จากยานี้เพิ่มมากขึ้น 
อนึ่ง หากต้องการทราบข้อมูลการใช้ยาโพรแพนธีลีนเพิ่มเติม  ผู้บริโภค/ผู้ป่วยสามารถสอบถามได้จากแพทย์ หรือจากเภสัชกรได้ทั่วไป 
 ///// โพรแพนธีลีนมีสรรพคุณ(คุณสมบัติ)อย่างไร? ///// 
ยาโพรแพนธีลีนมีสรรพคุณ/ข้อบ่งใช้ เช่น 
- บำบัดอาการปวดท้องแบบปวดเกร็งจากแผลในกระเพาะอาหาร 
- บำบัดอาการปัสสาวะรดที่นอน 
- บำบัดอาการเหงื่อออกมาก 
 
 ///// โพรแพนธีลีนมีกลไกการออกฤทธิ์อย่างไร? ///// 
ยาโพรแพนธีลีนมีกลไกการออกฤทธิ์เช่นเดียวกับยาในกลุ่ม Antimuscarinic หรือAnticholinergic agent  ที่ส่งผล ลดอาการเกร็งตัว/บีบตัวของอวัยวะในระบบทางเดินอาหาร  ระบบทางเดินปัสสาวะ  จึงทำให้เกิดฤทธิ์ของการรักษาตามสรรพคุณ 
 
 ///// โพรแพนธีลีนมีรูปแบบการจัดจำหน่ายอย่างไร? ///// 
ยาโพรแพนธีลีนมีรูปแบบการจัดจำหน่ายเป็น ยาเม็ดชนิดรับประทาน ขนาด 7.5 และ 15 มิลลิกรัม/เม็ด 
 ///// โพรแพนธีลีนมีขนาดรับประทานอย่างไร? ///// 
ยาโพรแพนธีลีนมีขนาดรับประทาน เช่น 
ก.สำหรับอาการปัสสาวะรดที่นอน และภาวะหลั่งเหงื่อมาก: 
- ผู้ใหญ่: รับประทานยาครั้งละ 15 – 30 มิลลิกรัม วันละ 2 – 3 ครั้งขึ้นกับคำสั่งแพทย์ โดยรับประทานก่อนอาหารประมาณ 30 นาที 
- เด็ก: ขนาดยาขึ้นกับอายุ และน้ำหนักตัวของเด็ก รวมถึงดุลพินิจของแพทย์ผู้รักษา เป็นกรณีๆไป 
ข.สำหรับอาการปวดท้องแบบปวดเกร็งจากโรคกระเพาะอาหาร: 
- ผู้ใหญ่: รับประทานยาครั้งละ 15 มิลลิกรัม วันละ 3 ครั้ง ก่อนอาหารประมาณ 30 นาที และรับประทานยาอีก 30 มิลลิกรัม ก่อนนอน  แพทย์อาจให้รับประทานยาได้สูงถึง 120 มิลลิกรัม/วัน ทั้งนี้ขึ้นกับดุลพินิจของแพทย์ของแพทย์ผู้รักษา 
- ผู้สูงอายุ:	รับประทานยาครั้งละ 7.5 มิลลิกรัม วันละ 3 ครั้งก่อนอาหารประมาณ 30 นาที  แพทย์อาจปรับขนาดรับประทานเพิ่มขึ้นสูงสุดไม่เกินครั้งละ 30 มิลลิกรัม วันละ 3 ครั้ง 
- เด็ก: ยังไม่มีข้อมูลทางคลินิกที่แน่ชัดในขนาดยาที่ใช้รักษาอาการนี้ การใช้ยานี้ในการรักษาอาการนี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโพรแพนธีลีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยาใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคหัวใจ โรคต่อมลูกหมากโต รวมทั้งกำลังกินยา/ใช้ยาอะไรอยู่ เพราะยาโพรแพนธีลีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร  เพราะยาหลายประเภทสามารถผ่านทางน้ำนม หรือรก และเข้าสู่ทารกจน ก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโพรแพนธีลีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มขนาดรับประทานเป็น 2เท่า 
แต่อย่างไรก็ดี เพื่อประสิทธิผลของการรักษา ควรรับประทานยาโพรแพนธีลีนตรงเวลา 
 
 ///// โพรแพนธีลีนมีผลไม่พึงประสงค์อย่างไร? ///// 
ยาโพรแพนธีลีน สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  ปากแห้ง  กระหายน้ำ  กลืนลำบาก  ท้องผูก  คลื่นไส้ อาเจียน  ลำไส้ใหญ่อักเสบ 
- ผลต่อตา:  เช่น  รูม่านตาขยาย   ตาแพ้แสง    เพิ่มแรงดันภายในตา(แรงดันในตาสูง)  เกิดต้อหิน 
- ผลต่อระบบหัวใจและหลอดเลือด:  เช่น  หัวใจเต้นช้าและตามด้วยหัวใจเต้นเร็ว หัวใจเต้นผิดจังหวะ  ชีพจรเต้นผิดปกติ  ความดันโลหิตต่ำโดยเฉพาะในผู้สูงอายุ 
- ผลต่อระบบทางเดินปัสสาวะ:  เช่น  ปัสสาวะขัด  ปัสสาวะไหลช้า 
 
 
 
 ///// มีข้อควรระวังการใช้โพรแพนธีลีนอย่างไร? ///// 
มีข้อควรระวังการใช้ยาโพรแพนธีลีน เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานยาด้วยตนเอง 
- ห้ามใช้ยานี้กับผู้ป่วยโรคต้อหิน  โรคทางเดินอาหารอุดตัน/โรคลำไส้อุดตัน  โรคทางเดินปัสสาวะอุดตัน/ปัสสาวะขัด  อาการแผลบริเวณลำไส้ใหญ่/ลำไส้ใหญ่อักเสบในระยะรุนแรง  โรคหัวใจล้มเหลวเฉียบพลัน  โรคความดันโลหิตสูง  โรคต่อมลูกหมากโต  โรคกล้ามเนื้ออ่อนแรง 
- ห้ามใช้ยานี้ในสตรีตั้งครรภ์ และสตรีที่อยู่ในภาวะให้นมบุตร 
- หลีกเลี่ยงการใช้ยานี้กับผู้ป่วยด้วย โรคต่อมไทรอยด์เป็นพิษ  โรคหัวใจ โรคหัวใจเต้นผิดจังหวะ 
- ระหว่างใช้ยานี้ ระวังการเกิดอาการเป็นลมแดด  มีไข้    จึงควรรับประทานน้ำให้เพียงพอในแต่ละวัน 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโพรแพนธีลีนด้วย) ยาแผนโบราณทุกชนิด  อาหารเสริม ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกร ประจำร้านขายยาก่อนซื้อยาใช้เองเสมอ 
 ///// โพรแพนธีลีนมีปฏิกิริยาระหว่างยากับยาตัวอื่นอย่างไร? ///// 
ยาโพรแพนธีลีนมีปฏิกิริยาระหว่างยากับยาตัวอื่น เช่น 
- การใช้โพรแพนธีลีนร่วมกับยากลุ่ม MAOIs, TCAs,  Phenothiazines,  ยาต้านฮีสตามีน(Antihistamine),  จะทำให้การออกฤทธิ์ของยาโพรแพนธีลีนมีมากยิ่งขึ้น จนอาจก่อผลข้างเคียงที่รุนแรง  กรณีมีความจำเป็นต้องใช้ยาร่วมกัน   แพทย์จะปรับขนาดการรับประทานให้เหมาะสมเป็นกรณีไป 
- การใช้ยาโพรแพนธีลีนร่วมกับยาชนิดรับประทานใดๆก็ตาม  อาจทำให้การดูดซึมของยาต่างๆเหล่านั้นลดน้อยลง  ด้วยยาโพรแพนธีลีนมีผลชะลอการบีบตัวของกระเพาะอาหาร และลำไส้ จึงควรใช้ยาโพรแพนธีลีนเฉพาะตามคำสั่งแพทย์เท่านั้น 
- การใช้ยาโพรแพนธีลีนร่วมกับยา Domperidone,  Cisapride,  และ Metoclopramide,  จะเกิดฤทธิ์ต่อต้านในด้านการบีบตัวของกระเพาะอาหารและลำไส้ หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยาโพรแพนธีลีนร่วมกับยากลุ่ม Parasympathomimetics drug ด้วยจะเกิดฤทธิ์ต่อต้านซึ่งกันและกัน 
- ห้ามรับประทานยาโพรแพนธีลีนร่วมกับเครื่องดื่มที่มีส่วนผสมของแอลกอฮอล์                  ด้วยจะก่อให้เกิดอาการง่วงนอน และวิงเวียนมากยิ่งขึ้น 
 
 
 ///// ควรเก็บรักษาโพรแพนธีลีนอย่างไร? ///// 
ควรเก็บยาโพรแพนธีลีน ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงแดด  ความร้อนและความชื้น  เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// โพรแพนธีลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาโพรแพนธีลีน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ที่จำหน่ายในต่างประเทศ เช่น Pepler, Serebanthine, Ulsedin 
 ///// บรรณานุกรม ///// 
https://en.wikipedia.org/wiki/Propantheline_bromide [2016,Nov12] 
https://www.drugs.com/cdi/propantheline.html [2016,Nov12] 
https://www.drugs.com/drug-interactions/propantheline-index.html?filter=3&amp;generic_only= [2016,Nov12] 
http://www.mims.com/malaysia/drug/info/propantheline?mtype=generic [2016,Nov12] 
http://docs.boehringer-ingelheim.com/Prescribing%20Information/PIs/Roxane/Propantheline/Propantheline%20Bromide%20Tablets.pdf [2016,Nov12]
