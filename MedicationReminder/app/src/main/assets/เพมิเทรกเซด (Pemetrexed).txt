เพมิเทรกเซด (Pemetrexed)
 ///// บทนำ ///// 
ยาเพมิเทรกเซด(Pemetrexed) เป็นยาเคมีบำบัดที่ใช้รักษามะเร็งปอดชนิดเซลล์ตัวโต (Non small cell lung cancer)และโรคเนื้องอกของเยื่อหุ้มปอด(Pleural Mesothelioma)  ยาเพมิเทรกเซดได้รับการยอมรับและขึ้นทะเบียนตั้งแต่ปี ค.ศ.2004 (พ.ศ.2547)  สามารถใช้เป็นยาเคมีบำบัดเชิงเดี่ยว หรือจะใช้ร่วมกับยาเคมีบำบัดตัวอื่น เช่นยา  Cisplatin หรือ Carboplatin เพื่อรักษาโรคมะเร็งและเนื้องอกดังกล่าว ทั้งนี้ต้องขึ้นอยู่กับดุลยพินิจของแพทย์ที่ตรวจรักษา 
ยาเพมิเทรกเซดมีรูปแบบของเภสัชภัณฑ์เป็นยาฉีดที่ต้องหยดยาเข้าหลอดเลือดดำ  ตัวยาในกระแสเลือดจะเข้ารวมตัวกับพลาสมาโปรตีนได้ประมาณ 81% และถือเป็นหนึ่งปัจจัยที่ทำให้ยานี้อยู่ในร่างกายนานประมาณ 3.5 ชั่วโมงก่อนที่จะถูกกำจัดทิ้งไปกับปัสสาวะ 
ยาเพมิเทรกเซดสามารถยับยั้งการเจริญของมะเร็งปอดชนิดเซลล์ตัวโตและเนื้องอกเยื่อหุ้มปอดโดยมีกลไกการออกฤทธิ์ยับยั้งการทำงานของเอนไซม์ 3 ตัวในเซลล์มะเร็ง คือ  Thymidylate synthase , Dihydrofolate reductase, และ Glycinamide ribonucleotide formyltransferase  ส่งผลให้ชะลอการสังเคราะห์สาร Purine และ Pyrimidine ซึ่งเป็นสาร ประกอบสำคัญที่เซลล์มะเร็งใช้ในการเจริญเติบโต 
โดยทั่วไป การใช้ยาเพมิเทรกเซดกับผู้ป่วย จะให้เป็นรอบของการรักษา เช่น  การให้ยาเพมิเทรกเซด 1 ครั้งในทุกๆ 21 วัน  สำหรับขนาดการใช้ยานี้ แพทย์ผู้รักษาจะเป็นผู้คำนวณโดยนำพื้นที่ผิวเป็นตารางเมตรของร่างกายผู้ป่วยมาเป็นปัจจัยสำคัญ  สำหรับข้อห้ามใช้ยานี้ขึ้นอยู่กับตัวผู้ป่วยว่ามีประวัติแพ้ยา หรือแพ้ส่วนประกอบในสูตรตำรับของยาเพมิเทรกเซดหรือไม่ 
ทางคลินิก มีคำเตือนและข้อควรระวังอยู่หลายข้อที่เกี่ยวกับการใช้ยาเพมิเทรกเซด 
ซึ่งผู้ป่วยควรทำความเข้าใจเพื่อใช้เป็นแนวทางในการปฏิบัติตัวระหว่างการรักษาดังนี้ เช่น 
 
- ยาเพมิเทรกเซดเป็นยาที่กดการเจริญเติบโตของเซลล์มะเร็ง แต่ก็มีฤทธิ์กดการ เจริญเติบโตของเซลล์ปกติในร่างกายด้วย รวมถึงการกดไขกระดูก ทำให้ร่างกายมีภาวะโลหิตจาง  ในทางปฏิบัติ แพทย์จะให้ยาประเภทกรดโฟลิก(Folic acid) มารับประทานก่อนการบำบัดด้วยยาเพมิเทรกเซดล่วงหน้าประมาณ 7 วัน เพื่อป้องกันและบรรเทาอาการโลหิตจาง รวมถึงสั่งฉีดวิตามินบี 12 เพื่อบำรุงร่างกายของผู้ป่วย 
- ยานี้จะถูกกำจัดออกจากร่างกายโดยผ่านไต  กรณีที่ผู้ป่วยมีการทำงานของไตผิดปกติโดยวัดจากค่าคลีเอตินินเคลียแรนซ์ (Creatinine clearance) หากน้อย	  กว่า 45 มิลลิลิตร/นาที จัดเป็นกลุ่มเสี่ยงและห้ามการใช้ยาเพมิเทรกเซดกับผู้ป่วย	  กลุ่มนี้ 
- การใช้ยาระงับอาการปวดกลุ่ม NSAIDs อย่างเช่นยา Ibuprofen ในผู้ป่วยมะเร็งที่ได้รับยาเพมิเทรกเซดจะต้องระมัดระวังเป็นพิเศษ  ด้วยยาทั้ง 2 กลุ่มมีการกำจัดออก              จากร่างกายโดยไต  ยากลุ่มNSAIDs จึงส่งผลให้ผู้ป่วยได้รับอาการข้างเคียง(ผลข้างเคียง) จากยาเพมิเทรกเซดได้มากยิ่งขึ้น 
- ขณะที่ได้รับยานี้ ผู้ป่วยต้องเข้ารับการตรวจผลเลือดต่างๆ เช่น CBC เพื่อประเมินร่างกายของตนเองว่าเหมาะสมที่จะได้รับยานี้ในรอบการใช้ยาต่อไปหรือไม่โดยเป็นไปตามเงื่อนไขดังต่อไปนี้ เช่น  มีจำนวนเม็ดเลือดขาวชนิดนิวโทรฟิล(Neutrophil) ไม่ต่ำกว่า 1,500 เซลล์/ลูกบาศก์มิลลิเมตร  มีจำนวนเกล็ดเลือดไม่ต่ำกว่า 100,000 เซลล์/ลูกบาศก์มิลลิเมตร  มีการทำงานของไตวัดจากค่าคลีเอตินินเคลียแรนซ์ไม่ต่ำกว่า 45 มิลลิลิตร/นาที เป็นต้น  หากผลการตรวจเลือดดังกล่าว ไม่เข้าข่ายตามข้อกำหนดข้างต้น แพทย์จะเลื่อนการนัดการให้ยาเพมิเทรกเซดในรอบถัดไป	จนกว่าผลเลือดต่างๆจะอยู่ในเกณฑ์ที่สามารถให้ยานี้ได้ 
- ห้ามใช้ยานี้กับสตรีมีครรภ์/ตั้งครรภ์ ด้วยตัวยาเพมิเทรกเซดเป็นอันตรายต่อทารกในครรภ โดยก่อให้เกิดการวิกลรูป(พิการ)ของทารก  สตรีที่อยู่ในระหว่างการใช้ยาเคมีบำบัดทุกชนิดรวมถึงยาเพมิเทรกเซด ควรต้องป้องกันการตั้งครรภ์โดยใช้วิธีคุมกำเนิดร่วมด้วย เช่น  การใช้ถุงยางอนามัยชาย 
- ยาเพมิเทรกเซดสามารถก่อให้เกิดอาการข้างเคียงต่อระบบการทำงานของอวัยวะต่างๆในร่างกายได้หลายระบบ เช่น ระบบการสร้างเม็ดเลือดของไขกระดูก   การทำงานของไต   การทำงานของระบบทางเดินอาหาร   ระบบประสาท   ผลต่อผิวหนัง  ระบบหายใจ   ระบบการเผาผลาญพลังงานของร่างกาย  ตลอดจนถึงสภาพทางจิตใจของผู้ป่วยและมีการแสดงออกของอาการข้างเคียงในแต่ละระบบแตกต่างกันออกไป  บางกรณีอาจต้องใช้ยาอื่นๆเพื่อบำบัดผลข้างเคียงที่เกิดขึ้น เช่น  การใช้ยาวิตามินต่างๆเพื่อช่วยสร้างเม็ดเลือด  รวมถึงการปฏิบัติตัวตามคำแนะนำของ แพทย์ พยาบาล เภสัชกร ก็สามารถบรรเทาอาการข้างเคียงต่างๆได้อย่างเหมาะสม 
- ยาเพมิเทรกเซดสามารถเกิดปฏิกิริยาระหว่างยากับยาอื่นได้เช่นเดียวกัน  ระหว่างการใช้ยานี้ จึงห้ามมิให้ผู้ป่วยซื้อหายาอื่นใดมารับประทานเองโดยมิได้ขอคำแนะนำจากแพทย์  	  ทั้งนี้เพื่อเป็นการป้องกันภาวะยาตีกัน(ปฏิกิริยาระหว่างยา) ที่จะส่งผลกระทบ/ผลข้างเคียงรุนแรงต่อผู้ป่วยได้โดยตรง 
- ยาเพมิเทรกเซดถูกออกแบบมาใช้กับผู้ใหญ่เท่านั้น  ยังไม่มีข้อมูลทางคลินิก	       มายืนยันความปลอดภัยการใช้ยานี้กับผู้ป่วยเด็ก จึงถือเป็นข้อห้ามใช้ยานี้กับผู้ป่วย	  เด็กหรืออาจต้องเป็นไปตามดุลยพินิจของแพทย์ผู้รักษาโดยพิจารณาเป็นกรณีไป 
- สำหรับการใช้ยานี้กับผู้สูงอายุซึ่งจัดเป็นกลุ่มผู้ป่วยที่เกิดอาการข้างเคียงได้ง่ายกว่ากลุ่มอายุอื่น  แพทย์เท่านั้นที่สามารถพิจารณาการใช้ยานี้กับผู้สูงอายุได้อย่างเหมาะสมที่สุด 
- ไม่มีข้อจำกัดการใช้ยานี้ระหว่างผู้ป่วยบุรุษและสตรี  การใช้ยานี้ในผู้ป่วยทั้ง 2เพศ ใช้หลักการบริหารยานี้/ใช้ยานี้เช่นเดียวกัน 
กระทรวงสาธารณสุขไทย ได้ระบุให้ยาเพมิเทรกเซดที่มีวางจำหน่ายภายใน ประเทศไทย เป็นยาควบคุมพิเศษ โดยมีการใช้ในสถานพยาบาลหรือในศูนย์บำบัดโรคมะเร็งเท่านั้น  และไม่พบเห็นการจำหน่ายยานี้ตามร้านขายยาทั่วไป 
อนึ่ง มีรายละเอียดของยาเพมิเทรกเซดอีกหลายประการ ที่ไม่สามารถนำมาเขียนลงในบทความนี้ได้หมด  หากผู้บริโภค/ผู้ป่วยมีข้อสงสัยเพิ่มเติมเกี่ยวกับยานี้ สามารถสอบถามข้อมูลได้จากแพทย์ผู้รักษา หรือจากเภสัชกรที่ประจำในสถานพยาบาลที่เข้ารับการรักษาได้ตลอดเวลา 
 
 ///// เพมิเทรกเซดมีสรรพคุณ(คุณสมบัติ)อย่างไร? ///// 
ยาเพมิเทรกเซดมีสรรพคุณ/ข้อบ่งใช้ เช่น เพื่อบรรเทารักษาอาการของ 
- มะเร็งปอดชนิดเซลล์ตัวโต (Non small cell lung cancer) 
- เนื้องอกของเยื่อหุ้มปอด (Pleural Mesothelioma) 
โดยตัวยานี้จะออกฤทธ์ชะลอการเจริญเติบโตของเซลล์มะเร็งและเนื้องอกดังกล่าว 
 
 ///// เพมิเทรกเซดมีกลไกการออกฤทธิ์อย่างไร? ///// 
ยาเพมิเทรกเซดมีกลไกการออกฤทธิ์โดย ตัวยาจะออกฤทธิ์ต่อต้านการสังเคราะห์สาร  Purine และ Pyrimidine  ซึ่งเป็นปัจจัยสำคัญที่เซลล์มะเร็งใช้ในการเจริญเติบโต โดยยาจะยับยั้งการทำงานของเอนไซม์ 3 ตัวในเซลล์มะเร็ง คือ  Thymidylate synthase , Dihydrofolate reductase, และ Glycinamide ribonucleotide formyltransferase,   ด้วยกลไกนี้เอง ทำให้เซลล์มะเร็งและเซลล์เนื้องอกหยุด                   การเจริญเติบโต และก่อให้เกิดฤทธิ์การรักษาได้ตามสรรพคุณ 
 
 ///// เพมิเทรกเซดมีรูปแบบการจัดจำหน่ายอย่างไร? ///// 
ยาเพมิเทรกเซดมีรูปแบบการจัดจำหน่าย เป็น 
- ยาฉีดชนิดผง ที่มีส่วนประกอบของยา Pemetrexed ขนาด 100 และ 500 มิลลิกรัม/ขวด 
 
 ///// เพมิเทรกเซดมีขนาดการบริหารยาอย่างไร? ///// 
ยาเพมิเทรกเซดมีขนาดการบริหารยา/ใช้ยา เช่น 
ก.	บำบัดมะเร็งปอดชนิดเซลล์ตัวโตและเนื้องอกของเยื่อหุ้มปอดโดยใช้ร่วมกับยาเคมีบำบัด Cisplatin: 
- ผู้ใหญ่: หยดยาเพมิเทรกเซดที่เตรียมเป็นสารละลายเข้าหลอดเลือดดำในขนาด 500 มิลลิกรัม/พื้นที่ผิวของร่างกาย 1 ตารางเมตร โดยใช้เวลาในการหยดยาเข้าหลอด เลือดดำในระยะเวลานานมากกว่า 10 นาที ขึ้นไป  รอเวลาประมาณ 30 นาที เพื่อให้ยาเพมิเทรกเซดกระจายทั่วร่างกายและเข้าถึงปอด จากนั้นให้ยา Cisplatin ขนาด 75 มิลลิกรัม/พื้นที่ผิวของร่างกาย 1 ตารางเมตร โดยใช้เวลาของการให้ยานานมากกว่า 2 ชั่วโมงขึ้นไป การใช้ยาทั้ง 2 ตัวนี้กับผู้ป่วย 1 ครั้ง/รอบ ให้เว้นระยะเวลารออีก 21 วัน จึงสามารถใช้ยานี้ ได้อีก 1 ครั้ง และจำนวนรอบของการฉีดยาให้เป็นไปตามที่แพทย์นัดหมาย 
ข.	บำบัดมะเร็งปอดชนิดเซลล์ตัวโตโดยใช้ในลักษณะยาเดี่ยว: 
- ผู้ใหญ่: หยดยาเพมิเทรกเซดที่เตรียมเป็นสารละลายเข้าหลอดเลือดดำในขนาด 500 มิลลิกรัม/พื้นที่ผิวของร่างกาย 1 ตารางเมตร โดยใช้เวลาให้ยานานมากกว่า 10 นาที ขึ้นไป  การใช้ยานี้กับผู้ป่วย 1 ครั้ง ให้เว้นช่วงรอ 21 วัน เพื่อมารับยาครั้งถัดไป 
อนึ่ง: 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
- ยาเพมิเทรกเซดเป็นเภสัชภัณฑ์ยาฉีดที่มีลักษณะเป็นผง บุคลากรทางการแพทย์จะเตรียมยาให้เป็นสารละลายก่อนนำมาใช้  โดยเจือจางด้วยน้ำยา 0.9% Sodium chloride ประมาณ 20 มิลลิลิตร ต่อยาเพมิเทรกเซดขนาด 500 มิลลิกรัม 
- เพื่อประสิทธิผลของการรักษา ผู้ป่วยควรมารับการฉีดยานี้ตามที่แพทย์นัดทุกครั้ง 
- ก่อนการใช้ยาเพมิเทรกเซด 1 อาทิตย์ แพทย์จะให้ยาวิตามินเพื่อบำรุงเลือด 	  เช่น Folic acid ขนาด 400-1000 ไมโครกรัม/วัน สำหรับป้องกันภาวะโลหิตจาง และภาวะเม็ดเลือดขาวนิวโทรฟิลลดต่ำลง  นอกจากนี้แพทย์จะให้  Vitamin B12                     ฉีดเข้ากล้าม/กล้ามเนื้อให้ผู้ป่วย  อาจจะฉีดก่อนรับยาเพมิเทรกเซดในสัปดาห์เดียวกันและฉีดให้อีกทุกๆ 3 รอบของการรับยา 
- เพื่อป้องกันการเกิดอาการผื่นคันทางผิวหนัง แพทย์อาจจะสั่งจ่ายยา 		 Dexamethasone ขนาด 4 มิลลิกรัม แบบรับประทาน วันละ 2 ครั้ง เช้า-เย็น ให้กับผู้ป่วย 
- ผู้ป่วยต้องมารับ การตรวจเลือดต่างๆ เช่น CBC   ตรวจเลือดดูการทำงานของไตเพื่อดูความเหมาะสมในการรับยาครั้งถัดไปตามแพทย์นัดทุกครั้ง 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่ง	เท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเพมิเทรกเซด  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต   มีภูมิต้านทาน (ภูมิคุ้มกัน หรือภูมิคุ้มกันต้านทานโรค)ของร่างกายต่ำ รวมทั้งกำลังกินยา/ใช้ยาอะไรอยู่เพราะยาเพมิเทรกเซดอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
การรับการบำบัดรักษาด้วยยาเคมีบำบัดทุกชนิดรวมยาเพมิเทรกเซด ต้องอาศัยความต่อเนื่อง ประกอบกับสภาพร่างกายผู้ป่วยต้องพร้อมต่อการให้ยา  กรณีที่ผู้ป่วยไม่ได้มารับการฉีดยาตามที่แพทย์นัดหมาย  ให้รีบแจ้งและทำการนัดหมายครั้งใหม่กับแพทย์/พยาบาลที่เกี่ยวข้องโดยเร็ว 
 
 ///// เพมิเทรกเซดมีผลไม่พึงประสงค์อย่างไร? ///// 
ยาเพมิเทรกเซดสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:   เช่น  เกิดภาวะ Neutropenia(เม็ดเลือดขาวชนิด Neutrophil ต่ำ) , Granulocytopenia (เม็ดเลือดขาวชนิด Granulocyte ต่ำ) , Leukopenia (เม็ดเลือดขาวทุกชนิดต่ำ),   Hemoglobinemia (มีสารฮีโมโกลบินในพลาสมา)  ,Thrombocytopenia(เกล็ดเลือดต่ำ),  มีภาวะโลหิตจางด้วยเม็ดเลือดแดงแตก 
- ผลต่อระบบทางเดินอาหาร:  เช่น   คลื่นไส้ อาเจียน  กระเพาะอาหารอักเสบ  คออักเสบ  ท้องเสียหรือไม่ก็ท้องผูก   อาหารไม่ย่อย  แสบร้อนกลางอก  ลำไส้ใหญ่อักเสบ  มีเลือดออกในทางเดินอาหาร เช่นในลำไส้เล็ก 
- ผลต่อระบบประสาท:  เช่น เส้นประสาทอักเสบ    การรับรสชาติอาหารผิดปกติ   มีไข้ 
- ผลต่อระบบหัวใจและหลอดเลือด:  เช่น  หัวใจล้มเหลว  เกิดภาวะกล้ามเนื้อหัวใจขาดเลือด  เลือดไปเลี้ยงปลายมือ-เท้าไม่เพียงพอ  หัวใจเต้นผิดจังหวะ  หัวใจเต้นเร็ว 
- ผลต่อตับ:  เช่น เอนไซม์การทำงานของตับในเลือดสูงขึ้น  ตับอักเสบ 
- ผลต่อไต:  เช่น   ค่าครีเอตินิน(Creatinine)ในเลือดเพิ่มขึ้น  เกิดภาวะไตวาย 
- ผลต่อผิวหนัง:  เช่น   เกิดผื่นคัน   ผมร่วง   ลมพิษ   Stevens-Johnson syndrome 
- ผลต่อระบบเผาผลาญพลังงานของร่างกาย: เช่น  ร่างกายอยู่ในภาวะขาดน้ำ 
- ผลต่อตา:  เช่น   เยื่อตาอักเสบ 
- ผลต่อสภาพจิตใจ:   เช่น   ซึม 
- ผลต่อระบบทางเดินหายใจ:  เช่น   ปอดอักเสบ 
- ผลต่อระบบภูมิคุ้มกันของร่างกาย:  เช่น  ติดเชื้อในกระแสเลือด(ภาวะพิษเหตุติดเชื้อ) 
 
 ///// มีข้อควรระวังการใช้เพมิเทรกเซดอย่างไร? ///// 
มีข้อควรระวังการใช้ยาเพมิเทรกเซด เช่น 
- ห้ามใช้กับผู้ที่แพ้ยานี้ หรือแพ้ส่วนประกอบในสูตรตำรับ 
- ห้ามใช้กับผู้ที่มีค่า Creatinine clearance น้อยกว่า 45 มิลลิลิตร/นาที 
- ห้ามใช้ยานี้กับผู้ที่มีเม็ดเลือดขาวชนิดนิวโทรฟิลต่ำกว่า 1,500 เซลล์/ลูกบาศก์มิลลิเมตร  หรือมีจำนวนเกล็ดเลือด ต่ำกว่า 100,000 เซลล์/ลูกบาศก์มิลลิเมตร 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง จากแพทย์ 
- ห้ามใช้ร่วมกับวัคซีนชนิดต่างๆ ด้วยอาจทำให้ผู้ป่วยมีการติดเชื้อจากวัคซีนเหล่านั้น 
- ห้ามใช้ยาที่มีสภาพเปลี่ยนไปจากเดิม เช่น ยาตกตะกอนไม่ละลาย หรือสียาเปลี่ยนไป 
- ห้ามผู้ป่วยใช้ยาเพมิเทรกเซดร่วมกับยาอื่นๆโดยไม่มีคำสั่งจากแพทย์ 
- ระวังการใช้ยาเพมิเทรกเซดร่วมกับยาที่ถูกขับทิ้งโดยไต เช่นกลุ่มยาNSAIDs
	ด้วยจะส่งผลกระทบต่อการทำหน้าที่ของไตจนอาจทำให้เกิดไตวาย 
- มาโรงพยาบาลตามแพทย์นัด เพื่อรับการตรวจร่างกายจากแพทย์ เพื่อดูความก้าวหน้าของการรักษา    รวมถึงการตรวจความสมบูรณ์ของระบบเลือด  การทำงานของไต ว่าเหมาะสมต่อการฉีดยานี้ในครั้งต่อไปหรือไม่ 
- ปฏิบัติตัวตามคำแนะนำของ แพทย์ พยาบาล เภสัชกร อย่างเคร่งครัด เช่น การพักผ่อน  การรับประทานอาหาร รวมถึงการใช้ยาบำรุงเลือดตามที่แพทย์แนะนำ
	และมารับยากรดโฟลิก หรือการฉีดวิตามิน บี12 ตามที่แพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเพมิเทรกเซดด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง  ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// เพมิเทรกเซดมีปฏิกิริยาระหว่างยากับยาตัวอื่นอย่างไร? ///// 
ยาเพมิเทรกเซดมีปฏิกิริยาระหว่างยากับยาตัวอื่น เช่น 
- ระหว่างที่ได้รับยาเพมิเทรกเซด  ห้ามผู้ป่วยฉีดวัคซีนชนิดต่างๆ เช่น  วัคซีนหัด  วัคซีนหัดเยอรมัน  วัคซีนบีซีจี  วัคซีนงูสวัด  วัคซีนฝีดาษ   ด้วยจะเกิดความเสี่ยงของการติดเชื้อจากตัววัคซีนเอง รวมถึงการกระตุ้นภูมิคุ้มกันของร่างกายจากวัคซีนมีโอกาสล้มเหลวสูง 
- ห้ามใช้ยาเพมิเทรกเซดร่วมกับยาบำบัดโรคข้อรูมาตอยด์  อย่างเช่นยา  Golimumab,  Infliximab  ด้วยจะก่อให้เกิดภาวะติดเชื้อต่อร่างกายได้ง่ายมากยิ่งขึ้น 
- หลีกเลี่ยงการใช้ยาเพมิเทรกเซดร่วมกับยากลุ่ม NSAIDs อย่างเช่นยา  Ibuprofen,  Ketoprofen,  ด้วยยาNSAID ส่งผลต่อการทำงานของไตในการกำจัดยาเพมิเทรกเซดออกจากร่างกายได้น้อยลง  ผลที่ตามมา จะทำให้ผู้ป่วยได้รับอาการข้างเคียงของยาเพมิเทรกเซดมากขึ้น เช่น  เกิดไข้  ปวดตามร่างกาย  มีอาการคล้ายเป็นไข้หวัดใหญ่  ปากเป็นแผล เป็นต้น และอาจเกิดไตวายได้ 
- ห้ามใช้ยาเพมิเทรกเซดร่วมกับยา Lithium  ด้วยจะทำให้ระดับยาเพมิเทรกเซด        ในเลือดเพิ่มขึ้นจนส่งผลให้ผู้ป่วยมีอาการ  โลหิตจาง  เลือดออกง่าย  เกิดการติดเชื้อหรือเส้นประสาทถูกทำลายตามมา 
 ///// ควรเก็บรักษาเพมิเทรกเซดอย่างไร? ///// 
ควรเก็บยาเพมิเทรกเซดภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เพมิเทรกเซดมีชื่ออื่นอีกไหม? ผลิตจากบริษัทอะไรบ้าง? ///// 
ยาเพมิเทรกเซดที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่งยาชื่อการค้าของยานี้ในต่างประเทศ เช่น Pexate, Giopem 
 ///// บรรณานุกรม ///// 
http://www.accessdata.fda.gov/drugsatfda_docs/label/2008/021462s015lbl.pdf[2017,April1] 
https://www.drugs.com/drug-interactions/pemetrexed-index.html?filter=3&amp;generic_only=#I[2017,April1] 
http://www.mims.com/thailand/drug/info/emetex/?type=brief[2017,April1] 
http://www.mims.com/thailand/drug/info/pemetrexed/?type=brief&amp;mtype=generic[2017,April1] 
https://en.wikipedia.org/wiki/Pemetrexed#Mechanism_of_action[2017,April1] 
https://www.drugs.com/drug-interactions/pemetrexed-index.html?filter=3&amp;generic_only=[2017,April1]
