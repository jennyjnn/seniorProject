แอนตาโซลีน (Antazoline)
 ///// บทนำ ///// 
ยาแอนตาโซลีน (Antazoline หรือ Antazoline HCl/hydrochloride หรือ Antazoline phosphate) เป็นยาต้านฮีสตามีน (Antihistamine) รุ่นที่ 1 ซึ่งมีฤทธิ์ในลักษณะแอนตี้โคลิเนอจิก (Anticholinergic) ร่วมด้วย ทางคลินิกนำมาใช้รักษาอาการแพ้ของอวัยวะตา ยาแอนตาโซลีนมีกล ไกการออกฤทธิ์โดยยาจะเข้ารวมตัวกับตัวรับ (Receptor) ในร่างกายที่มีชื่อเรียกว่า เฮช1 รีเซพเตอร์ (H1 receptor, Histamine 1 receptor) ซึ่งตัวรับนี้มีอยู่ตามอวัยวะที่ตัวยานี้แทรกซึมเข้าไปถึงส่งผลให้อวัยวะต่างๆเหล่านั้นไม่ตอบสนองต่อสารฮีสตามีน (Histamine) ที่คอยกระตุ้นให้เกิดอาการแพ้ 
รูปแบบยาแผนปัจจุบันของยาแอนตาโซลีนที่พบเห็นในประเทศไทยจะเป็นยาหยอดตาเสียส่วนมาก และมักจะเป็นสูตรตำรับที่มียาอื่นผสมร่วมอย่างเช่น Tetrahydrozoline และ Naphazoline เป็นต้น 
มีข้อห้ามบางประการที่ผู้บริโภคควรทราบก่อนการใช้ยาแอนตาโซลีนที่สำคัญๆดังนี้เช่น 
- ห้ามใช้กับสตรีตั้งครรภ์รวมถึงสตรีที่อยู่ในภาวะให้นมบุตรโดยไม่ได้ปรึกษาแพทย์ 
- ยานี้ไม่เหมาะกับเด็กที่อายุต่ำกว่า 6 ปีลงมา 
- การใช้ยานี้กับผู้ที่มีโรคประจำตัวบางอย่างจะต้องเพิ่มความระมัดระวังเป็นอย่างมากเช่น โรคหัวใจเต้นผิดจังหวะ โรคความดันโลหิตสูง โรคต่อมไทรอยด์เป็นพิษ เนื้องอกของต่อมหมวกไต (เช่น Pheochromocytoma) ผู้ป่วยที่มีภาวะปัสสาวะขัด ผู้ที่มีาการตาแห้ง และผู้ป่วยโรคต่อมลูกหมากโต ด้วยตัวยานี้จะส่งเสริมให้อาการของโรคเหล่านั้นรุนแรงขึ้น 
ยาแอนตาโซลีนยังอาจก่อให้เกิดอาการข้างเคียง (ผลข้างเคียง) ต่างๆที่อาจพบได้บ่อยเช่น ระคายเคืองในตา มีอาการง่วงนอน วิงเวียน ปวดศีรษะ 
การเรียนรู้การใช้ยานี้อย่างถูกต้องตรงกับข้อบ่งใช้ถือเป็นปัจจัยที่ผู้บริโภคควรให้ความสำคัญ และไม่ควรละเลย ไม่ว่ายาแอนตาโซลีนจะอยู่ในรูปแบบผลิตภัณฑ์ใดๆก็ตาม ผู้บริโภคควรจะต้องทำความเข้าใจจดจำขนาดและวิธีการใช้ยานี้อย่างถูกต้อง โดยสามารถรับคำแนะนำได้จากแพทย์ผู้รักษาหรือสอบถามข้อมูลการใช้ยานี้เพิ่มเติมจากเภสัชกรได้โดยทั่วไป 
 ///// แอนตาโซลีนมีสรรพคุณ (คุณสมบัติ) อย่างไร? ///// 
ยาแอนตาโซลีนมีสรรพคุณ/ข้อบ่งใช้เพื่อบำบัดอาการแพ้ของอวัยวะตาเช่น ตาแดงจากเยื่อตาอักเสบจากภูมิแพ้ ในรูปแบบยาหยอดตา 
 ///// แอนตาโซลีนมีกลไกการออกฤทธิ์อย่างไร? ///// 
ยาแอนตาโซลีนมีคุณสมบัติ/กลไกการออกฤทธิ์เป็นทั้งสารแอนตี้ฮีสตามีน (Antihistamine) และแอนตี้โคลิเนอจิก (Anticholinergic) โดยตัวยาจะทำหน้าที่แข่งขันและยับยั้งการแสดงฤทธิ์ของสารฮีสตามีน (Histamine) ส่งผลระงับอาการแพ้ และเป็นที่มาของสรรพคุณ 
 ///// แอนตาโซลีนมีรูปแบบการจัดจำหน่ายอย่างไร? ///// 
ยาแอนตาโซลีนมีรูปแบบการจัดจำหน่ายเป็นยาหยอดตาที่ประกอบด้วยยาอื่นเช่น 
- Antazoline HCl 0.05% + Tetrahydrozoline HCl 0.04% 
- Naphazoline HCl 0.05% + Antazoline phosphate 0.5% 
- Antazoline 0.5% + Xylometazoline HCl 0.05% 
 ///// แอนตาโซลีนมีขนาดการบริหารยาอย่างไร? ///// 
ยาแอนตาโซลีนมีขนาดการบริหารยา/ใช้ยาเช่น 
- ผู้ใหญ่: หยอดยาเข้าตาข้างที่มีอาการแพ้ 1 - 2 หยดวันละ 2 - 3 ครั้ง ระยะเวลาการใช้ยาขึ้นกับคำแนะนำของแพทย์ผู้รักษา 
- เด็ก: การใช้ยานี้กับเด็กต้องเป็นไปตามคำสั่งแพทย์ผู้รักษาเท่านั้น 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแอนตาโซลีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาแอนตาโซลีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมหยอดยาควรทำอย่างไร? ///// 
หากลืมหยอดยาแอนตาโซลีนสามารถหยอดยาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มขนาดการใช้ยาเป็น 2 เท่า 
อย่างไรก็ตามเพื่อประสิทธิผลของการรักษาควรหยอดยาแอนตาโซลีนตรงเวลา 
 ///// แอนตาโซลีนมีผลไม่พึงประสงค์อย่างไร? ///// 
ยาแอนตาโซลีนอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น แสบคันและระคายเคืองเล็กน้อยในตาข้างที่หยอดยา ความดันของลูกตาอาจเพิ่มขึ้นหรือลดก็ได้ มีอาการตาพร่า รูม่านตาขยาย 
 ///// มีข้อควรระวังการใช้แอนตาโซลีนอย่างไร? ///// 
มีข้อควรระวังการใช้ยาแอนตาโซลีนเช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยที่เป็นโรคต้อหินด้วยจะทำให้อาการต้อหินรุนแรงมากขึ้น 
- ห้ามใช้ยากับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามนำมารับประทานหรือใช้เป็นยาหยอดหู 
- ระวังการใช้ยานี้กับผู้ป่วยที่มีการทำงานของหัวใจและหลอดเลือดผิดปกติ ผู้ป่วยโรคความดันโลหิตสูง ผู้ป่วยโรคเบาหวาน โรคต่อมไทรอยด์เป็นพิษ ผู้ที่มีการติดเชื้อในตา ผู้ที่มีบาดแผลที่ตา 
- ห้ามใส่คอนแทคเลนส์ขณะหยอดยาที่ตา 
- ขณะหยอดตาหากมีอาการปวดตามาก ระคายเคืองรุนแรง ให้หยุดการใช้ยาทันทีแล้วรีบมาพบแพทย์/มาโรงพยาบาลทันที/ฉุกเฉิน 
- หลังการใช้ยานี้ตามระยะเวลาที่เหมาะสม (เช่น ประมาณ 3 - 4 วัน) แล้วอาการไม่ดีขึ้นหรืออาการเลวลง ควรต้องรีบกลับมาปรึกษาแพทย์/มาโรงพยาบาลโดยไม่ต้องรอถึงวันนัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแอนตาโซลีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แอนตาโซลีนมีปฏิกิริยาระหว่างยากับยาตัวอื่นอย่างไร? ///// 
ยาแอนตาโซลีนมีปฏิกิริยาระหว่างยากับยาตัวอื่นเช่น การใช้ยาหยอดตาที่มีส่วนประกอบของ ยาแอนตาโซลีนร่วมกับยา Maprotiline (ยารักษาโรคซึมเศร้า) อาจก่อให้เกิดภาวะความดันโลหิตสูงตามมา หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาแอนตาโซลีนอย่างไร? ///// 
ควรเก็บยาแอนตาโซลีนในช่วงอุณหภูมิ 20 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// แอนตาโซลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาแอนตาโซลีนที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
 ///// บรรณานุกรม ///// 
https://en.wikipedia.org/wiki/Antazoline  [2016,June11] 
http://www.mims.com/thailand/drug/info/antazoline?mtype=generic   [2016,June11] 
https://clicks.co.za/health/medicines/article-view/antazoline  [2016,June11] 
http://www.mims.com/thailand/drug/info/naphazoline%20%2b%20antazoline/?type=brief&amp;mtype=generic  [2016,June11] 
http://www.mims.com/thailand/drug/info/antazallerge/?type=brief  [2016,June11]
