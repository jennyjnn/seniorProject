แวปแทน (Vaptans)
 ///// บทนำ ///// 
ยาแวปแทน (Vaptans) เป็นกลุ่มยาที่สามารถออกฤทธิ์แข่งขันกับฮอร์โมนวาโซเพรสซิน (Vasopressin receptor antagonist)ซึ่งเป็นฮอร์โมนหลั่งจากต่อมใต้สมอง  ตัวยาส่วนมากในกลุ่มแวปแทนได้ถูกนำมารักษาภาวะโซเดียมในเลือดต่ำ(Hyponatremia)  การออกฤทธิ์ของยาแวปแทนจะเกิดขึ้นที่ตัวรับ(Receptor) 3 ชนิด คือ Arginine vasopressin receptor1A (V1A), Arginine vasopressin receptor1B (V1B), และ Arginine vasopressin receptor2 (V2)  ตัวรับทั้ง 3 ชนิดดังกล่าวจะคอยทำหน้าที่ที่แตกต่างกันออกไป โดยตัวรับชนิด V1A และ V2 จะประสานงานกันในกระบวนการควบคุมความดันโลหิตและการทำงานของไตใน ที่เกี่ยวข้องถึงปริมาณโซเดียมในเลือดด้วย  ขณะที่ตัวรับV1A และ V1B จะทำงานร่วมกันในสมองโดยเฉพาะอย่างยิ่งการทำงานของตัวรับ V1A จะแสดงอิทธิพลต่อพฤติกรรมทางสังคมของมนุษย์ 
ยาในกลุ่มแวปแทนแต่ละตัวมีความสามารถเข้าจับกับตัวรับ V1A, V1B และ V2 ได้แตกต่างกัน ซึ่งนักวิทยาศาสตร์ได้นำยาแวปแทนมาทดสอบการรักษาโรคตั้งแต่ปี ค.ศ.2009 (พ.ศ.2552) จนกระทั่งปัจจุบัน ทำให้มีการสังเคราะห์ยาในกลุ่มนี้และรอการนำมาใช้อยู่หลายรายการ 
 
 ///// ประโยชน์ของยาแวปแทนมีอะไรบ้าง? ///// 
ประโยชน์ของยาแวปแทนเพื่อ  ใช้รักษาอาการผู้ป่วยที่มีระดับโซเดียมในเลือดต่ำและมีปริมาณน้ำหรือของเหลวในร่างกายมากกว่าปกติ (Hypervolemic hyponatremia) ยาแวปแทนที่มีข้อบ่งใช้ดังกล่าว เช่น ยาConivaptan , Tolvaptan,  และ Mozavaptan 
สำหรับการใช้ยาแวปแทนเพื่อรักษาอาการหัวใจวาย หรือหัวใจล้มเหลว(Heart failure)  โรคตับแข็ง   ท้องมาน  โรคถุงน้ำในไต(Polycystic kidney disease)  ตลอดจนกระทั่งโรคเบาจืดแบบ Nephrogenic diabetes insipidus  ยังมีเงื่อนไขหลายประการที่แพทย์ต้องนำมาใช้ประกอบเหตุผลว่าเหมาะสมที่จะใช้ยาแวปแทนรักษาผู้ป่วยโรคเหล่านี้หรือไม่  การเลือกใช้ยาแวปแทนได้อย่างถูกต้องและปลอดภัยจะต้องเป็นไปตามคำสั่งของแพทย์เท่านั้น ห้ามผู้ป่วยไปซื้อหายากลุ่มนี้มารับประทานเองโดยเด็ดขาด 
 
 ///// ยาแวปแทนมีกี่ชนิด อะไรบ้าง? ///// 
สามารถจัดหมวดหมู่/ชนิดของยาแวปแทนตามการออกฤทธิ์ที่ตัวรับ ดังนี้ 
1.	กลุ่มที่ออกฤทธิ์ไม่จำเพาะเจาะจง หรือมีการออกฤทธิ์แบบผสมระหว่างตัวรับ V1A กับ V2 เช่น 
- ยาConivaptan  ที่เริ่มนำมาใช้ครั้งแรกในปี ค.ศ.2004 (พ.ศ.2547) เพื่อบำบัดภาวะโซเดียมในเลือดต่ำ  ปัจจุบันมีการจัดจำหน่ายภายใต้ชื่อการค้าว่า Vaprisol 
2.	กลุ่มที่ออกฤทธิ์จำเพาะเจาะจงต่อ V1A เช่นยา 
- Relcovaptan: ถูกนำมาทดลองรักษาอาการโรค Raynaud’s disease  
อาการปวดระดู/ปวดประจำเดือน (Dysmenorrhoea)  และใช้เป็นยายับยั้งการหดตัวของมดลูก (Tocolytic)  อย่างไรก็ตาม Relcovaptan ยังไม่ได้รับการขึ้นทะเบียนยาอย่างเป็นทางการ เราจึงไม่พบเห็นยาชนิดนี้ภายใต้ชื่อการค้าใดๆ 
3.	กลุ่มที่ออกฤทธิ์เจาะจงกับตัวรับ V1B เช่น 
- Nelivaptan:  ทางคลินิกได้นำยานี้มาทดลองรักษาอาการวิตกกังวล และภาวะซึมเศร้า แต่เป็นที่น่าเสียดายที่บริษัทยาประกาศหยุดงานวิจัยและพัฒนายานี้เมื่อปี ค.ศ.2008 (พ.ศ.2551) 
4.	กลุ่มที่ออกฤทธิ์จำเพาะเจาะจงต่อ V2 เช่น 
- Lixivaptan:  ยานี้ถูกพัฒนาโดยบริษัท Cardiokine Inc. ใช้เป็นยาบำบัดและป้องกันโรคหลอดเลือดหัวใจ  ภายในปี ค.ศ.2010 (พ.ศ.2553) นักวิทยาศาสตร์กำลังนำมาบำบัดอาการของผู้ที่มีระดับโซเดียมในเลือดต่ำ(Hyponatremia) และใช้เป็นยาร่วมในการรักษาโรคหัวใจวาย  เมื่อได้ข้อสรุปทางการรักษาและตัวยาLixivaptan เป็นที่ยอมรับทางการแพทย์  ในอนาคตอันใกล้เราอาจจะพบเห็นการใช้ยานี้ทางคลินิก 
- Mozavaptan:  ใช้รักษาภาวะโซเดียมในเลือดต่ำ (Hyponatremia)  มีรูปแบบเภสัชภัณฑ์เป็นยารับประทาน  ยานี้ได้รับการขึ้นทะเบียนและจัดจำหน่ายแต่ในประเทศญี่ปุ่นโดยพบเห็นภายใต้ชื่อการค้าว่า Physuline 
- Satavaptan:  ขณะที่มีการทดลองใช้ยานี้รักษาภาวะโซเดียมในเลือดต่ำ และอาการท้องมาน(Ascites)  อาจเป็นด้วยผลทางคลินิกบางอย่างที่ทำให้นักวิทยาศาสตร์หยุดการทดลองและงานวิจัยยานี้ในปี ค.ศ.2009 (พ.ศ.2552) 
- Tolvaptan:  ใช้เป็นยารักษาภาวะโซเดียมในเลือดต่ำที่มีความสัมพันธ์กับภาวะหัวใจล้มเหลวและโรคตับแข็ง รวมถึงกลุ่มอาการของการหลั่งฮอร์โมนต้านการขับปัสสาวะผิดปกติ (Syndrome of inappropriate antidioretic hormone)  ยานี้มี	จำหน่ายในประเทศไทยโดยใช้ชื่อการค้าว่า Samsca 
 
 ///// แวปแทนมีรูปแบบการจัดจำหน่ายอย่างไร? ///// 
ยาแวปแทนมีรูปแบบการจัดจำหน่าย เช่น 
- ยารับประทาน เช่นยา Mozavaptan และ Tolvaptan 
- ยาฉีด เช่นยา Conivaptan 
 
 ///// ผลข้างเคียงของยากลุ่มแวปแทนมีอะไรบ้าง? ///// 
ยากลุ่มแวปแทนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด: เช่น มีก้อนเลือด/ลิ่มเลือดเกิดในหัวใจ(Intracardiac thrombus) มีภาวะหัวใจเต้นผิดจังหวะ  รวมถึงความดันโลหิตต่ำ 
- ผลต่อระบบทางเดินอาหาร: เช่น ปากแห้ง  คลื่นไส้  ท้องผูกหรือท้องเสีย  ลำไส้ใหญ่อักเสบ  มีเลือดออกในทางเดินอาหาร 
- ผลต่อระบบทางเดินปัสสาวะ: เช่น ปัสสาวะเป็นเลือด 
- ผลต่อกล้ามเนื้อ: เช่น อาจเกิดภาวะกล้ามเนื้อลายสลาย 
- ผลต่อระบบการหายใจ: เช่น เกิดภาวะลิ่มเลือดในปอด/ลิ่มเลือดอุดกั้นหลอดเลือดปอด/สิ่งหลุดอุดหลอดเลือดปอด   ระบบการหายใจล้มเหลว 
- ผลต่อระบบประสาท: เช่น  วิงเวียน  ปวดศีรษะ 
- ผลต่อระบบการเผาผลาญพลังงานของร่างกาย: เช่น เกิดภาวะน้ำตาลในเลือดสูง       
เบื่ออาหาร  มีภาวะขาดน้ำ  เกลือโพแทสเซียมในเลือดสูง  เกลือโซเดียมในเลือดสูง 
กรดยูริคในเลือดสูง 
- ผลต่อผิวหนัง: เช่น เกิดภาวะผื่นคัน 
 
 ///// มีข้อควรระวังการใช้แวปแทนอย่างไร? ///// 
มีข้อควรระวังการใช้ยาแวปแทน เช่น 
- ห้ามใช้กับผู้ที่แพ้ยานี้ 
- ห้ามใช้ยาแวปแทนกับผู้ที่มีระดับโซเดียมในเลือดต่ำร่วมกับมีปริมาณน้ำหรือ	  	  ของเหลวในร่างกายต่ำ (Hypovolemic hyponatremia) 
- ห้ามใช้ยานี้กับ  สตรีตั้งครรภ์  สตรีที่อยู่ในภาวะให้นมบุตร เด็ก  และผู้สูงอายุ นอกจาก
มีคำสั่งจากแพทย์ 
- ห้ามปรับเปลี่ยนขนาดรับประทานหรือหยุดการใช้ยานี้ด้วยตนเอง 
- ห้ามใช้ยานี้นานเกินคำสั่งแพทย์ และต้องใช้ยานี้ตรงตามปริมาณที่แพทย์กำหนด 
- ระหว่างการใช้ยานี้ต้องมีการตรวจเลือดดูระดับเกลือโซเดียมและเกลืออิเล็กโทรไลต์(Electrolyte)อื่นๆตามที่แพทย์สั่ง 
- ดื่มน้ำตามคำแนะนำของแพทย์เพื่อป้องกันภาวะขาดน้ำของร่างกาย 
- หยุดการใช้ยานี้ทันทีถ้าพบว่ามีอาการแพ้ยานี้เกิดขึ้นเช่น หายใจไม่ออก/หายใจลำบาก  มีผื่นคันขึ้นตามผิวหนัง ใบหน้าบวม และต้องรีบพาผู้ป่วยมาส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้รับประทานร่วมกัน 
- ห้ามใช้ยาหมดอายุ และ 
- ไม่เก็บยาที่หมดอายุแล้ว 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยากลุ่มแวปแทนด้วย) ยาแผนโบราณ   อาหารเสริม    ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// บรรณานุกรม ///// 
https://www.ncbi.nlm.nih.gov/pmc/articles/PMC3678699/ [2018,May5] 
https://en.wikipedia.org/wiki/Vasopressin_receptor_antagonist#Vaptans [2018,May5] 
https://en.wikipedia.org/wiki/Conivaptan [2018,May5] 
https://en.wikipedia.org/wiki/Relcovaptan [2018,May5] 
https://en.wikipedia.org/wiki/Lixivaptan [2018,May5] 
https://www.drugs.com/international/physuline.html [2018,May5] 
https://en.wikipedia.org/wiki/Mozavaptan [2018,May5] 
https://en.wikipedia.org/wiki/Satavaptan [2018,May5] 
https://en.wikipedia.org/wiki/Tolvaptan [2018,May5]
