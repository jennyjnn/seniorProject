อีทิเลไฟร์น (Etilefrine)
 ///// บทนำ ///// 
ยาอีทิเลไฟร์น(Etilefrine หรือ Etilefrine hydrochloride หรือ Etilefrine HCl) เป็นยาที่มีฤทธิ์กระตุ้นการทำงานของหัวใจ  ทางคลินิกใช้เป็นยารักษาภาวะ/โรคความดันโลหิตต่ำขณะที่เปลี่ยนอิริยาบถ/ความดันโลหิตต่ำเมื่อลุกยืน(Orthostatic hypotension) เช่น จากท่านอนแล้วลุกขึ้นยืนทันที  ยาอีทิเลไฟร์นจะออกฤทธิ์ในลักษณะ Alpha-adrenergic receptor agonist รวมถึง Beta1 (Beta1 adrenergic agonist) และ Beta2 agonist(Beta2 adrenergic agonist)   การทำงานของยานี้ จะทำให้หัวใจมีการบีบตัวแรงขึ้น ส่งผลให้เพิ่มปริมาตรเลือดที่ออกจากหัวใจต่อการบีบตัวแต่ละครั้งโดยไม่ก่อให้อัตราการเต้นของหัวใจเปลี่ยนไป  ตัวยานี้อาจทำให้ความต้านทานการไหลเวียนที่หลอดเลือดแดงลดลงเล็กน้อย ประกอบกับกล้ามเนื้อเรียบในหลอดเลือดมีอาการคลายตัวมากขึ้น  กลไกดังกล่าวจะทำให้เนื้อเยื่อต่างๆของร่างกายได้รับปริมาณเลือดอย่างเพียงพอ 
ยาอีทิเลไฟร์นมีข้อจำกัดการใช้กับผู้ป่วยบางกลุ่ม เช่น 
- ผู้ที่มีประวัติเกิดความดันโลหิตสูงหลังจากได้รับยาอีทิเลไฟร์น 
- ผู้ป่วยด้วยโรคต่อมไทรอยด์เป็นพิษ  ผู้ป่วยฟีโอโครโมโซโตมา(Pheochromocytoma)  ผู้ป่วยโรคต้อหิน  ผู้ที่มีภาวะต่อมลูกหมากโตร่วมกับมีอาการปัสสาวะขัด ผู้ที่มีโรคหลอดเลือดหัวใจหรือมีผนังหัวใจหนามากจนเกิดการปิดกั้นการสูบฉีด	  	  โลหิตไปเลี้ยงส่วนต่างๆของร่างกาย(Hypertrophic obstructive cardiomyopathy) 
- สตรีมีครรภ์ในช่วงไตรมาสแรก และสตรีในภาวะให้นมบุตร 
รูปแบบเภสัชภัณฑ์ของยาอีทิเลไฟร์น มีทั้งแบบยารับประทานและยาฉีด  ตามกฎหมาย ยาอีทิเลไฟร์นจัดว่าเป็นยาอันตราย  เพื่อความปลอดภัยของผู้ป่วย การใช้ยาชนิดนี้/ยานี้จึงต้องอยู่ภายใต้คำสั่งแพทย์แต่เพียงผู้เดียว 
 
 ///// อีทิเลไฟร์นมีสรรพคุณ(คุณสมบัติ)อย่างไร? ///// 
ยาอีทิเลไฟร์นมีสรรพคุณ/ข้อบ่งใช้ เช่น 
- รักษาภาวะ/โรคความดันโลหิตต่ำที่เกิดขึ้นขณะเปลี่ยนอิริยาบถ/ความดันโลหิตต่ำเมื่อลุกยืน 
- ช่วยเพิ่มการไหลเวียนของโลหิตภายในร่างกาย 
- ใช้กับผู้ป่วยขณะที่ได้รับยาสลบ 
- ใช้ปรับความดันโลหิตหลังการผ่าตัด 
 
 ///// อีทิเลไฟร์นมีกลไกการออกฤทธิ์อย่างไร? ///// 
ยาอีทิเลไฟร์นมีกลไกการออกฤทธิ์โดย เป็นยาในกลุ่ม Sympathomimetic จะออกฤทธิ์ต่อตัวรับ(Receptor)ชนิด Alpha, Beta1 และBeta2 receptor  ตัวรับเหล่านี้พบได้ในกล้ามเนื้อหัวใจ  และผนังหลอดเลือด ส่งผลให้หัวใจมีแรงบีบตัวช่วยเพิ่มปริมาตรของเลือดที่ออกจากหัวใจ และยังทำให้หลอดเลือดดำหดตัวมากขึ้น  ด้วยกลไกดังกล่าวจะกระตุ้นให้ความดันโลหิตเพิ่มขึ้นได้ตามสรรพคุณ 
 
 ///// อีทิเลไฟร์นมีรูปแบบการจัดจำหน่ายอย่างไร? ///// 
ยาอีทิเลไฟร์นมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Etilefrine ขนาด 5 มิลลิกรัม/เม็ด 
- ยาฉีดแบบสารละลายปราศจากเชื้อ ที่ประกอบด้วย Etilefrine HCl 10 มิลลิกรัม/มิลลิลิตร 
 
 ///// อีทิเลไฟร์นมีขนาดการบริหารยาอย่างไร? ///// 
อีทิเลไฟร์นมีขนาดการบริหารยา/ใช้ยา เช่น 
ก.	กรณียารับประทาน: 
- ผู้ใหญ่:  รับประทานยาครั้งละ 5 หรือ 10 มิลลิกรัม วันละ 3 ครั้ง เช้า-กลางวัน-เย็น ก่อนหรือหลังอาหารก็ได้ 
- เด็ก: ขนาดยาขึ้นกับดุลพินิจของแพทย์เป็นกรณีๆไป 
ข. กรณียาฉีด: 
- เด็กอายุต่ำกว่า 1 ปี: ฉีดยาเข้าหลอดเลือดดำ 5–10 มิลลิกรัม/วัน 
- เด็กอายุต่ำกว่า 4 ปี: ฉีดยาเข้าหลอดเลือดดำได้สูงถึง 15 มิลลิกรัม/วัน 
- เด็กอายุต่ำกว่า 8 ปี: ฉีดยาเข้าหลอดเลือดดำ 10–20 มิลลิกรัม/วัน 
- เด็กอายุต่ำกว่า 13 ปี: ฉีดยาเข้าหลอดเลือดดำ 15–30 มิลลิกรัม/วัน 
- อายุตั้งแต่ 13 ปีขึ้นไป: ฉีดยาเข้าหลอดเลือดดำ 30–60 มิลลิกรัม/วัน 
อนึ่ง: 
- ก่อนใช้ยาชนิดนี้ ผู้ป่วยต้องรับการตรวจร่างกายจากแพทย์เพื่อหาสาเหตุที่แท้จริง ที่ ทำให้เกิดความดันโลหิตต่ำ 
- การเลือกยาชนิดฉีดหรือยารับประทานให้ขึ้นกับดุลยพินิจของแพทย์ 
- การใช้ยานี้ต้องอาศัยความต่อเนื่องร่วมกับติดตามอาการของผู้ป่วยตามแพทย์แนะนำ 
- หลีกเลี่ยงการหยุดใช้ยานี้โดยไม่ได้ขอคำปรึกษาจากแพทย์ 
- การใช้ยาฉีดสามารถเจือจางตัวยาลงใน 0.9% Sodium chloride หรือ Lactated ringer solution หรือ 5% Glucose แล้วหยดสารละลายยาเตรียมเข้าทางหลอดเลือดดำ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอีทิเลไฟร์น  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  เช่น โรคต้อหิน   ต่อมไทรอยด์เป็นพิษ  โรคหัวใจ  รวมทั้ง                          กำลังกินยา/ใช้ยาอะไรอยู่ เพราะยาอีทิเลไฟร์นอาจส่งผลให้อาการของโรคเหล่านั้น	 รุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก  และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาอีทิเลไฟร์น  สามารถรับประทานยาทันทีที่นึกขึ้นได้  กรณีเวลาใกล้เคียงกับการรับประทานยามื้อถัดไป ห้ามรับประทานยาเพิ่มขึ้นเป็น 2 เท่าให้รับประทานยาที่ขนาดปกติ 
 
 ///// อีทิเลไฟร์นมีผลไม่พึงประสงค์อย่างไร? ///// 
ยาอีทิเลไฟร์น สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด:  เช่น ชีพจรเต้นผิดปกติ  หัวใจเต้นเร็ว  หัวใจเต้นผิดจังหวะ 
- ผลต่อสภาพจิตใจ: เช่น มีอาการวิตกกังวล    นอนไม่หลับ 
- ผลต่อผิวหนัง: เช่น เหงื่อออกมาก  มีภาวะเนื้อตาย 
- ผลต่อระบบทางเดินอาหาร: เช่น คลื่นไส้ 
- ผลต่อระบบประสาท: เช่น มีอาการสั่น    ปวดศีรษะ 
- ผลต่อระบบการเผาผลาญพลังงานของร่างกาย: เช่น น้ำตาลในเลือดสูง   โปแตสเซียมในเลือดต่ำ 
 
 
 ///// มีข้อควรระวังการใช้อีทิเลไฟร์นอย่างไร? ///// 
มีข้อควรระวังการใช้อีทิเลไฟร์น เช่น 
- ห้ามใช้กับผู้ที่มีประวัติแพ้ยานี้ และ/หรือ แพ้ส่วนประกอบของยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร 
- ห้ามปรับขนาดรับประทานด้วยตนเอง 
- มาพบแพทย์เพื่อรับการตรวจร่างกายตามนัดหมายทุกครั้ง และไม่ควรหยุด
การรักษาไปเฉยๆโดยมิได้ปรึกษาแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอีทิเลไฟร์นด้วย) ยาแผนโบราณ    อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ  haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อีทิเลไฟร์นมีปฏิกิริยากับยาตัวอื่นอย่างไร? ///// 
ยาอีทิเลไฟร์นมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอีทิเลไฟร์นร่วม กับ ยากลุ่ม Mineralocorticoids, Guanethidine, และ Sympathomimetic  ด้วยจะทำให้ผู้ป่วยได้รับผลข้างเคียงจากตัวยาอีทิเลไฟร์นเพิ่มมากยิ่งขึ้น 
- ห้ามใช้ยาอีทิเลไฟร์นร่วมกับยากลุ่ม แอลฟา-บล็อกเกอร์(Alpha blocker) หรือเบต้า-บล็อกเกอร์(Beta blocker)  เพราะจะทำให้ประสิทธิภาพในการรักษาของยาอีทิเลไฟร์นด้อยลง 
- ห้ามใช้ยาอีทิเลไฟร์นร่วมกับยาCarvedilol เพราะจะทำให้การหดตัวของหลอดเลือดลดลง 
- ระวังการใช้ยาอีทิเลไฟร์นร่วมกับยาDihydroergotamine ด้วยอาจทำให้เกิดความดันโลหิตสูงมากตามมา 
 
 ///// ควรเก็บรักษาอีทิเลไฟร์นอย่างไร? ///// 
ควรเก็บรักษายาอีทิเลไฟร์น เช่น 
- เก็บยาฉีดและยารับประทานภายใต้อุณหภูมิ 30 องศาเซลเซียส (Celsius) 
- ห้ามเก็บยาในช่องแข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- ไม่เก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง 
- ไม่เก็บยาที่เสื่อมสภาพหรือยาที่หมดอายุแล้ว 
- ห้ามทิ้งยาลงในแม่น้ำหรือคูคลองตามธรรมชาติ 
 
 ///// อีทิเลไฟร์นมีชื่ออื่นอีกไหม? ผลิตจากบริษัทอะไรบ้าง? ///// 
ยาอีทิเลไฟร์น มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://www.ifet.gr/drugs/ingredients/EFFORTIL_INJ.pdf [2018,June9] 
http://www.mims.com/thailand/drug/info/etilefrine/?type=brief&amp;mtype=generic [2018,June9] 
hhttp://ndi.fda.moph.go.th/drug_info/index?brand=&amp;name=&amp;rctype=&amp;drugno=&amp;per_page=9490 [2018,June9] 
https://en.wikipedia.org/wiki/Etilefrine [2018,June9] 
https://www.drugbank.ca/drugs/DB08985 [2018,June9]
