ออกซาลิพลาทิน (Oxaliplatin)
 ///// บทนำ ///// 
ยาออกซาลิพลาทิน(Oxaliplatin) เป็นยาเคมีบำบัดประเภทแอคิเลทติ้ง เอเจนท์(Alkylating Agents)    ทางคลินิกนำมาใช้รักษามะเร็งลำไส้ใหญ่(Colon cancer)ในระยะแพร่กระจายและไม่ตอบสนองต่อยารักษามะเร็งตัวอื่นอย่างเช่น Cisplatin และ Carboplatin ตัวยามีการออกฤทธิ์ทำลายสารพันธุกรรมของเซลล์มะเร็งลำไส้ใหญ่ได้โดยตรง แต่ยาชนิดนี้ยานี้ไม่ใช่ยารักษาตรงเป้า จึงทำให้เซลล์ปกติของร่างกายได้รับผลกระทบ(ผลข้างเคียง)ตามไปด้วย 
รูปแบบเภสัชภัณฑ์ของยาออกซาลิพลาทินเป็นยาฉีดแบบสารละลายปราศจากเชื้อ  นาออกซาลิพลาทินมีระยะเวลาการเสื่อมสลายของตัวมันเองยาวนานประมาณ 391 ชั่วโมง ผู้ป่วยที่ได้รับการให้ยานี้ทุก 2 สัปดาห์ต่อครั้งก็เพียงพอที่จะทำให้เกิดประสิทธิผลของการรักษา และต้องให้ยานี้ 12 ครั้งจึงจะครบเทอมของการรักษา  ทั่วไปการรักษาโรคมะเร็งรวมถึงมะเร็งลำไส้ใหญ่ แพทย์มักใช้ยารักษามะเร็ง(ยาเคมีบำบัด)ตัวอื่นร่วมรักษาด้วย  ทางการแพทย์จึงใช้ยา Fluorouracil และ Leucovorin ร่วมในการรักษาพร้อมกับยาออกซาลิพลาทิน  หลังจากได้รับยาออกซาลิพลาทินในช่วงเริ่มต้น  แพทย์จะปรับขนาดยานี้ลดลงเพื่อให้ผู้ป่วยทนต่ออาการข้างเคียง(ผลข้างเคียง)ต่างๆจากยานี้ได้ดียิ่งขึ้น 
ระหว่างที่ได้รับยาออกซาลิพลาทิน ยังมีข้อควรระวัง และคำเตือนต่างๆที่ต้องเฝ้าติดตามอย่างสม่ำเสมอดังนี้ เช่น 
- ยาชนิดนี้มีองค์ประกอบของธาตุแพลทินัม(Platinum) ขณะเดินยาเข้าในหลอดเลือดจึงอาจทำให้ผู้ป่วยมีอาการแพ้ยาเกิดขึ้นภายในไม่กี่นาที โดยแสดงออกทางผื่นคัน   
เกิดลมพิษ  หลอดลมหดเกร็งตัว  และความดันโลหิตต่ำ  ทำให้แพทย์ต้องเตรียมยาต่างๆ เพื่อใช้ป้องกัน เช่นยา  Epinephrine,   Corticosteroid,  และ Antihistamine 
- ระวังอาการของระบบประสาทซึ่งอาจจะเกิดขึ้นได้หลังได้รับยานี้ภายในไม่กี่ชั่วโมง
หรือ 1-2 วัน  อาการดังกล่าวจะเกิดขึ้นเมื่อร่างกายผู้ป่วยกระทบกับอุณหภูมิเย็นโดยจะ แสดงออกมาในลักษณะ  ความรู้สึกสัมผัสเพี้ยนหรือความรู้สึกสัมผัสผิดปกติ  มีภาวะหย่อนการรับรู้ร้อนเย็นที่บริเวณ มือ เท้า รอบปากและคอ  ขากรรไกรกระตุก การรับรสของลิ้นผิดปกติ  พูดไม่ชัด  ลิ้นแข็ง  ปวดตา และอาจมีความรู้สึกแน่นหน้าอก  ดังนั้นขณะได้รับยานี้ ต้องหลีกเลี่ยงไม่ให้ร่างกายผู้ป่วยกระทบกับอากาศเย็นจัด หรือรับประทานอาหาร เครื่องดื่ม ที่เย็น และ/หรือมีน้ำแข็งเป็นส่วนประกอบ 
- เฝ้าระวังการเกิดพังผืดในปอดของผู้ป่วย ทั้งนี้มีเหตุผลมาจากการใช้ยาร่วมกับ   
Fluorouracil / Leucovorin  แพทย์มักจะขอตรวจสภาพปอดของผู้ป่วยเป็นระยะๆไป 
- ยาชนิดนี้สามารถสร้างความเป็นพิษ(ผลข้างเคียงรุนแรง)ให้เกิดกับตับ  โดยทำให้มีเอนไซม์การทำงานของตับในเลือดสูงขึ้น หรืออาจทำให้ความดันโลหิตที่หลอดเลือดตับสูงขึ้น(Portal hypertension) ผู้ป่วยจึงต้องเข้ารับการตรวจการทำงานของตับตามที่แพทย์นัดหมายอย่างสม่ำเสมอ 
- ป้องกันการตั้งครรภ์ขณะที่ได้รับยาชนิดนี้ ห้ามใช้ยาออกซาลิพลาทินกับสตรีมีครรภ์ 
 ด้วยทางคลินิกยังไม่มีการประเมินความเสี่ยงและความปลอดภัยของการใช้ยานี้กับ
 ผู้ป่วยกลุ่มนี้ 
คณะกรรมการอาหารและยาของไทย ได้กำหนดให้ยาออกซาลิพลาทินเป็นยาควบคุมพิเศษ ซึ่งต้องถูกสั่งจ่ายโดยแพทย์แต่ผู้เดียว  โดยเราจะพบเห็นการใช้ยาชนิดนี้แต่ในสถานพยาบาลเท่านั้น และหากมีข้อสงสัยเพิ่มเติมเกี่ยวกับการใช้ยาออกซาลิพลาทินก็สามารถสอบถามได้จากแพทย์หรือเภสัชกรในสถานพยาบาลที่เข้ารับการรักษาได้ 
 ///// ออกซาลิพลาทินมีสรรพคุณ(คุณสมบัติ)อย่างไร? ///// 
ยาออกซาลิพลาทินมีสรรพคุณ/ข้อบ่งใช้ เช่น 
- บำบัดรักษาอาการโรคมะเร็งลำไส้ใหญ่(Colon cancer) 
 
 ///// ออกซาลิพลาทินมีกลไกการออกฤทธิ์อย่างไร? ///// 
ยาออกซาลิพลาทินมีกลไกการออกฤทธิ์ต่อเซลล์มะเร็งลำไส้ใหญ่โดยตรง  โดยตัวยานี้จะเข้าทำลายสารพันธุกรรมของเซลล์มะเร็งฯ  ทำให้วงจรชีวิตของเซลล์มะเร็งฯชะงักลงพร้อมกับหยุดการแบ่งตัว  จึงส่งผลให้อาการของผู้ป่วยดีขึ้นเป็นลำดับไป 
 
 ///// ออกซาลิพลาทินมีรูปแบบการจัดจำหน่ายอย่างไร? ///// 
ยาออกซาลิพลาทินมีรูปแบบการจัดจำหน่าย เช่น 
- ยาฉีดประเภทสารละลายปราศจากเชื้อ ที่ประกอบด้วยตัวยา Oxaliplatin ขนาด 
200 มิลลิกรัม/40 มิลลิลิตร , 50 มิลลิกรัม/10 มิลลิลิตร, และ 100 มิลลิกรัม/20 มิลลิลิตร 
 
 ///// ออกซาลิพลาทินมีขนาดการบริหารยาอย่างไร? ///// 
การใช้ยาออกซาลิพลาทินกับผู้ป่วยมะเร็งลำไส้ใหญ่จะต้องเป็นไปตามคำสั่งแพทย์เท่านั้น  ปัจจัยที่แพทย์นำมาใช้คำนวณขนาดการใช้ยา ได้แก่ พื้นที่ผิวของร่างกายผู้ป่วย         รวมถึงอายุ และประวัติการเจ็บป่วยหรือโรคประจำตัวต่างๆ  แพทย์จะใช้ยา Fluorouracil และ Leucovorin มาเป็นยาสนับสนุนการรักษามะเร็งฯให้หายเร็วขึ้นแต่ก็มีความเสี่ยงต่ออาการข้างเคียงที่เกิดจากการใช้ยาเหล่านี้ร่วมกันตามมา 
ระหว่างที่ได้รับยาออกซาลิพลาทิน แล้วพบอาการดังต่อไปนี้ ต้องรีบนำผู้ป่วยกลับมาพบแพทย์/มาโรงพยาบาลโดยเร็ว อาการต่างๆเหล่านี้ได้แก่ 
- แน่นอึดอัด/ หายใจไม่ออก  มีอาการเจ็บหน้าอกเกิดขึ้น หรือเป็นไข้  หนาวสั่น 
- คลื่นไส้ทุกครั้งที่มีการรับประทานอาหาร 
- อาเจียน 4-5 ครั้งต่อวัน 
- ท้องเสีย 4-6 ครั้ง ภายใน 24 ชั่วโมง 
- ไม่มีแรง หรือ อ่อนเพลียอย่างรุนแรง 
- มีอาการปวดท้องอย่างรุนแรง 
- มีภาวะเลือดออกง่าย 
- ถ่ายอุจจาระมีเลือดปน/อุจจาระเป็นเลือด 
- รับประทานหรือดื่มน้ำไม่ได้เป็นตลอด 24 ชั่วโมง 
 
 ///// ดูแลตนเองอย่างไรขณะได้รับออกซาลิพลาทิน? ///// 
การดูแลตนเองขณะได้รับยาออกซาลิพลาทิน ควรเป็นดังนี้ เช่น 
- ขณะที่ได้รับการรักษาด้วยยาออกซาลิพลาทิน  ควรหลีกเลี่ยงการอยู่ในที่มีอุณหภูมิที่เย็นหรือการสัมผัสกับวัตถุที่เย็นจัด เช่น น้ำแข็ง  ห้ามดื่มเครื่องดื่มเย็นๆหรือที่	  	เครื่องดื่มที่ใส่น้ำแข็ง ห้ามหยิบจับสิ่งต่างๆจากตู้เย็นโดยไม่สวมถุงมือป้องกัน	
ความเย็น  หลีกเลี่ยงที่จะสัมผัสโลหะที่มีความเย็น  โดยเฉพาะอย่างยิ่งในช่วง ฤดูหนาว  ห้ามอยู่ในห้องปรับอากาศที่มีความเย็นจัด 
- ใส่เสื้อผ้าที่ปกคลุมร่างกายเพื่อให้ได้รับความอบอุ่นอย่างสม่ำเสมอ 
- ดื่มน้ำอย่างน้อย 2-3 ลิตรต่อวัน หรือเป็นไปตามคำแนะนำของ แพทย์ พยาบาล เภสัชกร 
- ล้างมือบ่อยๆเพื่อป้องกันการติดเชื้อโรค โยเฉพาะก่อนรับประทานทุกครั้ง และหลังเข้าห้องน้ำ 
- หากมีอาการคลื่นไส้เมื่อจะรับประทานอาหาร ให้ใช้ยาบรรเทาอาการคลื่นไส้/ยาแก้คลื่นไส้ ตามที่แพทย์สั่งจ่ายเท่านั้น ห้ามซื้อยาอื่นใดมาใช้ด้วยตนเอง  และผู้ป่วยสามารถปรับการรับประทานอาหารเป็นมื้อเล็กๆแต่บ่อยครั้งขึ้นเพื่อลดอาการคลื่นไส้ดังกล่าว 
- หลีกเลี่ยงการอยู่ในที่มีผู้คนแออัดเพื่อป้องกันการติดเชื้อโรคต่างๆ 
- หลีกเลี่ยงการเล่นกีฬาหรือกิจกรรมหนักที่อาจทำให้เกิดการบาดเจ็บเพราะเลือดจะออกง่าย 
- หากเกิดอาการชาที่นิ้วมือและนิ้วเท้าเมื่อได้รับยาซ้ำ ให้รีบกลับมาปรึกษาแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ระวังไม่ให้เกิดอาการท้องผูก   กรณีมีอาการท้องผูกต้องใช้ยาระบายที่แพทย์สั่ง	                    
จ่ายเท่านั้น ห้ามซื้อยาใช้เอง 
- กรณีมี ไข้  ปวดศีรษะ สามารถใช้ยา Acetaminophen(Paracetamol) หรือ Ibuprophen เพื่อบรรเทาอาการแต่ควรปรึกษาแพทย์/เป็นไปตรามคำสั่งแพทย์ก่อนใช้ยาเหล่านี้เสมอ 
- หลีกเลี่ยงการโดนแสงแดดจัด  เมื่อต้องอยู่ในที่โล่งแจ้งให้สวมเสื้อผ้าปกปิด	                            
ร่างกายอย่างมิดชิด หรือทาครีมกันแดดที่มีค่า SPF 15 หรือสูงกว่า 
- ห้ามดื่มเครื่องดื่มที่มีแอลกอฮอล์เป็นส่วนประกอบ 
- พักผ่อนให้เต็มที่และรับประทานอาหารให้ถูกสัดส่วนตามที่แพทย์แนะนำ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาออกซาลิพลาทิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  เช่น   โรคปอด   โรคตับ  รวมทั้งกำลังกินยา/ใช้ยาอะไรอยู่ 
เพราะยาออกซาลิพลาทินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                        เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
เพื่อประสิทธิผลของการรักษาควรมารับการให้ยาออกซาลิพลาทินตรงเวลา  
หากลืมมารับการฉีดยานี้ ต้องรีบแจ้ง แพทย์/พยาบาล/บุคคลกรทางการแพทย์ที่เกี่ยวข้องให้ทราบ และทำการนัดหมายการให้ยานี้โดยเร็ว 
 
 ///// ออกซาลิพลาทินมีผลไม่พึงประสงค์อย่างไร? ///// 
ยาออกซาลิพลาทินอาจก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินหายใจ: เช่น  ปอดอักเสบ  ไอ  คออักเสบ  หลอดลมอักเสบ
เยื่อจมูกอักเสบ 
- ผลต่อระบบประสาท: เช่น  วิงเวียน  ตัวสั่น  ความรู้สึกสัมผัสเพี้ยน
มีภาวะหย่อนการรับรู้ร้อนเย็นที่บริเวณ มือ เท้า รอบปากและคอ  ขากรรไกรกระตุก  
การรับรสของลิ้นผิดปกติ  พูดไม่ชัด  ลิ้นแข็ง 
- ผลต่อระบบทางเดินอาหาร: เช่น ปวดท้อง  คลื่นไส้อาเจียน  ท้องเสีย  ท้องเฟ้อ  
อาหารไม่ย่อย   กระเพาะอาหารอักเสบ  กรดไหลย้อน   ลำไส้อุดตัน 
- ผลต่อระบบหัวใจและหลอดเลือด: เช่น  ใบหน้าแดง  ความดันโลหิตต่ำ  หัวใจเต้นเร็ว 
- ผลต่อผิวหนัง: เช่น  มีผื่นคัน  เหงื่อออกมาก  ผมร่วง   ผิวแห้ง  เกิดลมพิษ 
- ผลต่อระบบเลือด: เช่น  โลหิตจาง  มีเกิดภาวะเม็ดเลือดขาวต่ำ   เกล็ดเลือดต่ำ
เกิดลิ่มเลือดอุดตันในเส้นเลือด 
- ผลต่อระบบทางเดินปัสสาวะ: เช่น  ปัสสาวะไม่ออก/ปัสสาวะขัด   ปัสสาวะมีเลือดปน/ปัสสาวะเป็นเลือด 
- ผลต่อระบบการเผาผลาญพลังงานของร่างกาย: เช่น  เบื่ออาหาร  น้ำตาลในเลือดสูง
เกลือโปแตสเซียมในเลือดต่ำ    โซเดียมในเลือดต่ำ  และ แคลเซียมในเลือดต่ำ 
- ผลต่อตับ: เช่น  เอนไซม์การทำงานของตับในเลือดสูงขึ้น 
- ผลต่อกล้ามเนื้อ: เช่น  ปวดหลัง   ข้ออักเสบ 
- ผลต่อสภาวะทางจิตใจ: เช่น นอนไม่หลับ   ซึม   วิตกกังวล 
- ผลต่อตา: เช่น เยื่อตาอักเสบ     ประสาทตาอักเสบ 
 
 ///// มีข้อควรระวังการใช้ออกซาลิพลาทินอย่างไร? ///// 
มีข้อควรระวังการใช้ยาออกซาลิพลาทิน เช่น 
- ห้ามใช้กับผู้ที่มีประวัติแพ้ยาชนิดนี้ 
- การใช้ยานี้กับสตรีมีครรภ์  สตรีที่อยู่ในภาวะให้นมบุตร  เด็ก และผู้สูงอายุ ต้องอยู่ภายใต้คำสั่งแพทย์เท่านั้น 
- ห้ามฉีดวัคซีนใดๆขณะได้รับยานี้ 
- หากพบอาการ อึดอัด/หายใจไม่ออก/หายใจลำบาก  มีผื่นคันขึ้นเต็มตัว ให้ตั้งสมมุติฐานว่า อาจเกิดอาการแพ้ยานี้และต้องรีบนำผู้ป่วยส่งโรงพยาบาลทันที/ฉุกเฉิน 
- มาพบแพทย์/มาโรงพยาบาลเพื่อรับการตรวจร่างกาย  การตรวจภาวะแทรกซ้อน(ผลข้างเคียง)ต่างๆ และรับการฉีดยานี้ตามที่แพทย์นัดทุกครั้ง 
- ปฏิบัติตัวตามคำแนะนำของ แพทย์/พยาบาล/เภสัชกร อย่างเคร่งครัด 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาออกซาลิพลาทินด้วย) ยาแผนโบราณ     อาหารเสริม  ผลิตภัณฑ์เสริมอาหาร  ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ออกซาลิพลาทินมีปฏิกิริยาระหว่างยากับยาตัวอื่นอย่างไร? ///// 
ยาออกซาลิพลาทินมีปฏิกิริยาระหว่างยากับยาตัวอื่น เช่น 
- ห้ามใช้ยาออกซาลิพลาทินร่วมกับ ยาAmiodarone  เพราะจะทำให้มีความเสี่ยง                    ต่ออาการหัวใจเต้นผิดจังหวะ 
- ห้ามใช้ยาออกซาลิพลาทินร่วมกับ ยาCertolizumab ด้วยมีความเสี่ยงที่จะติดเชื้อมากยิ่งขึ้น โดยจะแสดงออกด้วยอาการมีไข้   หนาวสั่น  หรือมีอาการท้องเสียตามมา 
- ห้ามใช้ยาออกซาลิพลาทินร่วมกับ ยาPanitumumab ด้วยจะทำให้อาการของผู้ป่วยมะเร็งฯกำเริบเพิ่มมากขึ้น จนส่งผลให้อัตราการรอดชีวิตลดลง 
- ห้ามใช้ยาออกซาลิพลาทินร่วมกับวัคซีนบีซีจี(BCG) เพราะอาจจะทำให้ผู้ป่วยติดเชื้อวัณโรคจากตัววัคซีนเสียเอง 
 
 ///// ควรเก็บรักษาออกซาลิพลาทินอย่างไร? ///// 
ควรเก็บยาออกซาลิพลาทิน ดังนี้ เช่น 
- เก็บยาภายใต้อุณหภูมิ 25 องศาเซลเซียส 
- ห้ามเก็บยาในช่องแช่แข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาในห้องน้ำหรือในรถยนต์ 
- ไม่เก็บยาที่หมดอายุแล้ว  และ 
- ห้ามทิ้งยาลงในแม่น้ำลำคลองหรือแหล่งน้ำตามธรรมชาติ 
 
 ///// ออกซาลิพลาทินมีชื่ออื่นอีกไหม? ผลิตจากบริษัทอะไรบ้าง? ///// 
ยาออกซาลิพลาทินมียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://chemocare.com/chemotherapy/drug-info/Oxaliplatin.aspx [2018,Aug11] 
https://en.wikipedia.org/wiki/Oxaliplatin [2018,Aug11] 
https://www.ncbi.nlm.nih.gov/pubmed/9609103 [2018,Aug11] 
https://www.mims.com/thailand/drug/info/oxaliplatin/?type=brief&amp;mtype=generic [2018,Aug11] 
https://www.accessdata.fda.gov/drugsatfda_docs/label/2011/021759s012lbl.pdf [2018,Aug11] 
https://www.drugs.com/sfx/bcg-side-effects.html [2018,Aug11]
