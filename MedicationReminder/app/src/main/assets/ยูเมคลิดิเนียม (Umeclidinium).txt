ยูเมคลิดิเนียม (Umeclidinium)
 ///// บทนำ ///// 
ยายูเมคลิดิเนียม(Umeclidinium หรือ Umeclidinium bromide) เป็นยาในกลุ่ม Muscarinic antagonist ซึ่งมีการออกฤทธิ์ได้นาน     ทางคลินิกใช้เป็นยาบำบัดอาการโรคปอดอุดกั้นเรื้อรัง(COPD)  รูปแบบเภสัชภัณฑ์เป็นยาสูดพ่นทางปากโดยตัวยาจะถูกนำส่งไปยังเนื้อเยื่อ หลอดลมและถุงลมปอดจนมีผลให้เกิดการขยายตัวของเนื้อเยื่อดังกล่าว จึงทำให้อากาศในระบบทางเดินหายใจไหลเวียนได้สะดวก
มากขึ้น  ทั้งนี้ ตัวยานี้ที่ถูกดูดซึมเข้ากระแสเลือด จะเข้ารวมตัวกับพลาสมาโปรตีนได้ประมาณ 89%  ตับจะคอยทำลายยานี้อย่างต่อเนื่อง  ยายูเมคลิดิเนียมจะถูกกำจัดออกไปจากร่างกายโดยผ่านทิ้งไปกับอุจจาระและปัสสาวะ  ยาชนิดนี้สามารถอยู่ในกระแสเลือดได้นานถึงประมาณ 11 ชั่วโมง  ปัจจุบันเราจะพบเห็นสูตรตำรับของยูเมคลิดิเนียมในลักษณะยาเดี่ยว หรือสูตรผสมร่วมกับยา Vilanterol   ยายูเมคลิดิเนียมเหมาะที่จะใช้ในการรักษาแบบเชิงป้องกัน และไม่สามารถใช้ยานี้บรรเทาอาการโรคที่เกิดอย่างเฉียบพลันได้  ดังนั้นผู้ที่มีอาการปอดอุดกั้นกำเริบแพทย์จะแนะนำให้ผู้ป่วยมียาประเภท Short-acting beta2 agonist เช่นยา Albuterol  ติดตัวสำรองไว้ เพื่อใช้บรรเทาอาการขณะหลอดลมหดเกร็งตัว/ขณะเกิดอาการโรค 
มีข้อควรระวังของยายูเมคลิดิเนียมที่ผู้ป่วยควรทราบมีดังนี้ เช่น 
- ต้องไม่ใช้กับผู้ที่มีประวัติแพ้ยานี้ 
- ห้ามใช้ยานี้ขณะที่ผู้ป่วยกำลังมีอาการโรคปอดอุดกั้นเรื้อรัง กำเริบ หรือขณะที่มีอาการแน่นหน้าอก/หายใจลำบาก  เพราะยานี้ไม่สามารถระงับอาการของโรคที่เกิดเฉียบพลันได้ภายในทันทีทันใด   กรณีที่ผู้ป่วยเกิดอาการกำเริบของโรค  ทางคลินิกแนะนำให้ใช้ยาประเภท Short-acting beta2 agonist ระงับอาการอย่างเฉียบพลัน ซึ่งผู้ป่วยควรมี ติดตัวเพื่อใช้ในกรณีฉุกเฉิน 
- ห้ามใช้ร่วมกับยารักษาโรคปอดอุดกั้นเรื้อรังที่ออกฤทธิ์นานตัวอื่นๆ  นอกจาก                จะมีคำสั่งจากแพทย์ ด้วยการใช้ยาร่วมกันอาจเป็นเหตุให้หลอดลมหดเกร็งตัวมากขึ้นหรือที่เรียกว่า Paradoxical bronchospasm 
- การใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร  จะต้องเป็นไปตามดุลยพินิจของแพทย์เท่านั้น 
- ยานี้สามารถทำให้อาการของโรคอื่นๆบางประเภทรุนแรงขึ้นได้  ดังนั้นควรหลีกเลี่ยงการใช้ยานี้กับผู้ที่มีโรคประจำตัวดังต่อไปนี้ เช่น ต้อหิน  ผู้ที่มีภาวะปัสสาวะขัด
โรคหัวใจ   โรคต่อมลูกหมากโต 
- การสูดพ่นยานี้ ผู้ป่วยจะต้องผ่อนลมหายใจออก กลั้นหายใจเล็กน้อย อมปากท่อของอุปกรณ์สูดพ่น แล้วสูดหายใจทางปากให้ได้นาน 3- 4 วินาทีขึ้นไป เพื่อดึงผงยาออกจากอุปกรณ์  ห้ามมิให้พ่นลมหายใจใส่อุปกรณ์บรรจุยาเด็ดขาด  และเมื่อนำอุปกรณ์พ่นยาออกจากปากแล้ว ต้องบ้วนปากทุกครั้งหลังสูดพ่นยาเพื่อกันตัวยาตกค้างในช่องปาก ซึ่งจะส่งผลให้ตัวยาถูกดูดซึมเข้าสู่กระแสเลือดได้มากขึ้นจนอาจก่อผลข้างเคียงรุนแรงจากยานี้ต่อผู้ป่วยได้ 
- ต้องใช้ยานี้ต่อเนื่องตามคำสั่งแพทย์ ห้ามหยุดการใช้ยาด้วยตนเอง นอกจากจะมีคำสั่งแพทย์ 
- หากอาการของโรคไม่ดีขึ้นถึงแม้จะใช้ยาไปสักระยะหนึ่งแล้ว  ผู้ป่วยควรรีบกลับมาขอคำปรึกษาจากแพทย์/มาโรงพยาบาลอีกครั้ง ไม่ต้องรอถึงวันแพทย์นัด 
- ห้ามใช้ยานี้กับเด็ก 
กรณีที่ผู้ป่วยมีอาการกำเริบหลายครั้ง และต้องอาศัยยาประเภท Short-acting beta2 agonist มาช่วยบำบัดอาการบ่อยขึ้น  นั่นเป็นสัญญาณว่ายายูเมคลิดิเนียมอาจไม่ใช่ยาทางเลือกที่ใช้ป้องกันอาการปอดอุดกั้นเรื้อรังอีกต่อไป  ผู้ป่วยควรรีบแจ้งแพทย์/มาโรงพยาบาล เพื่อแพทย์พิจารณาปรับแนวทางการรักษา 
นอกจากนี้การสั่งจ่ายยายูเมคลิดิเนียม ต้องเป็นไปตามคำสั่งแพทย์แต่ผู้เดียว  ห้ามผู้ป่วย/ผู้บริโภคไปซื้อหายานี้มาใช้ด้วยตนเองโดยเด็ดขาด  ทั้งนี้ในต่างประเทศเราจะพบเห็นการจัดจำหน่ายยานี้ภายใต้ชื่อการค้าว่า “ Incruse ellipta” 
 
 ///// ยูเมคลิดิเนียมมีสรรพคุณ(คุณสมบัติ)อย่างไร? ///// 
ยายูเมคลิดิเนียมมีสรรพคุณ/ข้อบ่งใช้เพื่อ 
- บำบัดรักษาอาการโรคปอดอุดกั้นเรื้อรัง (COPD) 
 
 ///// ยูเมคลิดิเนียมมีกลไกการออกฤทธิ์อย่างไร? ///// 
ยายูเมคลิดิเนียมเป็นยาประเภทเบต้า2 แอดริเนอร์จิก อโกนิสท์   โดยตัวยามีกลไกการออกฤทธิ์ต่อกล้ามเนื้อเรียบของผนังหลอดลม โดยทำให้กล้ามเนื้อนั้นเกิดการคลายตัว ส่งผลให้หลอดลมขยายและกว้างขึ้น  อากาศจึงไหลเวียนเข้าปอดได้สะดวกจนเป็นผลให้อาการโรคปอดอุดกั้นเรื้อรังทุเลาลงได้ตามสรรพคุณ 
 
 ///// ยูเมคลิดิเนียมมีรูปแบบการจัดจำหน่ายอย่างไร? ///// 
ยายูเมคลิดิเนียมมีรูปแบบการจัดจำหน่าย เช่น 
- ยาผงสำหรับสูดพ่นเข้าทางปากที่ ประกอบด้วยตัวยา  Umeclidinium bromide   62.5 ไมโครกรัม/การสูดพ่น 1 ครั้ง 
 
 ///// ยูเมคลิดิเนียมมีขนาดการบริหารยาอย่างไร? ///// 
ยายูเมคลิดิเนียมมีขนาดการบริหารยา เช่น 
- ผู้ใหญ่:     สูดพ่นยา Aclidinium bromide  62.5 ไมโครกรัม วันละ 1 ครั้ง   ต้องใช้ยาตรงตามขนาดและเวลาในแต่ละวัน และต้องใช้ยาต่อเนื่องตามแพทย์สั่ง โดยห้ามหยุดใช้ยานี้เอง 
- เด็ก: ยังไม่มีข้อมูลด้านความปลอดภัยและขนาดยานี้ในเด็ก 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยายูเมคลิดิเนียม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  ต้อหิน  ผู้ที่มีภาวะปัสสาวะขัด โรคหัวใจ  	  โรคต่อมลูกหมากโต  รวมทั้งกำลังกินยา/ใช้ยาอะไรอยู่ เพราะยายูเมคลิดิเนียมอาจส่งผลให้อาการ ของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมพ่นยาควรทำอย่างไร? ///// 
หากลืมพ่นยายูเมคลิดิเนียม สามารถพ่นยาทันทีเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป  ไม่จำเป็นต้องเพิ่มปริมาณยาเป็น 2 เท่าให้ใช้ยาในขนาดปกติเท่านั้น 
แต่อย่างไรก็ดี การใช้ยายูเมคลิดิเนียมอย่างมีประสิทธิผล  ควรต้องใช้ยาให้ตรงตามคำสั่งแพทย์ 
 ///// ยูเมคลิดิเนียมมีผลไม่พึงประสงค์อย่างไร? ///// 
ยายูเมคลิดิเนียมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  ปวดศีรษะ  วิงเวียน  การรับรสผิดปกติ 
- ผลต่อระบบทางเดินอาหาร:  เช่น  ปวดท้อง   ปวดฟัน  ท้องเสียหรือไม่ก็ท้องผูก  คลื่นไส้  ปากแห้ง 
- ผลต่อระบบหัวใจและหลอดเลือด:   เช่น  หัวใจเต้นเร็ว  ความดันโลหิตสูง  หัวใจเต้นผิดจังหวะ 
- ผลต่อผิวหนัง:  เช่น  เกิดผื่นคัน 
- ผลต่อระบบกล้ามเนื้อและกระดูก:  เช่น  ปวดกล้ามเนื้อ  ปวดข้อ  ปวดหลัง  ปวดคอ 
- ผลต่อระบบทางเดินปัสาสวะ:   เช่น ทางเดินปัสสาวะอักเสบ (โรคติดเชื้อระบบทางเดินปัสสาวะ) 
- ผลต่อสภาพจิตใจ:   เช่น  ซึมเศร้า 
- ผลต่อระบบทางเดินหายใจ:   เช่น  ทางเดินหายใจส่วนบนอักเสบ(โรคติดเชื้อระบบทางเดินหายใจส่วนบน)   เยื่อจมูกอักเสบ  ปอดบวม  ไซนัสอักเสบ  ไอ 
 
 ///// มีข้อควรระวังการใช้ยูเมคลิดิเนียมอย่างไร? ///// 
มีข้อควรระวังการใช้ยายูเมคลิดิเนียม เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ร่วมกับยารักษาโรคปอดอุดกั้นเรื้อรังตัวอื่นโดยไม่ได้ขอคำปรึกษาจาก	  แพทย์ก่อน 
- ห้ามใช้ยานี้ขณะที่ผู้ป่วยกำลังมีอาการ หอบ ไอ   เพราะยานี้ใช้เพื่อบำบัดป้องกันการเกิดอาการโรคปอดอุดกั้นเรื้อรัง แต่ไม่สามารถระงับอาการโรค ที่เกิดแบบเฉียบพลันได้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก 
- ห้ามปรับขนาดการพ่นยาด้วยตนเอง 
- ห้ามยาที่มีสภาพเปลี่ยนไปจากเดิม เช่น  ตัวยาเปลี่ยนสี หรือ เปียกชื้น 
- พ่นยานี้ต่อเนื่องตรงตามขนาดและเวลาในแต่ละวันตามแพทย์สั่ง 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยายูเมคลิดิเนียมด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด และสมุนไพรต่างๆ  เพราะยามีทั้งให้คุณและให้โทษดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ยูเมคลิดิเนียมมีปฏิกิริยาระหว่างยากับยาตัวอื่นอย่างไร? ///// 
ยายูเมคลิดิเนียมมีปฏิกิริยาระหว่างยากับยาตัวอื่น เช่น 
- ห้ามใช้ยายูเมคลิดิเนียมร่วมกับยา Aclidinium, Ipratropium, Tiotropium, Atropine,  ด้วยจะทำให้ผู้ป่วยได้รับผลข้างเคียงจากยายูเมคลิดิเนียมมากขึ้น 
- หลีกเลี่ยงการใช้ยายูเมคลิดิเนียมร่วมกับยา Diphenhydramine ด้วยจะทำให้ผู้ป่วยเกิดอาการ  ง่วงนอน  ตาพร่า  ปากแห้ง  เป็นลมแดดง่าย  เหงื่อออกน้อยลง
หน้าแดง 
- หลีกเลี่ยงการใช้ยายูเมคลิดิเนียมร่วมกับยา Azatadine(ยาแก้แพ้) , Hyoscyamine,  Promethazine,  เพราะจะทำให้ผู้ป่วยเกิดอาการหัวใจเต้นเร็ว  สับสน  ความจำแย่ลง  และอาจเกิดต้อกระจก 
 ///// ควรเก็บรักษายูเมคลิดิเนียมอย่างไร? ///// 
ควรเก็บยายูเมคลิดิเนียมภายใต้อุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
ไม่เก็บยาที่หมดอายุแล้ว 
 ///// ยูเมคลิดิเนียมมีชื่ออื่นอีกไหม? ผลิตจากบริษัทอะไรบ้าง? ///// 
ยายูเมคลิดิเนียม มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/cdi/umeclidinium-powder.html[2017,July1] 
https://www.drugs.com/sfx/umeclidinium-side-effects.html[2017,July1] 
https://en.wikipedia.org/wiki/Umeclidinium_bromide[2017,July1] 
https://www.gsksource.com/pharma/content/dam/GlaxoSmithKline/US/en/Prescribing_Information/Incruse_Ellipta/pdf/INCRUSE-ELLIPTA-PI-PIL.PDF[2017,July1] 
http://www.mims.com/malaysia/drug/info/anoro%20ellipta[2017,July1]
