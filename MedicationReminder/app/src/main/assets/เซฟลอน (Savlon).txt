เซฟลอน (Savlon)
 ///// บทนำ ///// 
ยาเซฟลอน (Savlon) เป็นผลิตภัณฑ์ที่ใช้ยับยั้งการเจริญเติบโตของเชื้อโรคเช่น แบคทีเรีย และเชื้อรา มีตัวยาที่เป็นส่วนประกอบหลัก 2 ชนิดคือ Chlorhexidine gluconate และ Cetrimide (น้ำยาฆ่าเชื้อ) ในทางคลินิกนำมาใช้ทำความสะอาดบาดแผล ทำความสะอาดร่างกายเพื่อป้องกันการติดเชื้อขณะที่ทำการปฐมพยาบาลผู้ป่วย 
อาจจำแนกผลิตภัณฑ์เซฟลอนตามลักษณะของการใช้งานได้ดังนี้ 
1. Savlon antiseptic liquid: เป็นผลิตภัณฑ์ที่มีลักษณะเป็นของเหลว ส่วนประกอบที่เป็นสารสำคัญคือ Cetrimide 3% และ Chlorhexidine gluconate 0.3% การใช้ผลิตภัณฑ์นี้ต้องเจือจางกับน้ำสะอาดตามสัดส่วนที่ระบุไว้ในเอกสารกำกับยา/เอกสารกำกับผลิตภัณฑ์ และห้ามมิให้สัมผัสกับผิวหนังโดยตรงโดยมิได้เจือจางด้วยน้ำอุ่นที่สะอาดเสียก่อน ต้องหลีกเลี่ยงมิให้เข้าตาหรือกลืนลงท้องโดยเด็ดขาด 
2. Savlon first aid wash spray: เป็นผลิตภัณฑ์ชนิดพ่นสเปรย์ มีสารสำคัญ คือ Cetrimide 0.5% ลักษณะการใช้ต้องสเปรย์ห่างจากบาดแผล 2 – 3 นิ้ว 
3. Savlon antiseptic cream: เป็นผลิตภัณฑ์ประเภทครีมทาผิวหนังประกอบด้วย  Cetrimide 0.5% และ Chlorhexidine gluconate 0.1% ใช้ทำความสะอาดและป้องกันการติดเชื้อกับบาดแผลเล็กน้อยเช่น แผลพุพอง แผลไหม้ และแผลถลอก 
4. Savlon bite &amp; stings pain relief gel: ใช้บรรเทาอาการปวด คัน ระคายเคือง และ ป้องกันการติดเชื้อ ประกอบด้วยตัวยา Lidocaine hydrochlorinde 2%, Zinc sulphate 1% และ Cetrimide 0.5% ใช้ทาผิวหนังที่แมลงกัดต่อย ทาเพียงบางๆวันละ 3 - 4 ครั้ง และห้ามใช้กับบาดแผลที่เกิดจากสัตว์เลี้ยงลูกด้วยนมกัด 
5. Savlon dry: เป็นผลิตภัณฑ์ที่ต้องอาศัยการฉีดพ่นโดยมีระยะการพ่นยาห่างจากบาดแผล 6 - 9 นิ้ว ต้องเขย่าขวดให้ ตัวยากระจายตัวก่อนสเปรย์ทุกครั้ง ส่วนประกอบสำคัญคือ Povidoneiodine 1.14% 
สำหรับประเทศไทยจะพบผลิตภัณฑ์ที่มีลักษณะใกล้เคียงอยู่หลายรายการ แต่มักจะเป็นผลิตภัณฑ์ที่มีลักษณะเป็นสารละลาย และสามารถพบเห็นการใช้ได้ตามสถานพยาบาลทั่วไป 
 ///// เซฟลอนมีสรรพคุณ (คุณสมบัติ) อย่างไร? ///// 
ยาเซฟลอนมีสรรพคุณ/ข้อบ่งใช้เพื่อ 
- ป้องกันการติดเชื้อจากบาดแผลประเภทต่างๆทางผิวหนังและบรรเทาอาการผื่นคัน 
- ทำความสะอาดผิวหนังก่อนทำหัตถการทางการแพทย์ 
 ///// เซฟลอนมีกลไกการออกฤทธิ์อย่างไร? ///// 
กลไกการออกฤทธ์ของยาเซฟลอนคือ ตัวยา Cetrimide และ Chlorhexidine เป็นยาต้านการเจริญเติบโตของแบคทีเรียทั้งชนิดแกรมบวกและแกรมลบ และยังออกฤทธิ์ต่อต้านยีสต์ (Yeast/เชื้อ    ราประเภทหนึ่งที่มีลักษณะเป็นเซลล์เดี่ยว) เชื้อรา และเชื้อไวรัส (ประเภท Lipophillic viruses) จึงมีผลให้สภาพบาดแผลหายได้เร็วขึ้น ลดภาวะแทรกซ้อนจากเชื้อโรคที่ก่อให้เกิดอาการทางผิวหนัง จนเป็นที่มาของสรรพคุณ 
 ///// เซฟลอนมีรูปแบบการจัดจำหน่ายอย่างไร? ///// 
ยาเซฟลอนมีรูปแบบการจัดจำหน่ายดังนี้เช่น 
- สารละลายเข้มข้น 
- ยาครีม - ยาเจล สำหรับทาผิวหนัง 
- ยาพ่นสเปรย์ภายนอกเฉพาะที่ 
 ///// เซฟลอนมีขนาดการบริหารยาอย่างไร? ///// 
ยาเซฟลอนมีขนาดการบริหารยา/ใช้ยาขึ้นกับข้อบ่งชี้ว่าจะใช้เพื่อวัตถุประสงค์ใดซึ่งจะเป็นไปตามคำสั่งของแพทย์ ในบทความนี้ขอยกตัวอย่างดังนี้เช่น 
ก.	Savlon antiseptic liquid: 
- ผู้ใหญ่: สำหรับทำความสะอาดบาดแผลผิวหนังโดยเจือจาง Savlon liquid 30 มิลลิลิตรกับน้ำอุ่นสะอาด 500 มิลลิลิตรใช้ฟอกชะล้างบาดแผลบริเวณผิวหนัง 
- เด็ก: ยังไม่มีข้อมูลด้านผลข้างเคียงของการใช้ยานี้ในเด็ก แต่เชื่อว่าให้ผลเช่นเดียวกับในผู้ ใหญ่ ดังนั้นการใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีไป 
ข. Savlon bite &amp; stings pain relief gel: 
- ผู้ใหญ่และเด็กอายุตั้งแต่ 12 ปีขึ้นไป: ทาบริเวณที่แมลงกัดต่อยวันละ 3 - 4 ครั้ง 
- เด็กอายุต่ำกว่า 12 ปี: ยังไม่มีข้อมูลด้านผลข้างเคียงของการใช้ยานี้ในเด็กกลุ่มวัยนี้ แต่เชื่อว่าให้ผลเช่นเดียวกับในผู้ใหญ่ ดังนั้นการใช้ยานี้ในเด็กวัยนี้จึงอยู่ในดุลพินิจของแพทย์ผู้รักษาเป๋นกรณีไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเซฟลอน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเซฟลอนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// เซฟลอนมีผลไม่พึงประสงค์อย่างไร? ///// 
ในทุกรูปแบบของผลิตภัณฑ์ของยาเซฟลอนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) คือ อาการระคายเคืองผิวหนัง 
 ///// มีข้อควรระวังการใช้เซฟลอนอย่างไร? ///// 
มีข้อควรระวังการใช้ยาเซฟลอนเช่น 
- ห้ามใช้กับผู้ที่แพ้ยาเซฟลอนหรือแพ้สารประกอบต่างๆในผลิตภัณฑ์ยานี้ 
- ห้ามมิให้ผลิตภัณฑ์ทุกชนิดเข้าตา หู หรือช่องปาก 
- ห้ามใช้ผลิตภัณฑ์ชนิดเข้มข้นสัมผัสผิวหนังโดยตรงโดยมิได้เจือจางน้ำสะอาดตามเอกสารกำกับยาที่มากับตัวผลิตภัณฑ์ 
- การใช้ผลิตภัณฑ์ยานี้ควรอยู่ภายใต้คำสั่งของแพทย์หรือใช้ผลิตภัณฑ์ตามขั้นตอนในเอกสารกำกับยาที่แนบมากับตัวผลิตภัณฑ์ 
- หากพบอาการแพ้ยานี้เกิดขึ้นเช่น มีผื่นคันเต็มตัว อึดอัด/หายใจไม่ออก/หายใจลำบาก ให้หยุดการใช้ผลิตภัณฑ์นี้กับผู้ป่วยทันที กรณีใช้ยานี้ที่บ้านต้องรีบนำผู้ป่วยส่งโรงพยาบาลทันที/ฉุกเฉิน 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมผลิตภัณฑ์เซฟลอนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เซฟลอนมีปฏิกิริยาระหว่างยากับยาตัวอื่นอย่างไร? ///// 
ปัจจุบันยังไม่มีรายงานว่าผลิตภัณฑ์ยาเซฟลอนเกิดปฏิกิริยาระหว่างยากับยารับประทานชนิดใดๆ 
 ///// ควรเก็บรักษาเซฟลอนอย่างไร? ///// 
ควรเก็บผลิตภัณฑ์ยาเซฟลอนภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยา  ให้พ้นมือเด็กและสัตว์เลี้ยง 
 ///// เซฟลอนมีชื่ออื่นอีกไหม? ผลิตจากบริษัทอะไรบ้าง? ///// 
ยาเซฟลอนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/uk/savlon-antiseptic-liquid-spc-8506.html  [2015,Nov28] 
http://www.drugs.com/uk/pdf/leaflet/538751.pdf  [2015,Nov28] 
https://en.wikipedia.org/wiki/Chlorhexidine  [2015,Nov28] 
https://en.wikipedia.org/wiki/Cetrimide  [2015,Nov28] 
https://www.medicines.org.uk/emc/medicine/24427  [2015,Nov28] 
https://www.medicines.org.uk/emc/medicine/21043  [2015,Nov28] 
https://www.medicines.org.uk/emc/medicine/21045  [2015,Nov28] 
https://www.medicines.org.uk/emc/medicine/21044  [2015,Nov28] 
http://www.thefreelibrary.com/JOHNSON+%26+JOHNSON+ACQUIRES+SAVLON+OTC+BRANDS+FROM+ICI-a012169404  [2015,Nov28] 
http://www.mims.com/Thailand/drug/search?q=Cetrimide%20%2B%20Chlorhexidine  [2015,Nov28]
