ไบคาลูตาไมด์ (Bicalutamide)
 ///// บทนำ ///// 
ยาไบคาลูตาไมด์(Bicalutamide) เป็นยาในกลุ่มแอนตี้แอนโดรเจน (Antiandrogen) หรือแอนโดรเจนบล็อกเกอร์ (Androgen blockers) หรือ นอน-สเตียรอยด์ แอนโดรเจน รีเซพเตอร์  อินฮิบิเตอร์(Non-steroid androgen receptor inhibitor ย่อว่า NSAA) ซึ่งคือ ยาที่ยับยั้งการทำงานของฮอร์โมนเพศชาย Androgen      ทางคลินิกนำมาใช้บำบัดอาการมะเร็งต่อมลูกหมาก(Prostate cancer) โดยสามารถใช้เป็นลักษณะยาเดี่ยวหรือจะใช้เป็นยาร่วมรักษาพร้อมการผ่าตัด และ/หรือรังสีรักษาก็ได้ 
ยาไบคาลูตาไมด์จะออกฤทธิ์ชะลอการลุกลามของมะเร็งต่อมลูกหมากและทำให้ชีวิตของผู้ป่วยยืนยาวขึ้น  ยานี้ยังถูกนำมาใช้รักษาสตรีที่มีภาวะขนดก(Hirsutism),  ใช้เป็นฮอร์โมนบำบัดในบุคคลกลุ่มที่เรียกว่าสตรีข้ามเพศ (Transgender women), รวมถึงผู้ที่ได้รับผลกระทบจากฮอร์โมนแอนโดรเจน (Androgen-dependent conditions) เช่น เป็นสิวรุนแรง  ศีรษะล้านจากฮอร์โมน Androgen 
ตัวยาไบคาลูตาไมด์ ไม่ได้ทำให้ระดับฮอร์โมนแอนโดรเจนในร่างกายต่ำลง แต่เป็นตัวกีดกันหรือแข่งขันกับฮอร์โมนแอนโดรเจน โดยยานี้จะเข้าจับกับตัวรับ(Receptor) ฮอร์โมนAndrogenในร่างกายที่มีชื่อว่า แอนโดรเจน รีเซพเตอร์ (Androgen receptor)  ทำให้ฮอร์โมนAndrogenไม่สามารถแสดงฤทธิ์/ออกฤทธิ์ได้หรือแสดงฤทธิ์ได้น้อยลง จึงส่งผลลดการลุกลามของมะเร็งต่อมลูกหมาก หรือบำบัดรักษาอาการโรค/ภาวะต่างๆที่กล่าวในตอนต้นที่เกิดจากร่างกายมีฮอร์โมนAndrogenสูงเกินปกติ 
มะเร็งต่อมลูกหมากจัดเป็นมะเร็งที่มีความไว/ชอบต่อฮอร์โมนแอนโดรเจน กล่าวคือจะใช้ฮอร์โมนนี้เพื่อการเจริญเติบโตของเซลล์มะเร็ง  การใช้ยานี้จึงส่งผลชะลอการเจริญเติบโตของเซลล์มะเร็งต่อมลูกหมากนั่นเอง 
รูปแบบผลิตภัณฑ์ของยาไบคาลูตาไมด์เป็นยาชนิดรับประทาน  ตัวยาถูกดูดซึมได้ดีจากระบบทางเดินอาหาร  เมื่อตัวยาเข้าสู่กระแสเลือด  จะรวมตัวกับพลาสมาโปรตีนได้ประมาณ 96% และมีการเปลี่ยนแปลงโครงสร้างของยานี้ที่ตับ  ร่างกายต้อง                      ใช้เวลาประมาณ 6 – 7 วัน เพื่อกำจัดยานี้ออกจากกระแสเลือด โดยผ่านทิ้งไปกับปัสสาวะและอุจจาระ 
ยาไบคาลูตาไมด์ มีข้อจำกัดการใช้ในผู้ป่วยบางกลุ่ม อาทิเช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้กับสตรี  สตรีตั้งครรภ์ และสตรีที่อยู่ในภาวะให้นมบุตร 
- ห้ามใช้กับผู้ป่วยด้วยโรคตับ หรือโรคเบาหวาน 
- หลีกเลี่ยงการใช้ยาไบคาลูตาไมด์ร่วมกับยาต้านการแข็งตัวของเลือด  ด้วยจะเสี่ยงต่อการมีภาวะเลือดออกง่าย 
- กรณีที่ใช้ยานี้แล้วเกิดอาการวิงเวียน  ต้องหลีกเลี่ยงการขับขี่ยวดยานพาหนะ    ทุกประเภท รวมถึงการทำงานกับเครื่องจักร ด้วยจะเกิดอุบัติเหตุได้ง่าย 
- หลีกเลี่ยงการสัมผัสกับแสงแดดโดยตรง  ด้วยยาไบคาลูตาไมด์จะกระตุ้นให้	 ผิวหนังไวกับแสงแดดมากขึ้น  กรณีต้องออกกลางแจ้งให้ใช้ครีมกันแดดทาผิวหนัง ร่วมกับสวมใส่เสื้อผ้าที่ปกปิดผิวหนังอย่างมิดชิด 
- หากพบว่ามีอาการปัสสาวะมีสีคล้ำ/ปัสสาวะเป็นเลือด  เบื่ออาหารมาก  คลื่นไส้มาก  อุจจาระมีสีซีด  ปวดท้อง  เหนื่อยง่าย  อาเจียน  อ่อนเพลีย  ตัวเหลือง  ตาเหลือง  ให้ตั้งข้อสันนิษฐานว่าเกิดปัญหาที่ตับของผู้ป่วย และต้องนำผู้ป่วยส่งโรงพยาบาลโดยเร็ว ไม่ต้องรอจนถึงวันนัด 
- บางกรณีพบว่า ยานี้ก่อให้เกิดอันตรายต่อปอดของผู้ป่วย โดยสังเกตจากหายใจขัด/หายใจลำบาก ร่วมกับมีอาการไอ  หากพบอาการเหล่านี้ต้องรีบพาผู้ป่วยมาพบแพทย์/มาโรงพยาบาลทันที/ฉุกเฉิน 
- สำหรับผู้ป่วยเบาหวานที่ได้รับยา Goserelin  หรือยา Leuprolide(ยารักษามะเร็งต่อมลูกหมาก)  หากได้รับยาไบคาลูตาไมด์ อาจส่งผลให้ระดับน้ำตาลในเลือดสูงขึ้น และทำให้เกิดอาการง่วงนอน สับสน  กระหายน้ำ  หายใจเร็วขึ้น  จึงถือเป็นข้อปฏิบัติสำคัญที่ผู้ป่วยต้องแจ้งว่า	ตนเองมีโรคประจำตัวและใช้ยาชนิดใดอยู่ 
- ผู้ป่วยสูงอายุจะมีความไว/การตอบสนองต่อยาไบคาลูตาไมด์มาก โดยอาจเกิดอาการข้างเคียง(ผลข้างเคียง)จากการใช้ยานี้มากกว่าผู้ป่วยกลุ่มอื่นๆ 
- ระหว่างได้รับยาไบคาลูตาไมด์  นอกจากจะต้องตรวจสภาวะของมะเร็งของ                         ต่อมลูกหมากแล้ว  ผู้ป่วยยังต้องรับการตรวจเลือดเพื่อดู การทำงานของตับ  และดูระดับน้ำตาลในเลือดร่วมด้วยเป็นระยะๆตามแพทย์แนะนำ 
ยาไบคาลูตาไมด์สามารถก่อให้เกิดอาการข้างเคียงที่พบเห็นได้บ่อย เช่น  ปวดหลัง  ปวดเชิงกราน  หรือปวดตามอวัยวะส่วนอื่นๆของร่างกาย  ท้องผูกหรือท้องเสีย  สมรรถนะทางเพศถดถอย  วิงเวียน  ปัสสาวะถี่/ปัสสาวะบ่อย  ปวดศีรษะ  รู้สึกร้อนวูบวาบ  คลื่นไส้  เหงื่อออกมาก เป็นต้น 
องค์การอนามัยโลกได้กำหนดให้ยาไบคาลูตาไมด์เป็นยาจำเป็นขั้นพื้นฐานที่สถานพยาบาลควรมีสำรองไว้เพื่อให้บริการกับผู้ป่วย  ยานี้ได้ถูกนำมาใช้ในประเทศที่กำลังพัฒนาอย่างน้อย 70 ประเทศทั่วโลก  ประเทศไทยโดยคณะกรรมการอาหารและยาได้ระบุให้ตัวยาไบคาลูตาไมด์เป็นยาควบคุมพิเศษ  การใช้ยาต้องเป็นไปตามคำสั่งแพทย์ และจะพบเห็นการใช้ยานี้แต่ในสถานพยาบาลเท่านั้น 
 
 ///// ไบคาลูตาไมด์มีสรรพคุณ(คุณสมบัติ)อย่างไร? ///// 
ยาไบคาลูตาไมด์มีสรรพคุณ/ข้อบ่งใช้ เช่น บำบัดรักษาอาการมะเร็งต่อมลูกหมาก โดยชะลอการเจริญเติบโตและลดโอกาสการแพร่กระจายของเซลล์มะเร็ง 
 
 ///// ไบคาลูตาไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาไบคาลูตาไมด์คือ ตัวยาจะเข้าจับกับตัวรับในร่างกายที่มีชื่อว่า แอนโดรเจน รีเซพเตอร์ และแสดงฤทธิ์กีดกันฮอร์โมนแอนโดรเจนซึ่งมีอิทธิพลสนับสนุนการเจริญเติบโตของเซลล์มะเร็งที่ต่อมลูกหมาก  จากกลไกนี้ส่งผลให้เซลล์มะเร็งฯชะลอการแบ่งตัว  จึงช่วยลดโอกาสเกิดการลุกลามและการแพร่กระจายของมะเร็งฯ ส่งผลก่อให้เกิดฤทธิ์การรักษาได้ตามสรรพคุณ 
 
 ///// ไบคาลูตาไมด์มีรูปแบบการจัดจำหน่ายอย่างไร? ///// 
ยาไบคาลูตาไมด์ มีรูปแบบการจัดจำหน่ายเป็น ยาเม็ดชนิดรับประทานที่มีตัวยา Bicalutamide ขนาด 50 และ 150 มิลลิกรัม/เม็ด 
 
 ///// ไบคาลูตาไมด์มีขนาดรับประทานอย่างไร? ///// 
ยาไบคาลูตาไมด์มีขนาดรับประทาน เช่น 
 
- ผู้ใหญ่: รับประทานยา 50 มิลลิกรัม วันละ1ครั้ง ก่อนหรือพร้อมอาหารก็ได้ 
- เด็ก: ห้ามใช้ยานี้ในเด็ก 
อนึ่ง: 
- ควรรับประทานยานี้ตรงตามเวลาเดิมในแต่ละวัน เพื่อรักษาระดับความเข้มข้นของยาในกระแสเลือดให้สม่ำเสมอตลอดเวลา 
- ไม่จำเป็นต้องปรับขนาดรับประทานกับผู้ป่วยโรคไตและโรคตับที่มีระดับความรุนแรงโรคต่ำ 
- หลีกเลี่ยงการใช้ยานี้กับผู้ที่มีโรคตับที่มีความรุนแรงตั้งแต่ระดับปานกลางขึ้นไป 
- หากพบภาวะเต้านมโตหลังจากใช้ยานี้ ควรต้องรีบมาปรึกษาแพทย์ผู้รักษาโดยเร็ว 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไบคาลูตาไมด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคเบาหวาน  โรคหัวใจ รวมทั้งกำลังกินยา/ใช้ยาอะไรอยู่ เพราะยาไบคาลูตาไมด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไบคาลูตาไมด์ สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// ไบคาลูตาไมด์มีผลไม่พึงประสงค์อย่างไร? ///// 
ยาไบคาลูตาไมด์สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  มีภาวะโลหิตจาง  มีเม็ดเลือดขาวต่ำ 
- ผลต่อระบบทางเดินอาหาร:  เช่น  ท้องผูกหรือไม่ก็ท้องเสีย  คลื่นไส้  ท้องอืด  อาเจียน 
- ผลต่อระบบประสาท: เช่น  วิงเวียน  ความรู้สึกสัมผัสเพี้ยน  นอนไม่หลับ 
- ผลต่อระบบหัวใจและหลอดเลือด:  เช่น  ความดันโลหิตสูง 
- ผลต่อตับ:  เช่น  เอนไซม์การทำงานของตับในเลือดสูงขึ้น  มีภาวะตับอักเสบ 
- ผลต่อไต:  เช่น   ค่าครีเอตินิน(Creatinine)ในเลือดเพิ่มขึ้น 
- ผลต่อผิวหนัง:  เช่น  เกิดผื่นคัน  เหงื่ออกมาก 
- ผลต่อระบบทางเดินปัสสาวะ:  เช่น  ปัสสาวะบ่อยตอนกลางคืน  ท่อปัสสาวะอักเสบ   ปัสสาวะมีเลือดปน/ปัสสาวะเป็นเลือด 
- ผลต่อระบบเผาผลาญพลังงานของร่างกาย:  เช่น  น้ำตาลในเลือดสูง  น้ำหนักตัวลดลง 
- ผลต่อกล้ามเนื้อและกระดูก:  เช่น  ปวดกล้ามเนื้อ  ปวดกระดูก 
- ผลต่อระบบต่อมไร้ท่อ: เช่น  เต้านมโต  เต้านมบวม  เจ็บเต้านม  รู้สึกร้อนวูบวาบ   ปวดเชิงกราน 
- ผลต่อระบบทางเดินหายใจ:  เช่น  หายใจลำบาก  เกิดพังผืดในปอด  ปอดอักเสบ 
 
 ///// มีข้อควรระวังการใช้ไบคาลูตาไมด์อย่างไร? ///// 
มีข้อควรระวังการใช้ยาไบคาลูตาไมด์ เช่น 
- ห้ามใช้ยานี้กับสตรี 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก 
- ห้าม/หลีกเลี่ยงการใช้ยานี้กับผู้ป่วยโรคตับที่มีความรุนแรงตั้งแต่ระดับกลางขึ้นไป 
- รับประทานยานี้ต่อเนื่องตรงตามขนาดและเวลาในแต่ละวันตามแพทย์สั่ง 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายจากแพทย์เพื่อดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไบคาลูตาไมด์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไบคาลูตาไมด์มีปฏิกิริยาระหว่างยากับยาตัวอื่นอย่างไร? ///// 
ยาไบคาลูตาไมด์มีปฏิกิริยาระหว่างยากับยาตัวอื่น เช่น 
- การใช้ยาไบคาลูตาไมด์ร่วมกับยา Tadalafil  อาจทำให้ผู้ป่วยได้รับผลข้างเคียงจากยา Tadalafil มากขึ้น  หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีบุคคลไป 
- การใช้ยาไบคาลูตาไมด์ร่วมกับยา Pimozide   จะทำให้มีภาวะหัวใจเต้นผิดปกติตามมา จึงไม่ควรใช้ยาร่วมกัน 
- การใช้ยาไบคาลูตาไมด์ร่วมกับยา Lomitapide(ยาลดไขมันในเลือด)  อาจทำให้ระดับยา Lomitapide ในกระแสเลือดเพิ่มสูงขึ้น จนทำให้ผู้ป่วยได้รับผลข้างเคียงจากยา Lomitapide สูงขึ้น หากจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมเป็นรายบุคคลไป 
- หลีกเลี่ยงการใช้ยาไบคาลูตาไมด์ร่วมกับยา Mipomersen(ยาลดไขมันในเลือด),  Teriflunomide, ด้วยอาจก่อให้เกิดพิษต่อตับ/ตับอักเสบมากขึ้น 
 ///// ควรเก็บรักษาไบคาลูตาไมด์อย่างไร? ///// 
ควรเก็บยาไบคาลูตาไมด์ในช่วงอุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// ไบคาลูตาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาไบคาลูตาไมด์ที่จำหน่ายในประเทศไทย มียาชื่อการค้า และบริษัทผู้ผลิต เช่น 
อนึ่ง ยาชื่อการค้าอื่นของยานี้ในต่างประเทศ เช่น Bical, Bicares, Biprosta, Caludec, Caluran, Calutide, Casolon, Macabi,Utamide 
 ///// บรรณานุกรม ///// 
https://www.drugs.com/cdi/bicalutamide.html [2017,Jan7] 
https://en.wikipedia.org/wiki/Bicalutamide [2017,Jan7] 
http://www.mims.com/thailand/drug/info/bicalutamide/?type=brief&amp;mtype=generic [2017,Jan7] 
https://www.drugs.com/dosage/bicalutamide.html [2017,Jan7] 
https://www.drugs.com/drug-interactions/bicalutamide-index.html?filter=3&amp;generic_only= [2017,Jan7]
