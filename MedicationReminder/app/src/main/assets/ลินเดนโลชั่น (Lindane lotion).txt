ลินเดนโลชั่น (Lindane lotion)
 ///// บทนำ ///// 
ยาลินเดน หรือลินเดนโลชั่น (Lindane lotion) หรือในชื่ออื่นเช่น แกมมาซีน (Gammaxene) หรือ แกมมอลลิน (Gammallin) หรือ แกมมา-เฮกซาคลอโรไซโคลเฮกเซน (Gamma-hexachlorocyclohe xane) เป็นสารประเภทอินทรีย์ประเภทคลอไรด์ (Organochloride) ในภาคเกษตรกรรมใช้เป็นยาฆ่าแมลง แต่ในทางคลินิกนำมาเป็นยาฆ่าหิดและฆ่าเหา ยาลินเดนถูกค้นพบและเป็นที่รู้จักกันในวงการวิทยาศาสตร์ยาวนานกว่าร้อยปี ด้วยจัดเป็นสารพิษต่อระบบประสาทโดยสามารถรบกวนการทำงานของสารสื่อประสาทในสมองบางตัวเช่น กาบา (GABA) รวมถึงก่อให้เกิดพิษกับตับและไตไปจนกระทั่งอาจทำให้เกิดโรคมะเร็งได้ จึงเป็นเหตุผลให้ประเทศต่างๆจำนวน 52 ประเทศต่อต้านและไม่ยอมให้มีการใช้ยาลินเดนในประเทศของตน แต่ในเวลาต่อมาเมื่อปี ค.ศ. 2009 (พ.ศ. 2552) ได้มีข้อตกลงกันใหม่โดยยอมให้ยาลินเดนเป็นยาทางเลือกที่สองเพื่อใช้ฆ่าหิด - ฆ่าเหาบนศีรษะเมื่อใช้ยาชนิดอื่นแล้วไม่ได้ผล 
รูปแบบยาแผนปัจจุบันของยาลินเดนจะเป็นยาทาเฉพาะที่เช่น โลชั่น ครีม แชมพู เป็นต้น หากเกิดเหตุการณ์ที่ยาลินเดนซึมเข้าสู่ร่างกาย ตัวยาจะเข้ารวมตัวกับพลาสมาโปรตีนได้ประมาณ 91% ตับจะเป็นอวัยวะที่คอยทำลายยานี้ ร่างกายต้องใช้เวลาประมาณ 18 ชั่วโมงขึ้นไปเพื่อกำจัดยาลินเดนออกจากกระแสเลือด 
ยังมีข้อจำกัดบางประการที่ทำให้ผู้บริโภคไม่สามารถใช้ยาลินเดนได้เช่น 
- เป็นผู้ที่มีประวัติแพ้ยาลินเดนมาก่อน 
- มีประวัติป่วยเป็นโรคชัก (Seizures) หรือมีภาวะผิวหนังอักเสบปริแตก 
- ผู้ที่อยู่ในภาวะให้นมบุตรหรือตั้งครรภ์ควรหลีกเลี่ยงการใช้ยานี้ 
- มีประวัติป่วยด้วยโรคเอชไอวี (HIV) มีบาดแผลที่ศีรษะ ป่วยด้วยโรคตับระยะรุนแรง รวมถึงผู้ที่มีน้ำหนักตัวไม่ถึง 50 กิโลกรัม ก็ควรหลีกเลี่ยงการใช้ยาลินเดน 
- ผู้ที่มีประวัติหรือกำลังใช้ยาต่างๆที่สามารถทำปฏิกิริยาระหว่างยากับยาลินเดนจะทำให้ได้รับอาการข้างเคียง (ผลข้างเคียง) จากลินเดนเพิ่มขึ้นเช่นยา Phenothiazine, Isoniazid, Diazepam, Theo phylline รวมถึงยาในกลุ่ม TCAs 
- หลีกเลี่ยงการทาครีม โลชั่น ขี้ผึ้งใดๆ ก่อนการทายาลินเดนด้วยการทาผลิตภัณฑ์ดังกล่าวจะทำให้การดูดซึมยาลินเดนเข้าสู่ร่างกายมีมากขึ้น 
ผู้ที่ได้ใช้ยาลินเดนอาจได้รับอาการข้างเคียงทางผิวหนังที่พบเห็นบ่อยๆเช่น แสบ คัน เกิดผื่นแดง                      ในบริเวณผิวหนังที่สัมผัสกับตัวยานี้ 
องค์การอนามัยโลกได้จัดให้ยาลินเดนเป็นสาร/เป็นยาอันตรายในระดับกลาง การใช้ยานี้ได้อย่างปลอดภัยเหมาะสมควรต้องเป็นไปตามคำสั่งของแพทย์ผู้รักษาเท่านั้น 
สำหรับประเทศไทยอาจพบเห็นการจำหน่ายผลิตภัณฑ์ยาลินเดนตามร้านขายยาขนาดกลางขึ้นไป 
อนึ่งหากมีข้อสงสัยเพิ่มเติมผู้บริโภคสามารถสอบถามข้อมูลยาลินเดนได้จากแพทย์ผู้รักษาหรือ                   เภสัชกรได้โดยทั่วไป 
 ///// ลินเดนโลชั่นมีสรรพคุณ (คุณสมบัติ) อย่างไร? ///// 
ยาลินเดนโลชั่นมีสรรพคุณ/ข้อบ่งใช้เช่น 
- ใช้เป็นยาฆ่าหิด - ฆ่าเหารวมถึงไข่ของหิด - ของเหาตามผิวหนัง 
- สามารถใช้ยานี้ได้ทั้งในเด็กและผู้ใหญ่ *แต่ห้ามใช้ยานี้กับเด็กที่มีอายุตั้งแต่ 1 เดือนลงมา 
 ///// ลินเดนโลชั่นมีกลไกการออกฤทธิ์อย่างไร? ///// 
ยาลินเดนมีกลไกการออกฤทธิ์โดยตัวยาจะแทรกซึมเข้าไปในตัวหิด - ตัวเหารวมถึงไข่ของหิด - ของเหาด้วย ทำให้ระบบการดำรงชีวิตของหิด - ของเหาถูกรบกวนไม่สามารถเจริญเติบโตหรือขยายพันธุ์ต่อไปได้และตายลงในที่สุด จากกลไกดังกล่าวจึงก่อให้มีฤทธิ์ของการรักษาตามสรรพคุณ 
 ///// ลินเดนโลชั่นมีรูปแบบการจัดจำหน่ายอย่างไร? ///// 
ยาลินเดนโลชั่นมีรูปแบบการจัดจำหน่ายเช่น 
- โลชั่นทาผิวที่มีความเข้มข้น 1% 
- ครีมทาผิวที่มีความเข้มข้น 1% 
- แชมพูสระผมขนาดความเข้มข้น 1% 
- เจลทาผิวขนาดความเข้มข้น 0.3% 
 ///// ลินเดนโลชั่นมีขนาดการบริหารยาอย่างไร? ///// 
ยาลินเดนโลชั่นมีขนาดการบริหารยา/ใช้ยาเช่น 
ก.สำหรับฆ่าเชื้อหิด (Scabies): 
- ผู้ใหญ่: ใช้โลชั่น 1% ทาผิวบริเวณที่ติดเชื้อหิดและทิ้งไว้เป็นเวลาประมาณ 8 - 12 ชั่วโมง จากนั้นให้อาบน้ำทำความสะอาดร่างกาย 
- เด็กอายุมากกว่า 1 เดือนขึ้นไปและมีน้ำหนักตัวมากกว่า 50 กิโลกรัม: ทาโลชั่นขนาด 1% อย่างเบาบางและล้างออกหลังทิ้งไว้ประมาณ 6 - 8 ชั่วโมง 
ข.สำหรับฆ่าเหา: 
ผู้ใหญ่และเด็กอายุมากกว่า 1 เดือนขึ้นไปที่มีน้ำหนักตัวมากกว่า 50 กิโลกรัม: ใช้แชมพูขนาด 1% ในปริมาณ 15 - 30 มิลลิลิตรสระผมเป็นเวลาประมาณ 4 - 5 นาทีเพียงครั้งเดียว กรณีผู้ที่มีผมยาวอาจต้องใช้แชมพูปริมาณ 60 มิลลิลิตร หลังสระผมให้ล้างทำความสะอาดเส้นผมจนหมดคราบแชมพู เป่าผมให้แห้ง และใช้หวีเสนียด (หวีซี่ละเอียดที่ใช้สางเหา) หวีผมเพื่อกำจัดซากและไข่เหา 
*อนึ่งในเด็ก: 
- ห้ามใช้ยานี้กับเด็กที่มีอายุตั้งแต่ 1 เดือนลงมา 
- การใช้ยานี้กับเด็กที่มีน้ำหนักตัวต่ำกว่า 50 กิโลกรัมจะต้องให้แพทย์เป็นผู้พิจารณาใช้ยาตามความเหมาะสมเท่านั้น 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาลินเดน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หาย ใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่โดยเฉพาะยาแอสไพรินหรือยาต้านการจับตัวของเกล็ดเลือด /ยาต้านการแข็งตัวของเลือด เพราะยาลินเดนอาจส่งผลให้อาการของโรครุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภท สามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมใช้ยาควรทำอย่างไร? ///// 
หากลืมใช้ยาลินเดนสามารถใช้ยาเมื่อนึกขึ้นได้ โดยปกติการใช้ยานี้เพียงครั้งเดียวก็เห็นประสิทธิภาพแล้ว กรณีที่ยังมีอาการอยู่อีกอาจใช้ยานี้อีกหลังจากการใช้ยาครั้งแรกไปแล้วนานประมาณ 1 สัปดาห์ หรือใช้ยานี้ตามคำสั่งแพทย์ 
 ///// ลินเดนโลชั่นมีผลไม่พึงประสงค์อย่างไร? ///// 
ยาลินเดนไม่ว่าจะอยู่ในรูปแบบโลชั่น แชมพู ครีม และเจล อาจก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบประสาท: เช่น ก่อให้เกิดอาการวิงเวียน ความรู้สึกสัมผัสเพี้ยน ปวดศีรษะ ในเด็กเล็กอาจก่อให้เกิดอาการชักตามมา 
- ผลต่อระบบเลือด: เช่น เกิดโลหิตจางชนิด Aplastic anemia 
- ผลต่อผิวหนัง: เช่น ผิวหนังอักเสบ ผื่นคัน ลมพิษ อาจพบภาวะผมร่วงจนศีรษะล้าน 
*อนึ่ง สำหรับผู้ที่ได้รับพิษจากลินเดนจะมีอาการปัสสาวะมีเลือดปน/ปัสสาวะเป็นเลือด หัวใจเต้นผิดปกติ คลื่นไส้ กระสับกระส่าย มีภาวะชัก อาเจียน หากพบอาการเหล่านี้หลังใช้ยานี้ให้รีบนำผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้ลินเดนโลชั่นอย่างไร? ///// 
มีข้อควรระวังการใช้ยาลินเดนโลชั่นเช่น 
- ห้ามใช้กับผู้ที่มีประวัติแพ้ยาลินเดน 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยามากหรือเกินจากคำสั่งของแพทย์ 
- ห้ามรับประทานผลิตภัณฑ์ยาลินเดนโดยเด็ดขาด 
- ห้ามมิให้ยานี้เข้าตารวมถึงผิวหนังที่เป็นแผลเปิด 
- หลังใช้ยานี้แล้วหากมีอาการวิงเวียนต้องหลีกเลี่ยงการขับขี่ยวดยานพาหนะใดๆรวมถึงการทำงานกับเครื่องจักรด้วยจะเกิดอุบัติเหตุได้ง่าย 
- สำหรับคู่สามี - ภรรยา หากใครคนใดคนหนึ่งติดเชื้อหิด - เหา ควรแยกห้องนอน เครื่องใช้ส่วนตัว(เช่น ผ้าเช็ดตัว) จนกว่าอีกฝ่ายจะรักษาหาย หรือให้แพทย์ตรวจอาการว่ามีการติดเชื้อหิด – เหาด้วยหรือ ไม่เพื่อทำการรักษาไปพร้อมๆกัน 
- หลังการใช้ยานี้แล้วมีอาการชักให้รีบนำตัวผู้ป่วยส่งโรงพยาบาลทันที/ฉุกเฉิน 
- ขณะทายาลินเดนโลชั่นให้หลีกเลี่ยงการสัมผัสตัวผู้อื่น 
- หากพบอาการแพ้ยานี้เช่น หายใจไม่ออก/หายใจลำบาก ตัวบวม ผื่นคันขึ้นเต็มตัว ให้หยุดการใช้ยานี้ทันทีแล้วรีบมาโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมยาลินเดน) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่ม เติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ลินเดนโลชั่นมีปฏิกิริยาระหว่างยากับยาตัวอื่นอย่างไร? ///// 
ยาลินเดนโลชั่นมีปฏิกิริยาระหว่างยากับยาตัวอื่นเช่น 
- การใช้ยาลินเดนโลชั่นร่วมกับยาเช่น Tramadol, Phenylpropanolamine, Metrizamide (สี/สารทึบแสงที่ใช้ในการตรวจเอกซเรย์คอมพิวเตอร์), Bupropion, Lidocaine, Promethazine และอื่นๆอาจก่อให้เกิดความเสี่ยงทำให้มีภาวะชักในผู้ป่วยเกิดขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาลินเดนโลชั่นอย่างไร? ///// 
ควรเก็บยาลินเดนในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่เก็บยาในห้องน้ำหรือในรถยนต์ 
 ///// ลินเดนโลชั่นมีชื่ออื่นอีกไหม? ผลิตจากบริษัทอะไรบ้าง? ///// 
ยาลินเดนที่จำหน่ายในประเทศไทย มียาชื่อการค้าและบริษัทผู้ผลิตเช่น 
อนึ่งยาลินเดนในประเทศตะวันตกมียาชื่อการค้าเช่น Gamene, Kwell, Scabene 
 ///// บรรณานุกรม ///// 
https://en.wikipedia.org/wiki/Lindane  [2016,April23] 
http://www.drugs.com/cdi/lindane-lotion.html  [2016,April23] 
http://www.mims.com/thailand/drug/info/hexin/  [2016,April23] 
http://www.mims.com/thailand/drug/info/jacutin/  [2016,April23] 
http://reference.medscape.com/drug/lindane-topical-343501  [2016,April23] 
http://www.drugs.com/drug-interactions/lindane-topical-index.html?filter=3&amp;generic_only=  [2016,April23]
