ยาเมโคบาลามิน (Mecobalamin)
 ///// บทนำ ///// 
เมโคบาลามิน (Mecobalamin) เป็นยาจำพวกวิตามิน บี 12 (MeB12) และยังมีชื่อเรียกอื่นอีก เช่น เมทิลโคบาลามิน (Methylcobalamin) ทางวงการแพทย์นำมาใช้รักษาอาการขาดวิตามิน บี 12 ของร่างกาย เช่น อาการโลหิตจาง รักษาพยาธิสภาพของเส้นประสาทส่วนปลาย รักษาเส้นประสาทอักเสบในผู้ป่วยเบาหวาน (เส้นประสาทเหตุเบาหวาน) เป็นต้น 
สำหรับเส้นทางการบริหารยาเข้าสู่ร่างกาย มีทั้งการรับประทาน ซึ่งใช้เวลาประมาณ 3 ชั่วโมงทำให้ยาดูดซึมเข้าสู่กระแสเลือดและมีความเข้มข้นสูงสุด หากเป็นยาฉีดเข้ากล้ามเนื้อ (IM: Intramuscular injection) ใช้เวลาไม่เกิน 0.9 ชั่วโมง หรือ ฉีดเข้าเส้นเลือดดำ (IV: Intrave nous injection) ใช้เวลาเพียงประมาณ 3 นาทีก็เพียงพอที่จะทำให้ปริมาณความเข้มข้นในกระ แสเลือดมีได้มากที่สุด 
คณะกรรมการอาหารและยาของไทย ได้จัดให้ยาเมโคบาลามินที่เป็นยาเม็ดอยู่ในหมวด ‘ยาไม่อันตราย’ แต่ในรูปแบบยาฉีด ถูกจัดให้อยู่ในหมวด ‘ยาอันตราย’ อย่างไรก็ตามเมโคบาลามินยังมีผลข้างเคียงและข้อควรระวังของยา ดังนั้น การใช้ยานี้จึงควรต้องเป็นไปตามคำสั่งแพทย์ผู้รักษาเท่านั้น 
 ///// ยาเมโคบาลามินมีสรรพคุณ (คุณสมบัติ) อย่างไร? ///// 
ยาเมโคบาลามินมีสรรพคุณ ดังนี้ 
- รักษาโรคเส้นประสาท (Peripheral neuropathies) 
- รักษาโรค/ภาวะโลหิตจางชนิด Megaloblastic anemia 
 ///// ยาเมโคบาลามินมีกลไกการออกฤทธิ์อย่างไร? ///// 
เมโคบาลามินมีกลไกการออกฤทธิ์ เป็นตัวช่วยในกระบวนการสังเคราะห์เอนไซม์ที่ชื่อว่า เมไทโอนีน ซินเทส (Methionine synthase: เอนไซม์เกี่ยวข้องกับการทำงานของเส้นประสาท ) สำหรับกลุ่มผู้ป่วยโลหิตจาง เมโคบาลามินจะช่วยเร่งการเพิ่มเซลล์เม็ดเลือดแดง โดยจะสนับสนุนการสังเคราะห์กรดนิวคลีอิค (Nucleic acid: สารที่ใช้ช่วยสร้างเม็ดเลือดแดง) ในไขกระดูก และช่วยทำให้เซลล์เม็ดเลือดแดงเจริญเติบโตเต็มที่ ด้วยกลไกที่กล่าวข้างต้นทำให้ยานี้มีฤทธิ์ในการรักษาตามสรรพคุณ 
 ///// ยาเมโคบาลามินมีรูปแบบการจัดจำหน่ายอย่างไร? ///// 
ยาเมโคบาลามินมีรูปแบบการจัดจำหน่าย ดังนี้ 
- รูปแบบยาเม็ด ขนาด 500 ไมโครกรัม/เม็ด 
- รูปแบบยาฉีด ขนาด 500 ไมโครกรัม/มิลลิลิตร 
หมายเหตุ: 
การผลิตเมโคบาลามิน ไม่เพียงแต่จะผลิตในรูปแบบยาเดี่ยวเท่านั้น เราอาจพบเห็นเมโคบาลามิน ถูกนำไปผสมรวมกับยาวิตามินรวมในรูปแบบของยาเม็ดได้เช่นกัน เช่น ยาวิตามิน B 1-6-12 
 ///// ยาเมโคบาลามินมีขนาดรับประทานอย่างไร? ///// 
ยาเมโคบาลามินมีขนาดรับประทานดังนี้ 
ก.	สำหรับโรคเส้นประสาท (Peripheral neuropathies): 
- ผู้ใหญ่: รับประทานครั้งละ 500 ไมโครกรัม วันละ 3 ครั้ง โดยสามารถรับประทานยาก่อนหรือหลังอาหารก็ได้ 
ข.	รักษาภาวะโลหิตจางที่มีสาเหตุจากการขาดวิตามิน บี 12: 
- ผู้ใหญ่: ใช้ในรูปแบบยาฉีดเข้ากล้ามเนื้อหรือเข้าเส้นเลือด วันละ 500ไมโครกรัม 3 ครั้ง/สัปดาห์ เมื่อครบ 2 เดือน ควรลดขนาดการฉีดเป็นฉีดครั้งเดียว 500 ไมโครกรัม ทุกๆ 1 - 3 เดือน 
*****หมายเหตุ: 
ขนาดยานี้ในเด็ก ขึ้นกับ อายุ น้ำหนักตัว และความรุนแรงของโรค ซึ่งการใช้ยาจะอยู่ในดุลพินิจของแพทย์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเมโคบาลามิน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น และ/หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยาหรืออาหารเสริมอะไรอยู่ เพราะยาเมโคบาลามิน อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมโคบาลามิน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาเมโคบาลามินมีผลไม่พึงประสงค์อย่างไร? ///// 
ยาเมโคบาลามินสามารถก่อให้เกิดผลไม่พึงประสงค์ (ผลข้างเคียง) ดังนี้ 
- สำหรับยารับประทาน อาจมีอาการ เบื่ออาหาร คลื่นไส้ อาเจียน ท้องเสีย 
- สำหรับรูปแบบยาฉีด อาจทำให้เกิดผื่นคันตามผิวหนัง ปวดศีรษะ ปวดบริเวณที่ถูกฉีดยา เป็นต้น 
 ///// มีข้อควรระวังการใช้ยาเมโคบาลามินอย่างไร? ///// 
มีข้อควรระวังการใช้ยาเมโคบาลามิน คือ 
- ระวังการฉีดยาซ้ำกับบริเวณผิวหนังที่เคยฉีดเมโคบาลามินมาก่อน ด้วยจะเพิ่มความเจ็บปวด โดยเฉพาะในผู้ป่วยเด็กทารกและเด็กเล็ก 
- เมโคบาลามิน สามารถรบกวนผลการตรวจเลือด (ซีบีซี/CBC) ของผู้ป่วยด้วยโรคที่เกิดจากการขาดโฟเลต/Folic acid (Folate deficiency) 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเมโคบาลามินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้ง ให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาเมโคบาลามินมีปฏิกิริยาระหว่างยากับยาตัวอื่นอย่างไร? ///// 
ยาเมโคบาลามิน มีปฏิกิริยาระหว่างยากับยาตัวอื่น ดังนี้ 
- การใช้ยาเมโคบาลามินร่วมกับยาต้านเชื้อแบคทีเรีย (ยาปฏิชีวนะ) เช่น Neomycin หรือยารักษาโรคเกาต์ เช่น Colchicine สามารถลดการดูดซึมเมโคบาลามินจากทางเดินอาหารได้ แพทย์จะเป็นผู้ปรับเวลาหรือขนาดรับประทานที่เหมาะสมให้กับผู้ป่วยเป็นรายบุคคลไป 
- การใช้ยาเมโคบาลามินร่วมกับยาต้านเชื้อแบคทีเรีย เช่น Chloramphenical ชนิดฉีด สามารถลดประสิทธิภาพการรักษาโรค/ภาวะโลหิตจางของเมโคบาลามิน หากเป็นไปได้ ควรเลี่ยงการใช้ยาร่วมกัน 
- การใช้ยาเมโคบาลามินร่วมกับยาเม็ดคุมกำเนิด (Oral contraceptive) สามารถลดระดับความเข้มข้นของเมโคบาลามินในกระแสเลือดจนอาจส่งผลต่อการรักษาได้ 
 ///// ควรเก็บรักษายาเมโคบาลามินอย่างไร? ///// 
สามารถเก็บยาเมโคบาลามินที่อุณหภูมิห้อง เก็บยาให้พ้นแสงแดดและความชื้น เก็บยา ให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาเมโคบาลามินมีชื่ออื่นอีกไหม? ผลิตจากบริษัทอะไรบ้าง? ///// 
ยาเมโคบาลามินที่จำหน่ายในประเทศไทย มียาชื่อการค้าอื่น เช่น 
 ///// บรรณานุกรม ///// 
1 http://en.wikipedia.org/wiki/Methylcobalamin [2014,July12]
	2 http://www.mims.com/USA/drug/info/mecobalamin/?type=full&amp;mtype=generic#Dosage [2014,]
	3 http://www.mims.com/Thailand/drug/search/?q=mecobalamin [2014,July12]
	4 http://www.mims.com/Thailand/drug/info/Methycobal/?type=brief [2014,July12]
