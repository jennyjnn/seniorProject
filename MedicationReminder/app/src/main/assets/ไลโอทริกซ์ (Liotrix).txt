ไลโอทริกซ์ (Liotrix)
 ///// บทนำ ///// 
ยาไลโอทริกซ์(Liotrix) เป็นชื่อเรียกขอยาไทรอยด์ฮอร์โมนที่มีส่วนผสมระหว่าง ฮอร์โมน ที4 (T4/Thyroxine)กับ ฮอร์โมนที3 (T3/Triiodothyronine) ในอัตราส่วน 4 : 1  ทางคลินิกนำมาใช้บำบัดรักษาผู้ป่วยที่มีภาวะไทรอยด์ฮอร์โมนต่ำ/ภาวะขาดไทรอยด์ฮอร์โมน   ยาไลโอทริกซ์เป็นยาแบบรับประทาน มีการจำหน่ายภายใต้ยาชื่อการค้าว่า “Thyrolar”   ผู้ป่วยสามารถรับประทานยนี้ขณะท้องว่างหรือพร้อม
อาหารก็ได้ แต่เพื่อประสิทธิผลของการรักษาควรรับประทานยานี้ในเวลาเดียวกันของ                                แต่ละวัน  และควรหลีกเลี่ยงการรับประทานยาไลโอทริกซ์พร้อมกับยาประเภทเสริมแคลเซียม แบบต่างๆ(เช่นยา Calcium carbonate), ยาCholestyramine,  ยาColestipol,  หรือถ้าจำเป็น ต้องรับประทานโดยเว้นเวลาห่างกันประมาณ 4 ชั่วโมงขึ้นไป 
ด้วยกลไกการออกฤทธิ์ของยาไลโอทริกซ์ซึ่งเป็นยาที่ส่งผลต่อระบบการทำงานของร่างกายได้มากมาย รวมถึงระบบเผาผลาญอาหารของร่างกาย ทางคลินิกจึงมีข้อห้ามนำยาไลโอทริกซ์มาเป็นยาลดน้ำหนัก เพราะการใช้ยานี้เป็นปริมาณมากสามารถส่งผลกดความอยากอาหารของร่างกาย และทำให้เกิดอาการข้างเคียง(ผลข้างเคียง)ได้อย่างรุนแรง 
นอกจากนี้ผู้ป่วยที่มีประวัติแพ้ส่วนประกอบในสูตรตำรับของยาไลโอทริกซ์  ผู้ที่มีปัญหาป่วยเป็นโรคหัวใจล้มเหลวที่มักพบเห็นอาการ เจ็บหน้าอก   หัวใจเต้นเร็ว เหงื่อออกมาก  เป็นลมแดดบ่อย  และรู้สึกกระสับกระส่ายเสมอ จัดว่าเป็นกลุ่มเสี่ยงต่อการเกิดผลข้างเคียงที่รุนแรงจากยานี้ จึงห้ามใช้ยาไลโอทริกซ์ 
ข้อมูลสำคัญๆอย่างประวัติการเจ็บป่วยก็ต้องแจ้ง แพทย์ พยาบาล เภสัชกร ให้ทราบทุกครั้ง  ด้วยมีผลเกี่ยวพันกับยาไลโอทริกซ์ทั้งทางตรงและทางอ้อม เช่น 
- อยู่ในระหว่างการตั้งครรภ์ หรืออยู่ในภาวะให้นมบุตร  ซึ่งมีความเสี่ยงที่ยานี้จะถูก	 ส่งผ่านไปถึงทารก จนส่งผลข้างเคียงต่อทารกได้ 
- ป่วยด้วยโรคเบาหวาน  โรคความดันโลหิตสูง  โรคต่อมไทรอยด์เป็นพิษ หรือป่วยด้วยโรคที่มีชื่อเรียกว่า มิกซีดีมา (Myxedema,โรค/ภาวะขาดไทรอยด์ฮอร์โมนที่รุนแรง)  เพราะโรคต่างๆดังกล่าวอาจแสดงความรุนแรงเพิ่มขึ้นเมื่อผูป่วยได้รับยาไลโอทริกซ์ 
- อยู่ในระหว่างการใช้ยาเม็ดคุมกำเนิด และ/หรือมีการใช้ฮอร์โมนเอสโตรเจน (Estrogens) หรือเป็นผู้ที่ต้องรับประทานธาตุเหล็ก(เช่นยา Ferrous sulfate) ด้วยกลุ่มยาดังกล่าวจะทำให้ประสิทธิภาพในการบำบัดรักษาโรคของยาไลโอทริกซ์ด้อยลงไป 
- ผู้ที่ต้องรับการรักษาโดยใช้ยาต้านการแข็งตัวของเลือด  หากได้รับยาไลโอทริกซ์                         อาจทำให้ร่างกายผู้ป่วยได้รับผลข้างเคียงของยาต้านการแข็งตัวของเลือดมากขึ้น 
ผู้บริโภค/ผู้ป่วยควรพิจารณา ประโยชน์และอันตรายจากไลโอทริกซ์ควบคู่กันไป และควรปฏิบัติตามข้อแนะนำดังต่อไปนี้ เช่น 
- ใช้ยานี้ตามคำสั่งแพทย์  ไม่ปรับขนาดรับประทานหรือหยุดการใช้ยาไลโอทริกซ์                    โดยไม่ได้ขอคำปรึกษาจากแพทย์ 
- พึงระลึกอยู่เสมอว่า ยาไลโอทริกซ์เป็นยาที่นำมาบำบัดภาวะร่างกายขาดไทรอยด์ฮอร์โมน  เพื่อช่วยชีวิตผู้ป่วยให้พ้นจากอาการป่วย/ทรมานจากภาวะดังกล่าว  จึงไม่ควรนำยาไลโอทริกซ์ไปใช้นอกเหนือจากวัตถุประสงค์ทางคลินิก 
- มาโรงพยาบาลเพื่อรับการตรวจเลือด และการตรวจร่างกาย ตามที่แพทย์นัด เพื่อแพทย์ใช้เป็นข้อมูลปรับแนวทางการรักษาให้เหมาะสมและสัมพันธ์กับระดับไทรอยด์ฮอร์โมนของร่างกายผู้ป่วย 
- สำหรับผู้สูงอายุที่ได้รับไลโอทริกซ์ แพทย์จะเพิ่มความระวังเป็นพิเศษด้วยผู้ป่วย             กลุ่มนี้อาจได้รับผลข้างเคียงได้มากกว่าผู้ป่วยกลุ่มอื่น 
- ยาไลโอทริกซ์จัดเป็นยาประเภทฮอร์โมนที่สามารถก่อให้เกิดอาการข้างเคียง(ผลข้างเคียง)ได้เช่นเดียวกับยาชนิดต่างๆ 
- หากใช้ยานี้กับเด็ก อาการข้างเคียงของยานี้ที่พบเห็นคือ มีอาการผมร่วง  หากเกิดอาการข้างเคียงนี้ ก็สามารถปรึกษาแพทย์/มาโรงพยาบาลเพื่อรับคำแนะนำจากแพทย์ และแพทย์ปรับแนวทางการรักษาให้เหมาะสมมากขึ้น 
- *กรณีที่รับประทานยานี้เกินขนาด จะทำให้ระบบเมตาบอลิซึม(Metabolism/สันดาป)ของร่างกายเพิ่มขึ้นกว่าปกติ  แพทย์อาจต้องใช้วิธีทำให้ผู้ป่วยอาเจียน เพื่อลดการดูดซึมของตัวยานี้ แต่วิธีการนี้	ห้ามใช้กับผู้ป่วยที่อยู่ในภาวะโคม่า หรืออยู่ในอาการชัก  นอกจากนั้นคือแพทย์จะบำบัดรักษาตามอาการ โดยใช้การตรวจสัญญาณชีพของผู้ป่วยมาประกอบกัน 
สูตรตำรับยาไลโอทริกซ์ มีส่วนประกอบของฮอร์โมน ที4 (T4) และ ที3 (T3) ในหลายขนาดแต่มีอัตราส่วนคงที่เสมอ คือ T4 : T3 = 4 : 1 เสมอ  การเลือกใช้สูตรตำรับใดมารักษานั้น ย่อมมีความเหมาะสมกับผู้ป่วยแต่ละบุคคลแตกต่างกันออกไป  จึงต้องขึ้นอยู่กับคำสั่งของแพทย์ผู้ที่ทำการรักษาผู้ป่วยแต่เพียงผู้เดียว 
 
 ///// ไลโอทริกซ์มีสรรพคุณ(คุณสมบัติ)อย่างไร? ///// 
ยาไลโอทริกซ์มีสรรพคุณ/ข้อบ่งใช้ เช่น 
- บำบัดอาการต่อมไทรอยด์อักเสบชนิดไม่ติดเชื้อ ที่เรียกว่าโรคฮาชิโมโต (Hashimoto’s Thyroiditis) 
- บำบัดโรคพร่อง/ขาดไทรอยด์ฮอร์โมนตั้งแต่กำเนิด 
- ใช้บำบัดโรคมะเร็งต่อมไทรอยด์ (Thyroid cancer) 
- บำบัดภาวะต่อมไทรอยด์โต/โรคคอพอกชนิดที่ต่อมไทรอยด์ยังทำงานที่ปกติ(Euthyroid goiter) 
 
 ///// ไลโอทริกซ์มีกลไกการออกฤทธิ์อย่างไร? ///// 
ยาไลโอทริกซ์ เป็นไทรอยด์ฮอร์โมนสังเคราะห์ ที่ตัวยาถูกดูดซึมจากระบบทางเดินอาหารได้ประมาณ 40–80%  สามารถใช้ทดแทนไทรอยด์ฮอร์โมนของต่อมไทรอยด์ที่หลั่งออกมาน้อยเกินไป  โดยตัวยาไลโอทริกซ์จะมีกลไกการออกฤทธิ์ที่เพิ่มกระบวนการเมตาบอลิซึม(Metabolism, สันดาป)ของเนื้อเยื่อต่างๆในร่างกาย  สนับสนุนการสร้างน้ำตาลกลูโคส(Glucose)  เร่งและเพิ่มการสลายน้ำตาลไกลโคเจน(Glycogen)  กระตุ้นการสังเคราะห์โปรตีน  ช่วยเร่งการเจริญเติบโตของเซลล์ และทำให้อัตราการแบ่งตัวของเซลล์เกิดได้มากขึ้น  ซึ่งกลไกที่กล่าวมาส่งผลต่อการพัฒนาเซลล์สมองอีกด้วย 
 
 ///// ไลโอทริกซ์มีรูปแบบการจัดจำหน่ายอย่างไร? ///// 
ยาไลโอทริกซ์มีรูปแบบการจัดจำหน่าย เป็นยาเม็ดชนิดรับประทานที่มีส่วนประกอบของ T3 และT4 (T3:T4=1:4) ดังนี้เช่น 
- T3, 3.1   ไมโครกรัม +	 T4 ,12.5  ไมโครกรัม 
- T3, 6.25 ไมโครกรัม + T4, 25 ไมโครกรัม 
- T3, 12.5  ไมโครกรัม + T4, 50 ไมโครกรัม 
- T3, 25     ไมโครกรัม + T4, 100 ไมโครกรัม 
- T3, 37.5  ไมโครกรัม + T4, 150 ไมโครกรัม 
 
 ///// ไลโอทริกซ์มีขนาดรับประทานอย่างไร? ///// 
ขนาดความแรง(Dose)ของยาไลโอทริกซ์ จะมีความสัมพันธ์กับความรุนแรงของอาการป่วยจากโรคต่อมไทรอยด์ที่แตกต่างกัน  แพทย์ผู้รักษาจะเป็นผู้คัดเลือกขนาดการใช้ยานี้ได้อย่างเหมาะสมที่สุด โดยอาศัยการตรวจเลือดเพื่อดูระดับของไทรอยด์ฮอร์โมน, ที4(T4) และ ที3(T3) มาประกอบกัน 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไลโอทริกซ์  ผู้ป่วยควรแจ้งแพทย์/พยาบาล และเภสัชกร ดังนี้ เช่น 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคหัวใจ   โรคเบาหวาน   โรคความดันโลหิตสูง  โรคความดันโลหิตต่ำ   รวมถึงกำลังกินยา/ใช้ยาอะไรอยู่ เพราะยาไลโอทริกซ์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร 
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไลโอทริกซ์  สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
แต่อย่างไรก็ดี การใช้ยาไลโอทริกซ์ ต้องอาศัยความต่อเนื่องและตรงตามคำสั่งแพทย์เพื่อประสิทธิผลของการรักษา จึงควรต้องรับประทานยานี้ตรงเวลาทุกวัน 
 
 ///// ไลโอทริกซ์มีผลไม่พึงประสงค์อย่างไร? ///// 
ยาไลโอทริกซ์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  นอนไม่หลับ  หงุดหงิด  ปวดศีรษะ 
- ผลต่อระบบหัวใจและหลอดเลือด:   เช่น  หัวใจเต้นผิดจังหวะ  หัวใจเต้นเร็ว  กล้ามเนื้อหัวใจขาดเลือด 
- ผลต่อระบบทางเดินอาหาร:  เช่น  เป็นตะคริวที่หน้าท้อง  ท้องเสีย  อาเจียน 
- ผลต่อผิวหนัง:  เช่น   เหงื่อออกมาก 
- ผลต่อต่อมไร้ท่อ:  เช่น มีภาวะไทรอยด์ฮอร์โมนสูง/ไทรอยด์เป็นพิษ  ประจำเดือน ผิดปกติในผู้หญิง 
- ผลต่อระบบการเผาผลาญพลังงานของร่างกาย: เช่น  น้ำหนักตัวลด  เป็นลมแดดได้ง่าย 
- ผลต่อระบบกล้ามเนื้อและกระดูก: เช่น เร่งการเจริญเติบโตของกระดูกของผู้ป่วยเด็ก 
 
 ///// มีข้อควรระวังการใช้ไลโอทริกซ์อย่างไร? ///// 
มีข้อควรระวังการใช้ยาไลโอทริกซ์ เช่น 
- ห้ามใช้กับผู้ที่แพ้ยานี้ 
- ห้ามใช้เป็นยาลดน้ำหนัก 
- ห้ามใช้ยานี้กับผู้ป่วย   โรคหัวใจ    โรคความดันโลหิตสูง 
- ห้ามปรับขนาดรับประทานโดยมิได้ขอคำปรึกษาจากแพทย์ 
- ห้ามใช้ยานี้กับสตรีมีครรภ์/ตั้งครรภ์   สตรีที่อยู่ในภาวะให้นมบุตร  เด็ก  และผู้สูงอายุ   โดยไม่มีคำสั่งจากแพทย์ 
- ห้ามใช้ยาที่มีสภาพผิดปกติเปลี่ยนไปจากเดิม เช่น เม็ดยาแตกหัก  สีเม็ดยาเปลี่ยนไป 
- หากพบอาการแพ้ยานี้ เช่น  หายใจไม่ออก/หายใจลำบาก   มีผด ผื่น คันขึ้นตามตัว ให้หยุดการใช้ยานี้ทันที  แล้วรีบมาพบแพทย์/มาโรงพยาบาลทันที/ฉุกเฉิน 
- กรณีรับประทานยานี้เกินขนาด  ควรรีบนำตัวผู้ป่วยส่งโรงพยาบาลเพื่อแพทย์ใช้หัตถการทางการแพทย์แก้ไขได้ทันเวลา 
- แจ้ง แพทย์ พยาบาล เภสัชกร ทุกครั้งว่ามีการใช้ยาประเภทใดอยู่บ้างโดยเฉพาะอย่างยิ่ง ยารักษาโรคเบาหวาน   ยาเม็ดคุมกำเนิด  ยาต้านการแข็งตัวของเลือด เป็นต้น 
- มาพบแพทย์เพื่อ การตรวจเลือด  การตรวจร่างกาย ตามแพทย์นัดหมาย เพื่อแพทย์แพทย์พิจารณาปรับแนวทางการรักษาให้สอดคล้องกับอาการปัจจุบัน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไลโอทริกซ์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไลโอทริกซ์มีปฏิกิริยาระหว่างยากับยาตัวอื่นอย่างไร? ///// 
ยาไลโอทริกซ์มีปฏิกิริยาระหว่างยากับยาตัวอื่น เช่น 
- การใช้ยาไลโอทริกซ์ร่วมกับยาลดน้ำตาลในเลือด (ยารักษาเบาหวาน) อย่างเช่น ยาอินซูลิน(Insulin) อาจทำให้เกิดภาวะน้ำตาลในเลือดต่ำหรือสูงขึ้น  หากจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีแต่ละผู้ป่วย และจะควบคุมระดับน้ำตาลในเลือดอย่างใกล้ชิด 
- การใช้ยาไลโอทริกซ์ร่วมกับยาเม็ดคุมกำเนิดประเภทยา Estrogen อาจทำให้                          ระดับยาไลโอทริกซ์ในร่างกายลดต่ำลงจนส่งผลต่อการรักษา หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาไลโอทริกซ์ ร่วมกับยาต้านการแข็งตัวของเลือด  อาจส่งผลให้เกิด
ภาวะเลือดออกง่ายขึ้น  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาไลโอทริกซ์อย่างไร? ///// 
ควรเก็บยาไลโอทริกซ์ ภายใต้อุณหภูมิ 2-8 องศาเซลเซียส(Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 ///// ไลโอทริกซ์มีชื่ออื่นอีกไหม? ผลิตจากบริษัทอะไรบ้าง? ///// 
ยาไลโอทริกซ์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/cdi/liotrix.html [2017,Feb11] 
http://www.allergan.com/assets/pdf/thyrolar_pi [2017,Feb11] 
https://en.wikipedia.org/wiki/Liotrix [2017,Feb11] 
http://davisplus.fadavis.com/3976/meddeck/pdf/liotrix.pdf [2017,Feb11] 
https://www.drugs.com/drug-interactions/liotrix-index.html?filter=2&amp;generic_only= [2017,Feb11]
