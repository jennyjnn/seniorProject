แวนโคมัยซิน (Vancomycin)
 ///// บทนำ ///// 
ยาแวนโคมัยซิน (Vancomycin) เป็นยากลุ่มยาปฏิชีวนะที่มีโครงสร้างทางเคมีแบบไกลโคเปปไทด์ (Glycopeptide antibiotic, ยาปฏิชีวนะกลุ่มที่มีผลต่อการสร้างผนังเซลล์/Cell wall ของแบคที เรีย) ถูกค้นพบครั้งแรกในปี ค.ศ. 1953 (พ.ศ.2496) โดยแยกสกัดจากเชื้อแบคทีเรียที่อยู่ในดินซึ่งมีชื่อว่า Amycolatopsis orientalis 
ทางคลินิกใช้แวนโคมัยซินเป็นยาอันดับต้นๆที่นำมาใช้รักษาและต่อต้านแบคทีเรียแกรมบวกซึ่งเป็นสาเหตุ 
- การติดเชื้อของผิวหนัง 
- การติดเชื้อในกระแสเลือด/ภาวะพิษเหตุติดเชื้อ 
- การติดเชื้อที่เยื่อบุหัวใจ/เยื่อบุหัวใจอักเสบติดเชื้อ 
- การติดเชื้อของกระดูกและข้อ 
- การติดเชื้อที่เยื่อหุ้มสมอง/เยื่อหุ้มสมองอักเสบ 
- การติดเชื้อในลำไส้เล็ก/ลำไส้อักเสบ 
จากการศึกษาด้านการกระจายตัวของยานี้พบว่า แวนโคมัยซินถูกดูดซึมจากทางเดินอาหารเพียงเล็กน้อยเท่านั้น การบริหารยา/การใช้ยาในผู้ป่วยส่วนมากมักจะเป็นการใช้ยาฉีดซึ่งโครงสร้างในโมเลกุลของยานี้ที่ค่อนข้างเสถียรและไม่ถูกเปลี่ยนแปลงแต่อย่างใดเมื่ออยู่ในร่างกาย การกำจัดยาออกจากกระแสเลือด 50% ต้องใช้เวลา 4 - 11 ชั่วโมงโดยขับทิ้งผ่านไปกับปัสสาวะ 
องค์การอนามัยโลกได้จัดให้แวนโคมัยซินเป็นยาจำเป็นขั้นพื้นฐานในระดับชุมชน และคณะกรรมการอาหารและยาของไทยได้บรรจุให้ยาแวนโคมัยซินอยู่ในบัญชียาหลักแห่งชาติ และระบุการใช้สำหรับการติดเชื้อที่ดื้อต่อยาปฏิชีวนะเมทิซิลลิน (Methicillin resistant S. aureus หรือ Methicillin resistant S. epidermidis) ทั้งนี้ในประเทศไทยสามารถพบเห็นการใช้แวนโคมัยซินในรูปแบบของยาฉีดและยาชนิดรับประทานตามสถานพยาบาลทั้งของรัฐและเอกชน 
 ///// แวนโคมัยซินมีสรรพคุณ (คุณสมบัติ) อย่างไร? ///// 
ยาแวนโคมัยซินมีสรรพคุณดังนี้เช่น 
- รักษาการติดเชื้อในลำไส้ (Staphylococcal enterocolitis) 
- รักษาการติดเชื้อที่กระดูก (Osteomyelitis) 
- รักษาการติดเชื้อในกระแสเลือด/ภาวะพิษเหตุติดเชื้อ (Septicaemia) 
- ป้องกันการติดเชื้อที่เยื่อบุหัวใจ/เยื่อบุหัวใจอักเสบ (Prophylaxis of endocarditis) 
 ///// แวนโคมัยซินมีกลไกการออกฤทธิ์อย่างไร? ///// 
ยาแวนโคมัยซินมีกลไกการออกฤทธิ์ที่ใช้ต่อต้านการติดเชื้อแบคทีเรีย Staphylococcus ในขั้นรุนแรง หรือใช้ต่อต้านเชื้อแบคทีเรียที่ดื้อต่อยาปฏิชีวนะตัวอื่นโดยเฉพาะในแบคทีเรียชนิดแกรมบวก โดยยาจะไปยับยั้งการสร้างสารเปปทิโดกลัยแคน (Peptidoglycan) ซึ่งเป็นส่วนประกอบสำคัญของผนังเซลล์ของแบคทีเรียส่งผลให้หยุดการแพร่พันธุ์และตายลงในที่สุด 
สำหรับแบคทีเรียที่ตอบสนองต่อแวนโคมัยซินได้ดีเช่น Staphylococcus aureus, Staphylococcus epidermidis, Staphylococcus pneumonia, Streptococcus Pyrogenes, Clostridium difficile, Actinomyces species, Bacillus anthracis, Corynebacterium species, และ Liste ria species เป็นต้น 
 ///// แวนโคมัยซินมีรูปแบบการจัดจำหน่ายอย่างไร? ///// 
ยาแวนโคมัยซินมีรูปแบบการจัดจำหน่ายดังนี้เช่น 
- ยาฉีด ขนาด 500 มิลลิกรัม/ขวด 
- ยาฉีด ขนาด 50 มิลลิกรัม/ขวด 
- ยาฉีด ขนาด 1 กรัม/ขวด 
- ยาฉีดในรูปสารละลาย ขนาด 2 มิลลิกรัม/มิลลิลิตร 
- ยาเม็ดชนิดรับประทาน ขนาด 600 มิลลิกรัม/เม็ด 
 ///// แวนโคมัยซินมีขนาดรับประทานหรือการบริหารยาอย่างไร? ///// 
ยาแวนโคมัยซินมีขนาดรับประทานหรือการบริหารยา/ใช้ยาดังนี้เช่น 
ก. สำหรับการติดเชื้อในลำไส้/ลำไส้อักเสบ (Staphylococcal enterocolitis): 
- ผู้ใหญ่: รับประทาน 0.5 - 2 กรัม/วันโดยแบ่งรับประทานวันละ 3 - 4 ครั้งเป็นเวลา 7 - 10 วัน 
- เด็ก: ประทาน 40 มิลลิกรัม/น้ำหนักตัว 1 กิโลกรัม/วันโดยแบ่งรับประทานวันละ 3 - 4 ครั้ง เป็นเวลา 7 - 10 วัน โดยขนาดรับประทานสูงสุดของเด็กไม่เกิน 2 กรัม/วัน 
*อนึ่ง: สามารถรับประทานยานี้ก่อนหรือพร้อมอาหารก็ได้ 
ข. สำหรับการติดเชื้อที่กระดูก (Osteomyelitis): 
- ผู้ใหญ่: หยดยาเข้าหลอดเลือดดำ 500 มิลลิกรัมทุก 6 ชั่วโมงโดยใช้เวลาในการให้ยา/หยดยาประมาณ 60 นาทีเป็นอย่างต่ำ หรือหยดยาเข้าหลอดเลือดดำ 1 กรัมทุก 12 ชั่วโมงโดยใช้เวลาในการให้ยาประมาณ 100 นาทีเป็นอย่างต่ำ 
- เด็กอายุ 1 เดือน - 18 ปี: หยดยาเข้าหลอดเลือดดำ 15 มิลลิกรัม/น้ำหนักตัว 1 กิโลกรัมทุก 8 ชั่วโมงโดยใช้เวลาในการให้ยา 60 นาทีเป็นอย่างต่ำ และขนาดการให้ยาทางหลอดเลือดสำหรับเด็กไม่ควรเกิน 2 กรัม/วัน 
ค. สำหรับการติดเชื้อในกระแสเลือด/ภาวะพิษเหตุติดเชื้อ (Septicaemia): 
- ผู้ใหญ่: หยดยาเข้าหลอดเลือดดำ 500 มิลลิกรัมทุก 6 ชั่วโมงโดยใช้เวลาในการให้ยาประมาณ 60 นาทีเป็นอย่างต่ำ หรือหยดยาเข้าหลอดเลือดดำ 1 กรัมทุก 12 ชั่วโมงโดยใช้เวลาในการให้ยาประมาณ 100 นาทีเป็นอย่างต่ำ 
- เด็กอายุ 1 เดือน - 18 ปี: หยดยาเข้าหลอดเลือดดำ 15 มิลลิกรัม/น้ำหนักตัว 1 กิโลกรัมทุก 8 ชั่วโมงโดยใช้เวลาในการให้ยาประมาณ 60 นาทีเป็นอย่างต่ำ และขนาดการให้ยาทางหลอดเลือดดำสำหรับเด็กไม่ควรเกิน 2 กรัม/วัน 
ง. สำหรับป้องกันการติดเชื้อที่เยื่อบุหัวใจ/เยื่อบุหัวใจอักเสบ: 
โดยมากจะให้ยาป้องกันก่อนผู้ป่วยเข้ารับการผ่าตัดอวัยวะของระบบทางเดินหายใจส่วนต้น หรือทำหัตถการทางทันตกรรมเพื่อมิให้แบคทีเรียเข้าแทรกซ้อนและติดเชื้อที่หัวใจของผู้ป่วย 
- ผู้ใหญ่: หยดยาเข้าหลอดเลือดดำ 1 กรัมโดยใช้เวลาในการให้ยาประมาณ 60 นาทีเป็นอย่างต่ำก่อนเข้ารับการผ่าตัด 
- เด็ก:	หยดยาเข้าหลอดเลือดดำ 20 มิลลิกรัม/น้ำหนักตัว 1 กิโลกรัมโดยใช้เวลาในการให้ยาประมาณ 60 นาทีเป็นอย่างต่ำก่อนเข้ารับการผ่าตัด 
*****หมายเหตุ: 
- การพิจารณาใช้แวนโคมัยซินป้องกันการติดเชื้อที่เยื่อบุโพรงหัวใจ แพทย์จะเป็นผู้พิจารณาการให้ยากับผู้ป่วยที่มีความเสี่ยงต่อการติดเชื้อที่บริเวณหัวใจสูงเท่านั้น มักไม่นำมาใช้กับผู้ป่วยที่มีภาวะหัวใจทำงานได้ตามปกติ 
- การใช้ยานี้และขนาดการใช้ยานี้ในเด็กอายุต่ำกว่า 1 เดือนอยู่ในดุลพินิจของแพทย์ 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาแวนโคมัยซิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาแวนโคมัยซินอาจส่งผลให้อาการของโรครุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแวนโคมัยซินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไปไม่จำเป็นต้องเพิ่มปริมาณยาเป็น 2 เท่า 
 ///// แวนโคมัยซินมีผลไม่พึงประสงค์อย่างไร? ///// 
ยาแวนโคมัยซินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น เป็นพิษต่อประสาทหู/หูตึง เป็นพิษต่อไต มีภาวะที่เรียกว่า Red-man syndrome ซึ่งมักมีอาการหน้าแดง ความดันโลหิตต่ำ มีผื่นแดงตามผิวหนัง นอกจากนี้ยังอาจพบลมพิษ หลอดเลือดดำอักเสบหลังหยดยาเข้าหลอดเลือด มีเม็ดเลือดขาวบางชนิดสูงมากขึ้น (Eosinophilla) ซึ่งตรวจพบได้เมื่อตรวจเลือดซีบีซี/CBC หรือในบางคนอาจเกิดอาการแพ้ยา 
 ///// มีข้อควรระวังการใช้แวนโคมัยซินอย่างไร? ///// 
มีข้อควรระวังการใช้ยาแวนโคมัยซินดังนี้เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ที่มีประวัติสูญเสียการได้ยินเสียง 
- ห้ามฉีดยานี้เข้ากล้ามเนื้อโดยเด็ดขาดเพราะจะทำให้ปวดตรงตำแหน่งที่ฉีดยามาก นอกจากนี้ ยังส่งผลให้เนื้อเยื่อในตำแหน่งนั้นอักเสบถึงขั้นเกิดเนื้อตายได้ 
- ระวังการใช้ยานี้กับผู้ป่วยโรคไต สตรีตั้งครรภ์ สตรีที่อยู่ในภาวะให้นมบุตร เด็กทารก และผู้สูงอายุ 
- การให้ยานี้ทางหลอดเลือดดำต้องใช้อัตราที่ช้า ห้ามรีบเร่ง เพราะการรีบให้ยาอาจส่งผลให้เกิดหัวใจหยุดเต้นได้ และควรเจือจางตัวยาด้วยสารน้ำตามมาตรฐานที่ระบุอยู่ในเอกสารกำกับยา 
- ระหว่างการใช้ยาแวนโคมัยซินให้เฝ้าระวังเรื่องการทำงานของไต ปริมาณจำนวนเม็ดเลือด และความสามารถของการได้ยินเสียง 
- หยุดการใช้ยานี้ทันทีหากเริ่มพบอาการไม่ได้ยินเสียง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแวนโคมัยซินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แวนโคมัยซินมีปฏิกิริยาระหว่างยากับยาตัวอื่นอย่างไร? ///// 
ยาแวนโคมัยซินมีปฏิกิริยาระหว่างยากับยาตัวอื่นดังนี้เช่น 
- การใช้ยาแวนโคมัยซินร่วมกับยาบางกลุ่มเช่น กลุ่มอะมิโนไกลโคไซด์ (Aminoglycoside), Cisplatin (ยาเคมีบำบัด), เอ็นเสด (NSAIDs), Amphotericin B, Polymycin B (ยาปฏิชีวนะ), Colistin (ยาปฏิชีวนะ), หรือยาอื่นที่เป็นพิษกับไต สามารถเพิ่มหรือก่อความเป็นพิษให้กับไตของผู้ป่วยได้เพิ่มขึ้นจึงควรหลีกเลี่ยงการใช้ยาดังกล่าวร่วมกับแวนโคมัยซิน 
- การใช้ยาแวนโคมัยซินร่วมกับยา Methotrexate (ยาเคมีบำบัด) อาจเพิ่มความเสี่ยงของการเกิดพิษจาก Methotrexate มากยิ่งขึ้น แพทย์จะปรับขนาดการใช้ให้เหมาะสมหรือหลีกเลี่ยงการใช้ยาร่วมกัน 
- การใช้ยาแวนโคมัยซินร่วมกับยา Dopamine, Dobutamine จะทำให้ระดับความเข้มข้นของแวนโคมัยซินในกระแสเลือดลดต่ำลงจนกระทบต่อประสิทธิภาพในการรักษา หากต้องใช้ยาร่วมกัน แพทย์จะปรับขนาดการใช้ยาให้เหมาะสมต่อผู้ป่วยเป็นกรณีไป 
- หากใช้ยาแวนโคมัยซินร่วมกับยา Zidovudine จะทำให้เกิดภาวะเม็ดเลือดขาวชนิดนิวโทรฟิลต่ำ (Neutropenia) จึงเพิ่มโอกาสติดเชื้อได้สูงขึ้น ถ้าไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาแวนโคมัยซินอย่างไร? ///// 
ยาแวนโคมัยซินทั้งยาฉีดและยาชนิดรับประทานให้เก็บภายใต้อุณหภูมิ 15 - 30 องศาเซลเซียส (Celsius) ห้ามเก็บในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด และความชื้น และเก็บยาให้พ้นมือเด็กและสัตว์เลี้ยง 
 ///// แวนโคมัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาแวนโคมัยซินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Vancomycin [2015,Jan3]
	2 http://drug.fda.moph.go.th:81/nlem.in.th/medicine/essential/list/90#item-8623 [2015,Jan3]
	3 http://www.mims.com/USA/drug/info/vancomycin/?type=full&amp;mtype=generic#Dosage [2015,Jan3]
	4 http://www.mims.com/Thailand/drug/search/?q=vancomycin [2015,Jan3]
