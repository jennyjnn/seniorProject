เอตโทโทอิน (Ethotoin)
 ///// บทนำ ///// 
เอตโทโทอิน (Ethotoin) เป็นยากลุ่ม Hydantoin ถูกนำมาใช้รักษาอาการโรคลมชัก โดยสามารถใช้เป็นยาเดี่ยวๆหรือจะใช้ร่วมกับยาอื่นในการรักษาก็ได้ การออกฤทธิ์ของยานี้จะเกิดที่บริเวณสมองส่วนที่เรียกว่า Motor cortex (สมองส่วนควบคุมการเคลื่อนไหวของร่างกาย) โดยมีการยับยั้งคำสั่งของกระแสประสาทที่เป็นต้นเหตุให้เกิดอาการชัก 
ข้อดีบางประการของยาเอตโทโทอินคือ ยานี้จะไม่ออกฤทธิ์กดการทำงานของสมอง 
ยาเอตโทโทอินไม่เหมาะกับผู้ป่วยโรคตับและโรคเลือด (เช่น ภาวะโลหิตจาง/Anemia, Hemophillia เป็นต้น) รูปแบบยาแผนปัจจุบันของยานี้จะเป็นยาชนิดรับประทาน ตัวยามีการดูดซึมจากระบบทางเดินอาหารได้พอประมาณ เมื่อตัวยาเข้าสู่กระแสเลือดจะถูกเปลี่ยนโครงสร้างทางเคมีไปเป็นสาร N-deethyl และสาร P-hydroxyl ethotoin ก่อนกำจัดออกจากร่างกายทางปัสสาวะและร่างกายต้องใช้เวลาประมาณ 3 - 9 ชั่วโมงในการกำจัดยานี้จำนวน 50% ออกจากกระแสเลือดโดยผ่านไปกับปัสสาวะ 
อาการข้างเคียง (ผลข้างเคียง) โดยทั่วไปของยาเอตโทโทอินคือ อาจทำให้ผู้ที่รับประทาน ยานี้มีอารมณ์และพฤติกรรมเปลี่ยนไปเช่น เกิดภาวะซึมเศร้าหรือวิตกกังวล และมีอาการวิงเวียน 
ข้อมูลบางประการที่ผู้บริโภค/ผู้ป่วยควรทราบก่อนการใช้ยาเอตโทโทอินซึ่งแพทย์จะเป็นผู้สื่อสารและชี้แจงได้เป็นอย่างดีเช่น 
- ยาเอตโทโทอินอาจก่อให้เกิดอาการวิงเวียน หากพบอาการเหล่านี้ให้ผู้ป่วยหลีกเลี่ยงการขับขี่ยวดยานพาหนะต่างๆและ/หรือการทำงานกับเครื่องจักรด้วยอาจเกิดอุบัติเหตุได้ง่าย 
- หากมีอาการแพ้ยานี้เกิดขึ้นหรืออาการผิดปกติอื่นๆเช่น เจ็บคอคล้ายกับมีอาการติดเชื้อ หรือมีภาวะเลือดออกง่าย ต้องรีบนำตัวผู้ป่วยมาพบแพทย์/มาโรงพยาบาลทันที/ฉุกเฉิน 
- ญาติต้องคอยเฝ้าสังเกตพฤติกรรมของผู้ป่วยว่า เกิดการเปลี่ยนแปลงด้านอารมณ์มากน้อยเพียงใด หากพบพฤติกรรมที่อยากทำร้ายตัวเองหรืออยากฆ่าตัวตาย ต้องพาผู้ป่วยกลับมาพบแพทย์/มาโรงพยาบาลโดยเร็วเพื่อแพทย์พิจารณาปรับแนวทางการรักษา 
- ผู้ป่วยต้องไม่หยุดการใช้ยานี้ด้วยตนเองทั้งนี้เพื่อหลีกเลี่ยงภาวะการถอนยา 
- ระหว่างที่ใช้ยานี้ผู้ป่วยต้องคอยตรวจการทำงานของระบบเลือดเป็นระยะๆตามคำแนะนำของแพทย์ทั้งนี้เพื่อเป็นการป้องกันความผิดปกติต่างๆที่อาจเกิดขึ้นได้ต่อระบบเลือด 
- หากเป็นสตรีที่ตั้งครรภ์หรือสตรีที่อยู่ในภาวะให้นมบุตร แพทย์จะหลีกเลี่ยงการใช้ยานี้ ด้วยตัวยานี้อาจส่งผ่านไปถึงทารกได้ 
- กรณีผู้ป่วยเป็นเด็กต้องมีอายุถึงเกณฑ์ 1 ปีขึ้นไปจึงจะใช้ยาเอตโทโทอินได้ 
*อนึ่งเพื่อความปลอดภัยของผู้บริโภค การจะใช้ยาชนิดใดๆรวมถึงยาเอตโทโทอินจะต้องเป็นไปตามคำสั่งของแพทย์ผู้รักษาเท่านั้น ผู้ป่วยไม่สมควรไปซื้อหายามารับประทานเอง 
 ///// เอตโทโทอินมีสรรพคุณ (คุณสมบัติ) อย่างไร? ///// 
ยาเอตโทโทอินมีสรรพคุณ/ข้อบ่งใช้เพื่อรักษาอาการลมชักชนิด Tonic-clonic seizure (ชักเกร็งกระตุก) และชนิด Complex partial seizures (ชักเฉพาะที่แบบขาดสติ) 
 ///// เอตโทโทอินมีกลไกการออกฤทธิ์อย่างไร? ///// 
กลไกการออกฤทธิ์ของยาเอตโทโทอินคือ ตัวยาจะออกฤทธิ์ที่สมองส่วน Motor cortex โดยยับยั้งกระแสประสาทที่ก่อให้เกิดอาการลมชักแต่ไม่ได้เพิ่ม Seizure threshold (การทนได้ต่อตัวกระตุ้นให้เกิดอาการชัก) ของร่างกายแต่อย่างใด จากฤทธิ์ดังกล่าวจึงช่วยป้องกันอาการชัก และทำให้ผู้ป่วยกลับมาเป็นปกติ 
 ///// เอตโทโทอินมีรูปแบบการจัดจำหน่ายอย่างไร? ///// 
ยาเอตโทโทอินมีรูปแบบการจัดจำหน่ายเป็นยาเม็ดชนิดรับประทานขนาด 250 มิลลิกรัม/เม็ด 
 ///// เอตโทโทอินมีขนาดรับประทานอย่างไร? ///// 
ยาเอตโทโทอินมีขนาดรับประทานเช่น 
- ผู้ใหญ่: รับประทาน 1 กรัม/วันหลังอาหารโดยแบ่งเป็น 4 - 6 ครั้ง หากจำเป็นแพทย์อาจปรับขนาดรับประทานเป็น 2 - 3 กรัม/วันโดยรับประทานหลังอาหาร 
- เด็กที่มีอายุ 1 ปีขึ้นไป: ขนาดรับประทานเบื้องต้นต้องไม่เกิน 750 มิลลิกรัม/วันหลังอาหาร โดยแบ่งรับประทาน 4 - 6 ครั้ง หากจำเป็นแพทย์อาจให้รับประทานได้ 500 มิลลิกรัม - 1 กรัม/วัน โดยคำนวณขนาดยาตามความเหมาะสมจากใช้น้ำหนักตัวเด็กเป็นเกณฑ์ 
- เด็กอายุต่ำกว่า 1 ปี: ยังไม่มีข้อมูลที่แน่ชัดถึงผลข้างเคียงของยานี้ในเด็กกลุ่มอายุนี้ การใช้ยานี้ในเด็กกลุ่มอายุนี้จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเอตโทโทอิน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาเอตโทโทอินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเอตโทโทอินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาเอตโทโทอินให้ตรงเวลา 
 ///// เอตโทโทอินมีผลไม่พึงประสงค์อย่างไร? ///// 
ยาเอตโทโทอินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น อาจพบอาการเจ็บหน้าอก ไอ ท้องเสีย มีไข้ หนาวสั่น ปวดศีรษะ ระคายเคืองที่ตา พบผื่นคันตามผิวหนัง ปวดตามข้อและกล้ามเนื้อ เจ็บคอ เป็นแผลในปาก 
*สำหรับอาการผู้ที่ได้รับยานี้เกินขนาด: อาการข้างเคียงที่อาจพบเช่น ตาพร่า เห็นภาพซ้อน คลื่นไส้ ตาบอดกลางคืน หมดสติ หากพบอาการเหล่านี้ ควรรีบนำผู้ป่วยมาพบแพทย์/มาโรงพยาบาลโดยเร็ว/ทันที/ฉุกเฉิน 
 ///// มีข้อควรระวังการใช้เอตโทโทอินอย่างไร? ///// 
มีข้อควรระวังการใช้ยาเอตโทโทอินเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคตับหรือผู้ที่มีความผิดปกติของระบบเลือด 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- ห้ามปรับขนาดรับประทานยานี้ด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- เฝ้าระวังพฤติกรรมของผู้ป่วยระหว่างการใช้ยานี้ด้วยยานี้มีผลต่ออารมณ์ความรู้สึกของผู้ป่วยโดยเฉพาะทำให้เกิดความรู้สึกอยากทำร้ายตนเองขึ้นได้ 
- ระวังระบบการทำงานของเลือด/ระบบเลือด/ระบบโลหิตวิทยาผิดปกติ ดังนั้นผู้ป่วยต้องมาตรวจ/มาโรงพยาบาลตามแพทย์นัดทุกครั้ง 
- ระหว่างที่ใช้ยานี้หากพบว่ามีจุดเล็กๆคล้ายเลือดออกใต้ผิวหนังรวมถึงมีไข้ เจ็บคอคล้ายมีอาการติดเชื้อ ต้องรีบนำตัวผู้ป่วยมาพบแพทย์/มาโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเอตโทโทอินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เอตโทโทอินมีปฏิกิริยาระหว่างยากับยาตัวอื่นอย่างไร? ///// 
ยาเอตโทโทอินมีปฏิกิริยาระหว่างยากับยาตัวอื่นเช่น 
- การใช้ยาเอตโทโทอินร่วมกับยา Acetaminophen/Paracetamol อาจก่อความเสี่ยงทำให้ตับทำงานหนักและเกิดความผิดปกติได้ง่ายขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาเอตโทโทอินร่วมกับยา Propoxyphene สามารถทำให้เกิดอาการวิงเวียน ง่วงนอน รู้สึกสับสน ขาดสมาธิ หรือมีอาการทางระบบประสาทได้มากยิ่งขึ้น เพื่อเป็นการป้องกันอาการดัง กล่าวจึงควรหลีกเลี่ยงการใช้ยาร่วมกัน 
- หลีกเลี่ยงการใช้ยาเอตโทโทอินร่วมกับยา Warfarin ด้วยจะก่อให้เกิดภาวะเลือดออกง่าย ได้มากยิ่งขึ้น 
- ห้ามรับประทานายาเอตโทโทอินร่วมกับการดื่มเครื่องดื่มที่มีแอลกอฮอล์ด้วยจะทำให้ประ สิทธิภาพของยานี้ด้อยลงไป 
 ///// ควรเก็บรักษาเอตโทโทอินอย่างไร? ///// 
ควรเก็บยาเอตโทโทอินในช่วงอุณหภูมิ 20 - 25 องศาเซลเซียส (Celsius) เก็บในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เอตโทโทอินมีชื่ออื่นอีกไหม? ผลิตจากบริษัทอะไรบ้าง? ///// 
ยาเอตโทโทอินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/imprints/ad-2869.html  [2015,Dec5] 
http://www.drugs.com/sfx/ethotoin-side-effects.html  [2015,Dec5] 
http://www.drugs.com/imprints/ad-2869.html  [2015,Dec5] 
https://en.wikipedia.org/wiki/Hydantoin  [2015,Dec5] 
https://en.wikipedia.org/wiki/Ethotoin  [2015,Dec5] 
http://www.accessdata.fda.gov/drugsatfda_docs/label/2009/010841s021lbl.pdf  [2015,Dec5] 
http://www.drugs.com/drug-interactions/ethotoin-index.html?filter=3&amp;generic_only=  [2015,Dec5]
