เพมโบรลิซูแมบ (Pembrolizumab)
 ///// บทนำ ///// 
ยาเพมโบรลิซูแมบ(Pembrolizumab ชื่อเดิมคือ Lambrolizumab) เป็นยาในกลุ่มโมโนโครนอลแอนติบอดี(Monoclonal antibody)ที่สังเคราะห์ขึ้นจากเซลล์มนุษย์ (Humanized monoclonal antibody) ใช้สำหรับการรักษาโรคมะเร็งบางชนิด เช่น  มะเร็งผิวหนังเมลาโนมา (Malignant melanoma)ในระยะที่โรคมีการแพร่กระจาย และ/หรือไม่สามารถผ่าตัดได้ รวมถึงเมื่อโรคไม่ตอบสนองต่อยาเคมีบำบัด,  มะเร็งปอดชนิดเซลล์ตัวโต (Non-small cell lung cancer), มะเร็งระบบศีรษะและลำคอ (Head and neck cancer เช่น มะเร็งคอหอย)ระยะที่โรคมีการแพร่กระจายและ/หรือไม่ตอบสนองต่อยาเคมีบำบัด   ทั้งนี้การใช้ยาเพมโบลิซูแมบอาจพิจาณาใช้เป็นยาเดี่ยว หรือใช้ร่วมกับยาเคมีบำบัดชนิดอื่นๆได้  นอกจากนี้ ยาเพมโบรลิซูแมบยังอยู่ในระหว่างการศึกษาเพื่อนำมาใช้กับโรคมะเร็งชนิดอื่นๆ เช่น มะเร็งหลอดอาหาร   มะเร็งกระเพาะอาหาร 
ผู้ป่วยที่กำลังได้รับยาเพมโบรลิซูแมบ  ควรติดตามอาการไม่พึงประสงค์จากยานี้ที่อาจเกิดขึ้นได้ตลอดการรักษาด้วยตนเอง และรีบกลับมาพบแพทย์/มาโรงพยาบาล ทันที หากมีอาการไม่พึงประสงค์เกิดขึ้นก่อนวันแพทย์นัดทั้งนี้เพื่อความปลอดภัยและผลการรักษาที่มีประสิทธิภาพยิ่งขึ้น  โดยอาการไม่พึงประสงค์ที่มักพบจากยานี้ คือ ปฏิกิริยาการอักเสบที่เกิดขึ้นจากภูมิคุ้มกัน/ภูมิคุ้มกันต้านทานโรคของร่างกายที่เกิดขึ้นกับอวัยวะต่างๆของร่างกาย เช่น อาการ  ปอดอักเสบ   ลำไส้อักเสบ   ตับอักเสบ ต่อมหมวกไตอักเสบ  ไตอักเสบ 
 
 ///// ยาเพมโบรลิซูแมบมีสรรพคุณ (คุณสมบัติ) อย่างไร? ///// 
ยาเพมโบรลิซูแมบ เป็นยาในกลุ่มโมโนโครนอล แอนติบอดีที่สังเคราะห์ขึ้นจากเซลล์มนุษย์  ใช้สำหรับการรักษามะเร็งผิวหนัง เมลาโนมาระยะที่มีโรคแพร่กระจายหรือไม่สามารถผ่าตัดได้ รวมถึงไม่ตอบสนองต่อยาเคมีบำบัด,  มะเร็งปอดชนิดเซลล์ตัวโต,   มะเร็งระบบศีรษะและลำคอระยะที่โรคมีการแพร่กระจายและไม่ตอบสนองต่อยเคมีบำบัด  ทั้งนี้การใช้ยาเพมโบลิซูแมบอาจพิจาณาใช้เป็นยาเดี่ยว หรือใช้ร่วมกับยาเคมีบำบัดชนิดอื่นๆได้ 
 
 ///// ยาเพมโบรลิซูแมบมีกลไกการออกฤทธิ์อย่างไร? ///// 
ยาเพมโบรลิซูแมบเป็นยาที่ใช้สำหรับรักษามะเร็งผิวหนังเมลาโนมาระยะที่มีการแพร่กระจาย หรือไม่สามารถผ่าตัดได้ รวมถึงไม่ตอบสนองต่อยาเคมีบำบัด, มะเร็งปอดชนิดเซลล์ตัวโต,  มะเร็งศีรษะและลำคอระยะที่มีการแพร่กระจาย และไม่ตอบสนองต่อยาเคมีบำบัด   ซึ่งยานี้มีกลไกการออกฤทธ์เป็นยาในกลุ่มโมโนโครนอล แอนติบอดีของมนุษย์ (Humanized monoclonal antibody) ซึ่งถูกสังเคราะห์ขึ้นด้วยวิธีการทางการตัดต่อยีนส์ (Recombinant DNA derived) 
กลไกการออกฤทธิ์ของยาเพมโบรลิซูแมบ คือ ในร่างกาย มีสารโปรตีนชนิดหนึ่ง ชื่อว่า “Programmed cell death protein 1 ย่อได้เป็น PD-1”  เป็นสารโปรตีนอยู่ที่เซลล์เมมเบรน /เยื่อหุ้มเซลล์(Cell membrane)โดยทำหน้าที่เป็นตัวรับ/Receptor ที่เรียกว่า Cell surface receptor พบตัวรับนี้ได้ส่วนใหญ่บนเซลล์ที่เกี่ยวข้องกับภูมิคุ้มกันต้านทานโรคของร่างกาย/ระบบภูมิคุ้มกัน เช่น  T cells,  B cells, และ Macrophages,  โดยจะจับกับลิแกนด์(Ligand/โมเลกุลของอะตอมเพื่อใช้ในการยึดเกาะกันของอะตอม) 2 ชนิด คือ “Programmed death ligand 1 (PD-L1)” และ “Programmed death ligand 2 (PD-L2)”  ที่มีบทบาทสำคัญในการลดการตอบสนองของระบบภูมิคุ้มกันโดยขัดขวางการปลุกฤทธิ์และการทำหน้าที่ของ T cells  จึงลดการตอบสนองทางภูมิคุ้มกันร่างกาย (Autoimmunity) และส่งเสริมการเกิดภาวะที่ระบบภูมิคุ้มกันไม่ตอบสนองต่อสิ่งกระตุ้นภูมิคุ้มกัน (Self-tolerance) โดยเพิ่มการเกิด Apoptosis (Programmed cell death, การตายด้วยวิธีธรรมชาติของเซลล์)ของเซลล์ที่เกี่ยวข้องกับภูมิคุ้มกัน(Antigen specific T cells)ในต่อมน้ำเหลือง   ในขณะที่ลดการเกิด Apoptosis ของเซลล์ที่ชื่อว่า Regulatory T cells (Suppressor T cells) สำหรับลิแกนด์ทั้ง 2 ชนิดดังกล่าวนั้น พบได้บนเซลล์หลายชนิดรวมถึงเซลล์เนื้องอก /เซลล์มะเร็ง ที่เกี่ยวข้องกับ PD-L1 และ PD-L2 
การที่เซลล์เนื้องอก/เซลล์มะเร็งมีการปรากฏของ PD-L1 อย่างมากมายทำให้จับกับ PD-1 บน T cells ได้มาก เป็นเหตุให้ลดการตอบสนองของระบบภูมิคุ้มกันต่อเนื้องอก จึงเป็นการยับยั้งกลไกการเกิดเนื้องอก (Antitumor activity)ของร่างกาย  ดังนั้นจึงมีผู้พยายามคิดค้นยาที่ขัดขวางการจับกันของ PD-1 กับ PD-L1 เพื่อให้ระบบภูมิคุ้มกันกลับมาทำหน้าที่จัดการกับเนื้องอก/มะเร็ง โดยหวังประโยชน์ในการนำมาใช้รักษาโรคมะเร็ง ซึ่งยาที่ออกฤทธิ์ยับยั้ง PD-1  เรียกว่า “PD-1 inhibitors”  ซึ่งเป็นกลไกการออกฤทธิ์ของยาเพมโบรลิซูแมบนี้ 
 
 ///// ยาเพมโบรลิซูแมบมีรูปแบบการจัดจำหน่ายอย่างไร? ///// 
รูปแบบเภสัชภัณฑ์ที่มีจำหน่ายของยาเพมโบรลิซูแมบมี 2 รูปแบบ คือ 
- ผงยาปราศจากเชื้อสำหรับบริหาร/ให้ยาทางหลอดเลือดดำ (Lyophilized Powder for reconstitution) บรรจุในภาชนะแก้ว โดยมีขนาดยา 50 มิลลิกรัมต่อขวด และ 
- สารละลายปราศจากเชื้อสำหรับบริหารทางหลอดเลือดดำ (Solution for injection) มีความแรง 100 มิลลิกรัมต่อ 4 มิลลิลิตร 
 
 ///// ยาเพมโบรลิซูแมบมีวิธีใช้ยาอย่างไร? ///// 
วิธีการใช้ยา/ขนาดยาเพมโบรลิซูแมบ คือ ตัวยา 2 มิลลิกรัมต่อน้ำหนักตัว 1กิโลกรัม หรือ 200 มิลลิกรัมต่อครั้ง ความถี่ในการบริหารยานี้ คือ บริหารยานี้ ทุกๆ 3 สัปดาห์ จนกว่าโรคมะเร็งมีความก้าวหน้า/ลุกลามมากขึ้น หรือผู้ป่วยได้รับพิษ(ผลข้างเคียงรุนแรง)จากยานี้    ทั้งนี้ขนาดยาที่ผู่ปวยจะได้รับนั้น ขึ้นกับชนิดโรคมะเร็งที่ผู้ป่วยเป็นอยู่  ทั้งนี้ควรอยู่ภายใต้ดุลยพินิจของแพทย์โรคมะเร็ง  เนื่องจากขนาดยาจะมีการปรับเปลี่ยนตามอาการไม่พึงประสงค์จากยาที่ผู้ป่วยได้รับร่วมกับภาวะการทำงานของตับหรือของไตที่บกพร่อง 
อนึ่ง คำแนะนำในการเตรียมยาเพมโบรลิซูแมบเพื่อการบริหารยา มีขั้นตอน ดังนี้ 
ก. สำหรับผงยาปราศจากเชื้อสำหรับบริหารทางหลอดเลือดดำ (Lyophilized Powder for reconstitution) ขนาดยา 50 มิลลิกรัม/ขวด: 
1. นำขวดยาที่บรรจุผงยาเพมโบลิซูแมบออกจากตู้เย็น ตั้งทิ้งไว้ ณ อุณหภูมิห้องเป็นเวลาประมาณ 10 – 15 นาที 
2. ทำการละลายผงยาด้วยน้ำกลั่นปราศจากเชื้อ(Sterile water for injection) เตรียมน้ำกลั่นปริมาตร 2.3 มิลลิลิตร โดยดูดน้ำกลั่นปริมาตรที่ต้องการเข้าในกระบอกฉีดยาด้วยเข็มฉีดยา 
3. วางขวดยาเพมโบรลิซูแมบให้ตั้งขึ้นบนพื้นที่เตรียมยาที่มีลักษณะราบ เสียบเข็มและฉีดน้ำกลั่นปราศจากเชื้อสำหรับยาฉีดเข้าสู่ขวดยาด้วยเทคนิคปลอดเชื้อมาตรฐาน  ฉีน้ำกลั่นปราศจากเชื้อลงในขวดยาโดยฉีดเข้าข้างๆในขวดบรรจุผงยา ไม่ฉีดน้ำกลั่นโดยตรงลงบนผงยา 
4. แกว่งขวดยาไปรอบๆเป็นแนววงกลมอย่างสม่ำเสมอ ห้ามเขย่าขึ้นลงอย่างแรงโดยเด็ดขาด ตั้งขวดยาที่ผงยาละลายเป็นเนื้อเดียวกับน้ำกลั่นแล้วไว้ประมาณ 5 นาทีเพื่อให้ฟองอากาศที่มีอยู่ในขวดยาหายไป จะได้สารละลายยาที่มีความเข้มข้น 25 มิลลิกรัมต่อมิลลิลิตร 
5. จากนั้นนำสารละลายยาที่มีลักษณะใสเป็นเนื้อเดียวกันแล้ว ไปเจือจางต่อในสารน้ำ ต่อไปนี้ NSS (0.9% NaCl/Sodium chloride), D5W(5% dextrose in water) ละลายจนได้ความเข้มข้นสุดท้ายของสารละลายยาที่มีความเจือจางเหมาะสม คือ 1 – 10 มิลลิกรัมต่อมิลลิตรสำหรับการบริหารยาแก่ผู้ป่วยต่อไป 
ข. สำหรับสารละลายปราศจากเชื้อสำหรับบริหารทางหลอดเลือดดำ (Solution for injection) ขนาดยา 100 มิลลิกรัมต่อ 4 มิลลิลิตร: 
นำสารละลายยาที่มีความเข้มข้น 100 มิลลิกรัมต่อ 4 มิลลิลิตร ที่มีลักษณะใสไปเจือจางต่อในสารน้ำ ต่อไปนี้ NSS (0.9% NaCl), D5W ละลายจนได้ความเข้มข้นสุดท้ายของสารละลายยาที่มีความเจือจางเหมาะสม คือ 1 – 10 มิลลิกรัมต่อมิลลิลิตร สำหรับการบริหารยาแก่ผู้ป่วยต่อไป 
ทั้งนี้ ภายหลังการเจือจางยาฉีดเพมโบรลิซูแมบทั้ง 2 รูปแบบ เพื่อบริหารยาแก่ผู้ป่วย สารละลายยาที่เจือจางแล้วจะคงสภาพได้ 6 ชั่วโมงที่อุณหภูมิห้อง และสามารถคงสภาพได้ 24 ชั่วโมงภายหลังการเจือจางเมื่อเก็บสารละลายยาดังกล่าวในตู้เย็นที่อุณหภูมิ 2 – 8 องศาเซลเซียส(Celsius)  ดังนั้นการบริหารยาแก่ผูป่วย ณ อุณหภูมิห้องควรทำให้เสร็จภายใน 6 ชั่วโมง หากยาฉีดที่เจือจางแล้วมีระยะเวลาเกินกว่าเวลาที่กล่าวไว้ ควรทิ้งยาดังกล่าวไป 
วิธีการบริหารยาเพมโบรลิซูแมบ คือ บริหารสารละลายยาเพมโบรลิซูแมบเข้าทางหลอดเลือดดำเป็นเวลานานมากกว่า 30 นาที โดยอาจพิจารณาใช้ชุดตัวกรองยาในการให้ยาด้วย ห้ามให้ยาโดยการฉีดแบบ IV push(Intravenous push ฉีดตัวยาเข้าหลอดเลือดดำโดยไม่ใช่การหยดยา)เด็ดขาด 
*****หมายเหตุ: ขนาดยา และระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น   ไม่สามารถใช้ทดแทนคำสั่งใช้ยาของแพทย์ผู้รักษาได้  การใช้ยาที่เหมาะสม  ควรต้องปรึกษา แพทย์ หรือเภสัชกร ก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเพมโบรลิซูแมบ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยา / แพ้อาหาร / แพ้สารเคมีทุกชนิด 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะ ยาเพมโบรลิซูแมบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อนแล้ว 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร เนื่องจาก ยาเพมโบรลิซูแมบคาดว่าอาจมีผลพิษต่อทารกในครรภ์ได้ ซึ่งอาจก่อให้ทารกเกิดความพิการขึ้นได้ และหากอยู่ในช่วงให้นมบุตร แนะนำให้หลีกเลี่ยงการให้นมบุตร เพราะยาเพมโบรลิซูแมบสามารถถูกขับออกทางน้ำนม ซึ่งอาจก่อให้เกิดอาการไม่พึงประสงค์จากยานี้ที่รุนแรงแก่ทารกที่กำลังได้นมแม่ได้ 
กรณีผู้ป่วยสตรี หยุดการใช้ยาเพมโบรลิซูแมบแล้วมีแผนการตั้งครรภ์ หรือให้นมบุตร ควรวางแผนการตั้งครรภ์และให้นมบุตรหลังจากได้รับยาเพมโบรลิซูแมบครั้งสุดท้ายผ่านไปแล้วเป็นเวลา 4 เดือนโดยควรต้องปรึกษาแพทย์ผู้รักษาโรคมะเร็งของผู้ป่วยก่อนเสมอ 
 
 ///// หากลืมไปรับยาเพมโบรลิซูแมบควรทำอย่างไร? ///// 
กรณีผู้ป่วยลืมไปรับยาเพมโบลิซูแมบตามตารางการได้รับยาที่กำหนด ผู้ป่วยควรต้องรีบติดต่อโรงพยาบาลที่เข้ารับการรักษาโดยทันที เพื่อนัดหมายเข้ารับการบริหารยาดังกล่าวให้เร็วที่สุดเท่าที่เป็นไปได้ เพื่อประสิทธิภาพที่ดีในการรักษาด้วยยาเพมโบรลิซูแมบ 
 
 ///// ยาเพมโบรลิซูแมบมีผลไม่พึงประสงค์อย่างไร? ///// 
อาการไม่พึงประสงค์จากยา(ผลข้างเคียง/อาการข้างเคียง)ที่อาจพบได้ เมื่อผู้ป่วยได้รับยาเพมโบรลิซูแมบ  เช่น 
- อาการทั่วไป เช่น  อาการบวมตามอวัยวะส่วนปลาย คือ มือ  เท้า (Peripheral edema)  อาการเวียนศีรษะ   ปวดศีรษะ   อ่อนเพลีย   นอนไม่หลับ 
- อาการทางผิวหนัง เช่น ผื่นคันตามร่างกาย ผิวหนังติดเชื้อได้ง่าย 
- อาการทางระบบต่อมไร้ท่อ เช่น ภาวะไทรอยด์ฮอร์โมนต่ำ หรือภาวะไทรอยด์ฮฮร์โมนสูง(ต่อมไทรอยด์เป็นพิษ)   ภาวะน้ำตาลในเลือดสูง  ภาวะไขมันไตรกลีเซอไรด์สูง 
- อาการทางระบบเดินทางเดินอาหาร   เช่น ปวดท้อง   คลื่นไส้ อาเจียน  เบื่ออาหาร   ท้องเสียหรือท้องผูก    ลำไส้อักเสบ 
- ผลลดภูมิคุ้มกันต้านทานโรค   ได้แก่ เกิดการติดเชื้อต่างๆได้ง่าย  เช่น  การติดเชื้อระบบทางเดินปัสสาวะ/ โรคติดเชื้อระบบทางเดินปัสสาวะ   การติดเชื้อ/โรคติดทางเดินหายใจส่วนบน    เยื่อจมูกอักเสบ    ลำคออักเสบ   โรคปอดบวม/ปอดอักเสบ 
 
 ///// มีข้อควรระวังการใช้ยาเพมโบรลิซูแมบอย่างไร? ///// 
มีข้อควรระวังการใช้ยาเพมโบรลิซูแมบ เช่น 
- ห้ามใช้กับผู้ป่วยที่แพ้ยานี้ หรือแพ้ส่วนประกอบของยานี้ โดยเฉพาะมีประวัติการแพ้ยาที่สังเคราะห์มาจากโมโนโคลนอล แอนติบอดี(Monoclonal antibody)มาก่อน 
- ยานี้อาจทำให้เกิดอันตรายร้ายแรงได้ จึงต้องใช้ภายใต้การดูแลของแพทย์โรคมะเร็งเท่านั้น 
- เมื่อผู้ป่วยใช้ยานี้ ควรติดตามปฏิกิริยาการอักเสบที่เกิดขึ้นจากภูมิคุ้มกันร่างกายที่เกิดขึ้นกับอวัยวะต่างๆของร่างกาย เช่น อาการปอดอักเสบที่เกิดจากภูมิคุ้มกันร่างกายที่มาต่อต้าน (Cell-mediated pneumonitis)   ลำไส้อักเสบ (Immune-mediated colitis)    ตับอักเสบ (Autoimmune hepatitis)   ต่อมหมวกไตอักเสบ (Immune-mediated hypophysitis)    ไตอักเสบ (Autoimmune nephritis)   นอกจากนี้ยังมีการอักเสบที่เกิดขึ้นกับผิวหนังที่แสดงออกด้วยผิวลอกอักเสบ (Exfoliative dermatitis) ข้ออักเสบ (Arthritis)    ช่องปากอักเสบ   และคออักเสบ  กล้ามเนื้ออักเสบ   โดยแพทย์จะพิจารณาให้การรักษาภาวะอักเสบในอวัยวะต่างๆด้วยยาคอร์ติโคสเตียรอยด์(Corticosteroid) เพื่อลดภาวะอักเสบที่เกิดขึ้น 
- การใช้ยาเพมโบรลิซูแมบในช่วงกำลังตั้งครรภ์ ควรหลีกเลี่ยง เนื่องจากยานี้มีผลพิษต่อทารกในครรภ์จนอาจก่อให้ทารกเกิดความพิการขึ้นได้ และหากอยู่ในช่วงให้นมบุตร ควรหลีกเลี่ยงการให้นมบุตร เพราะยังไม่มีการศึกษาว่ายานี้ถูกขับออกทางน้ำนมหรือไม่ ซึ่งหากยาถูกขับออกทางน้ำนมจริง อาจก่อให้เกิดอาการไม่พึงประสงค์จากยานี้ที่รุนแรงแก่ทารกที่ได้รับน้ำนมมารดาได้  ดังนั้น ควรพิจารณาหยุดให้นมบุตรหากมารดากำลังได้รับยานี้อยู่ หรือหยุดการใช้ยานี้ในช่วงที่กำลังตั้งครรภ์หรือให้นมบุตร ทั้งนี้ขึ้นอยู่กับความจำเป็นของมารดาต่อภาวะโรคที่กำลังเป็นอยู่ โดยการใช้ยาควรอยู่ภายใต้ดุลยพินิจของแพทย์ด้านโรคมะเร็งเท่านั้น 
***** อนึ่ง:  ทุกคนต้องตระหนักถึงความปลอดภัยจากการใช้ ”ยา”  ที่รวมถึง ยาแผนปัจจุบันทุกชนิด(รวมยา เพมโบรลิซูแมบ)  ยาแผนโบราญ    อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆเสมอ   เพราะ ยามีทั้งให้คุณและให้โทษ    ดังนั้นเมื่อมีการใช้ยาทุกชนิด ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง  ข้อปฏิบัติพื้นฐานในการใช้ยาทุกชนิด)  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ยาเพมโบรลิซูแมบมีปฏิกิริยาระหว่างยากับยาตัวอื่นอย่างไร? ///// 
ปัจจุบันยังไม่มีการศึกษาที่พบว่า ยาเพมโบรลิซูแมบจะเกิดปฏิกิริยาระหว่างยากับยาชนิดอื่นๆ 
 
 ///// ควรเก็บรักษายาเพมโบรลิซูแมบอย่างไร? ///// 
แนะนำเก็บยาเพมโบรลิซูแมบทั้ง 2 รูปแบบในบรรจุภัณฑ์เดิม เก็บรักษายาในตู้เย็นช่องปกติ (อุณหภูมิ 2 - 8 องศาเซลเซียส) เก็บยาให้พ้นจากแสง/แสงแดด  ห้ามแช่ยาในช่องแช่แข็งของตู้เย็น  ระวังวิธีการขนส่งยาโดยขนส่งด้วยความระมัดระวัง และไม่ควรเขย่าหรือทำให้สารละลายยากระทบกระเทือน 
ภายหลังการเจือจางยาฉีดเพมโบรลิซูแมบทั้ง 2 รูปแบบเพื่อบริหารยาแก่ผู้ป่วย สารละลายยานี้ที่เจือจางแล้ว จะคงสภาพได้ 6 ชั่วโมงที่อุณหภูมิห้อง และสามารถคงสภาพได้ 24 ชั่วโมงภายหลังการเจือจางเมื่อเก็บสารละลายยาดังกล่าวในตู้เย็นที่อุณหภูมิ 2 – 8 องศาเซลเซียส  ดังนั้นการบริหารยาแก่ผูป่วย ณ อุณหภูมิห้องควรทำให้เสร็จภายใน 6 ชั่วโมง หากยาฉีดที่เจือจางแล้วมีระยะเวลาเกินกว่าเวลาที่กล่าวไว้ ควรทิ้งยาดังกล่าวไป 
 
 ///// ยาเพมโบรลิซูแมบมีชื่ออื่นอีกไหม? ผลิตจากบริษัทอะไรบ้าง? ///// 
ยาเพมโบรลิซูแมบ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
Lacy CF. Amstrong LL, Goldman MP, Lance LL. Drug Information handbook. 24th ed. Ohio: Lexi-Comp,Inc.; 2015-16. 
Micromedex Healthcare Series, Thomson Micromedex, Greenwood Village, Colorado 
หน่วยคลังข้อมูลยา คณะเภสัชศาสตร์ มหาวิทยาลัยมหิดล. Pembrolizumab..PD-1 monoclonal antibody ที่ใช้รักษามะเร็งผิวหนังและมะเร็งปอด. 2559 
หน่วยคลังข้อมูลยา คณะเภสัชศาสตร์ มหาวิทยาลัยมหิดล. PD-1 และ PD-L1…เป้าหมายในการออกฤทธิ์ของยาต้านมะเร็ง. 2559 
https://en.wikipedia.org/wiki/Pembrolizumab [2017,July8]
