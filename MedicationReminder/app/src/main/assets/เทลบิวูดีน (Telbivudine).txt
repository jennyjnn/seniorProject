เทลบิวูดีน (Telbivudine)
 ///// บทนำ ///// 
ยาเทลบิวูดีน(Telbivudine) เป็นยาที่ใช้รักษาโรคไวรัสตับอักเสบ บี แบบเรื้อรัง  ซึ่งถึงแม้ตัวยาสามารถลดปริมาณไวรัสตับอักเสบ บีที่มีอยู่ในร่างกายได้ก็จริง แต่ก็ไม่สามารถรักษาโรคนี้ให้หายขาด  ผู้ป่วยยังคงต้องปฏิบัติตัวอย่างเหมาะสมเพื่อป้องกันการติดต่อไปยังผู้อื่น เช่น ห้ามใช้เข็มฉีดยาร่วมกับผู้อื่น หรือกรณีมีเพศสัมพันธ์ต้องใส่ถุงยางอนามัยชายป้องกันร่วมด้วยเสมอ 
รูปแบบเภสัชภัณฑ์ของยาเทลบิวูดีน เป็นยารับประทาน  ตัวยาสามารถอยู่ในกระแสเลือดได้ยาวนานประมาณ 40–49 ชั่วโมงก่อนที่จะถูกขับทิ้งไปกับปัสสาวะ  กรณีผู้ป่วยโรคตับอักเสบ บี ที่มีการทำงานของไตเป็นปกติ ก็สามารถรับประทานยานี้ได้วันละ 1 ครั้งต่อเนื่องตามคำสั่งแพทย์  แต่กรณีที่ไตมีการทำงานไม่สมบูรณ์ แพทย์อาจลดความถี่ของการรับประทานยานี้ลงตามความเหมาะสมกับสภาพการทำงานของไต 
นอกจากนี้ ยังมีคำเตือนทางคลินิก ที่ผู้ป่วยต้องให้ความสำคัญ และเฝ้าระวังติดตามขณะได้รับยาเทลบิวูดีน  อาทิ ยาเทลบิวูดีนสามารถสร้างความเสียหายกับตับของผู้ป่วยและอาจทำให้เกิดอาการเลือดเป็นกรด (Lactic acidosis)  เพื่อป้องกันภาวะดังกล่าว ขณะใช้ยาเทลบิวูดีนผู้ป่วยต้องปฏิบัติตามคำแนะนำของแพทย์ พยาบาล เภสัชกร ดังนี้ 
- ห้ามดื่มเครื่องดื่มที่มีแอลกอฮอล์เป็นส่วนประกอบระหว่างที่ใช้ยาชนิดนี้/ยานี้ 
- แจ้งแพทย์ พยาบาล เภสัชกร ทุกครั้งเมื่อเข้ารับการรักษาว่า ตนเองมีการใช้ยาประเภทอื่นใดอยู่บ้าง ด้วยยาหลายชนิดจะต้องทำลายโดยผ่านตับ และอาจเกิดผล ข้างเคียงกับตับตามมา เช่น ยาลดไข้ อย่างยาAcetaminophen,   ยาลดไขมันในเลือดกลุ่มStatins,  ยาที่เสริมด้วยธาตุเหล็ก,  ยารักษาวัณโรคอย่างIsoniazid,  ยารักษาโรคเอชไอวี,   ยาMethotrexate,  ยาNiacin, และยาRifampin  เป็นต้น 
- กรณีตรวจพบว่าอุจจาระมีสีซีดจาง  ตัวเหลืองตาเหลือง  หายใจไม่ออก /หายใจลำบาก    ปวดท้อง  ตัวบวม  คลื่นไส้อาเจียน  ปวดกล้ามเนื้อ  เบื่ออาหาร  รู้สึกไม่มีแรง/อ่อนเพลีย   	  เหนื่อยง่าย      รู้สึกเย็นตามแขนหรือขา  วิงเวียน   หัวใจเต้นเร็ว  ต้องรีบพาผู้ป่วยมาพบแพทย์/มาโรงพยาบาลทันที 
- ห้ามหยุดการใช้ยานี้ด้วยตนเองโดยไม่ขอคำปรึกษาจากแพทย์ก่อน  ด้วยการหยุดใช้ยานี้ในเวลาที่ไม่เหมาะสม สามารถทำให้อาการไวรัสตับอักเสบ บี กลับมาทวีความรุนแรงมากขึ้น 
- ทางคลินิก ยังไม่มีข้อมูลเชิงประจักษ์ว่า ยาเทลบิวูดีนสามารถใช้รักษาโรคตับอักเสบ บีในผู้ป่วยที่ได้รับการผ่าตัดเปลี่ยนตับ  กรณีนี้ผู้ป่วยต้องแจ้งประวัติการเปลี่ยนตับให้แพทย์ทราบ เพื่อจะได้ประเมินผลดี-ผลเสียของการใช้ยานี้กับผู้ป่วย 
- มาพบแพทย์/มาโรงพยาบาลเพื่อการตรวจเลือดและดูความก้าวหน้าของการรักษาตามที่แพทย์นัดหมายทุกครั้ง 
ในบ้านเรา ตัวยาเทลบิวูดีนถูกจัดให้เป็นยาอันตราย  การใช้ยาต้องเป็นไปตามคำสั่งของแพทย์เท่านั้น  และสามารถพบเห็นการใช้ยานี้ตามสถานพยาบาล และมีจำหน่ายในร้านขายยาภายใต้ชื่อการค้าว่า Sebivo 
 
 ///// เทลบิวูดีนมีสรรพคุณ(คุณสมบัติ)อย่างไร? ///// 
เทลบิวูดีนมีสรรพคุณ/ข้อบ่งใช้ เช่น 
- บำบัดอาการผู้ป่วยโรคไวรัสตับอักเสบ บี ชนิดเรื้อรัง  ยานี้จะช่วยลดปริมาณไวรัสตับอักเสบบีในร่างกาย และทำให้ความรุนแรงของโรคชะลอตัวลง 
 
 ///// เทลบิวูดีนมีกลไกการออกฤทธิ์อย่างไร? ///// 
ยาเทลบิวูดีน มีกลไกการออกฤทธิ์โดย ตัวยาจะออกฤทธิ์ยับยั้งการทำงานของเอนไซม์ ชื่อ DNA polymerase ในตัวไวรัสตับอักเสบ บี เป็นผลให้ไวรัสไม่สามารถจำลองหรือสร้างไวรัสรุ่นใหม่ขึ้นมาได้   ซึ่งการใช้ยานี้อย่างต่อเนื่องตามคำสั่งแพทย์จะทำให้ปริมาณไวรัสตับอักเสบ บีในร่างกายลดลง 
 
 ///// เทลบิวูดีนมีรูปแบบการจัดจำหน่ายอย่างไร? ///// 
ยาเทลบิวูดีนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Telbivudine ขนาด 600 มิลลิกรัม/เม็ด 
- ยาน้ำชนิดรับประทาน ที่ประกอบด้วยตัวยา Telbivudine ขนาด 100 มิลลิกรัม/5 มิลลิลิตร 
 
 ///// เทลบิวูดีนมีขนาดรับประทานอย่างไร? ///// 
ยาเทลบิวูดีน มีขนาดรับประทาน เช่น 
- ผู้ใหญ่: ขนาดการใช้ยาชนิดนี้ แพทย์จะใช้ค่าครีอะตินิน เคลียรานซ์(Creatinine clearance)ของผู้ป่วยมาเป็นเกณฑ์อ้างอิง ดังนี้ 
 
อนึ่ง: 
- สามารถรับประทานยานี้ก่อนหรือหลังอาหารก็ได้ 
- รับประทานยานี้ตรงเวลา  ตรงขนาด  ตามคำสั่งแพทย์ 
- ห้ามใช้ยานี้ร่วมกับ Peginterferon alpha-2a 
- ห้ามใช้ยานี้กับสตรีในภาวะให้นมบุตร 
- เด็ก: การใช้ยานี้ในเด็กจะอยู่ในดุลพินิจของแพทย์เป็นกรณีๆไป 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเทลบิวูดีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาเทลบิวูดีนอาจ
ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาเทลบิวูดีน สามารถรับประทานทันทีที่นึกขึ้นได้  ถ้าเวลาใกล้เคียงกับการรับประทานยาในมื้อถัดไป ห้ามเพิ่มขนาดรับประทานเป็น 2 เท่า  
ให้รับประทานยาที่ขนาดปกติเท่านั้น 
 
 ///// เทลบิวูดีนมีผลไม่พึงประสงค์อย่างไร? ///// 
ยาเทลบิวูดีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อกล้ามเนื้อ: เช่น ปวดกล้ามเนื้อ   ปวดหลัง  กล้ามเนื้ออักเสบ  กล้ามเนื้ออ่อนแรง  กล้ามเนื้อลายสลาย   เกิดตะคริว 
- ผลต่อระบบประสาท: เช่น  ปวดศีรษะ   วิงเวียน  เส้นประสาทส่วนปลายอักเสบ  ปวดศีรษะไมเกรน 
- ผลต่อตับ:  เช่น  ค่าเอนไซม์การทำงานของตับในเลือดสูง  ค่าบิลิรูบินในเลือดสูง  มีภาวะตับโตอย่างรุนแรง 
- ผลต่อระบบทางเดินอาหาร: เช่น  ท้องเสีย    ปวดท้องทั้งช่วงบนและล่าง  ท้องอืด  
กระเพาะอาหารอักเสบ   เป็นแผลในคอ  ปากแห้ง   เบื่ออาหาร 
- ผลต่อระบบทางเดินหายใจ: เช่น ไอ  เจ็บคอ   โรคติดเชื้อในทางเดินหายใจส่วนบน  เยื่อจมูกอักเสบ     คออักเสบ 
- ผลต่อผิวหนัง:  เช่น มีผื่นคัน  เกิดสิว 
- ผลต่อระบบเลือด: เช่น เม็ดเลือดขาวต่ำ   เกล็ดเลือดต่ำ 
- ผลต่อสภาพจิตใจ:  เช่น นอนไม่หลับ 
- ผลต่อระบบการเผาผลาญพลังง่นของร่างกาย: เช่น เกิดภาวะเลือดเป็นกรด (Lactic acidosis) 
- ผลต่อระบบทางเดินปัสสาวะ: เช่น   ปัสสาวะมีเลือดปน/ปัสสาวะเป็นเลือด      ปัสสาวะมาก 
- อื่นๆ: ประจำเดือนผิดปกติในสตรี 
 
 ///// มีข้อควรระวังการใช้เทลบิวูดีนอย่างไร? ///// 
มีข้อควรระวังการใช้ยาเทลบิวูดีน เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ส่วนประกอบของยานี้ 
- ห้ามใช้ยานี้กับสตรีในภาวะให้นมบุตร 
- การใช้ยานี้กับสตรีมีครรภ์ต้องเป็นไปตามคำสั่งแพทย์เท่านั้น 
- เข้ารับการตรวจสภาพร่างกาย และการตรวจเลือดดูการทำงานของตับตามคำแนะนำของแพทย์ 
- มาพบแพทย์/มาโรงพยาบาลเพื่อรับการรักษาตามแพทย์นัดหมายทุกครั้ง และไม่ควรหยุดการรักษาไปเฉยๆโดยมิได้ปรึกษาแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเทลบิวูดีนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เทลบิวูดีนมีปฏิกิริยากับยาตัวอื่นอย่างไร? ///// 
ยาเทลบิวูดีนมีปฏิกิริยาระหว่างยากับยาตัวอื่น เช่น 
- ห้ามใช้ยาเทลบิวูดีน ร่วมกับยา Peginterferon alpha-2a  , Interferon alfa-2a              ด้วยจะทำให้เกิดความเสียหายต่อเส้นประสาทตามมา 
- หลีกเลี่ยงการใช้ยาเทลบิวูดีน ร่วมกับยาHydrocortisone และ Zidovudine  
เพราะจะทำให้เกิดความผิดปกติของกล้ามเนื้อหรืออาจเกิดภาวะกล้ามเนื้อลายสลาย 
- ห้ามใช้ยาเทลบิวูดีนร่วมกับยา  Ibuprofen , Aspirin  ด้วยจะทำให้ระดับยาเทลบิวูดีน  ในเลือดเพิ่มขึ้นจนทำให้เกิดผลข้างเคียงรุนแรงกับ  ตับ  กล้ามเนื้อ  และระบบประสาท 
 
 ///// ควรเก็บรักษาเทลบิวูดีนอย่างไร? ///// 
ควรเก็บรักษายาเทลบิวูดีน ดังนี้ เช่น 
- เก็บยาภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- ไม่เก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง 
- ไม่เก็บยาที่เสื่อมสภาพหรือยาที่หมดอายุแล้ว 
- ห้ามทิ้งยาลงคูคลองหรือแหล่งน้ำธรรมชาติ  กรณีแพทย์สั่งหยุดการใช้ยานี้ ผู้ป่วยสามารถนำยานี้ที่มีสภาพดียังไม่หมดอายุ บริจาคคืนให้กับสถานพยาบาลเพื่อแพทย์นำไปใช้เป็นประโยชน์กับผู้ป่วยท่านอื่นต่อไป 
 
 ///// เทลบิวูดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเทลบิวูดีน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://medlineplus.gov/druginfo/meds/a607045.html [2018,June2] 
http://www.mims.com/thailand/drug/info/sebivo/?type=brief [2018,June2] 
https://www.drugs.com/cdi/telbivudine-tablets.html [2018,June2] 
https://www.drugs.com/sfx/telbivudine-side-effects.html [2018,June2] 
https://www.accessdata.fda.gov/drugsatfda_docs/label/2013/022011s013lbl.pdf  [2018,June2]
