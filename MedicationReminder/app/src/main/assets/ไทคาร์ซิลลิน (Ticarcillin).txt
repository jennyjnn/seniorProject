ไทคาร์ซิลลิน (Ticarcillin)
 ///// บทนำ ///// 
ยาไทคาร์ซิลลิน (Ticarcillin) เป็นยาปฏิชีวนะที่อยู่ในกลุ่ม Carboxypenicillin มีฤทธิ์ต่อต้านเชื้อแบคทีเรียชนิดแกรมลบได้เป็นอย่างดีโดยเฉพาะเชื้อ Pseudomonas aeruginosa ตัวยาไทคาร์ ซิลลินเป็นยาปฏิชีวนะไม่กี่ตัวที่สามารถต่อต้านเชื้อ Stenotrophomonas maltophillia กลไกการออกฤทธิ์ของยานี้คือยับยั้งการสร้างผนังเซลล์ในตัวแบคทีเรียส่งผลให้แบคทีเรียหยุดการเจริญเติบโต 
ผลข้างเคียงของยาไทคาร์ซิลลินอาจทำให้เกิดอาการต่อผิวหนัง ต่อระบบทางเดินอาหาร ต่อการทำงานของหัวใจ รวมถึงต่อระบบเลือดในร่างกายมนุษย์ 
ยาไทคาร์ซิลลินไม่สามารถดูดซึมจากระบบทางเดินอาหารได้ จึงมีรูปแบบยาแผนปัจจุบันเป็นยาฉีด ตัวยาสามารถละลายน้ำได้ดี ในทางคลินิกเมื่อละลายตัวยาเพื่อเตรียมฉีดให้กับผู้ป่วยควรใช้ยานี้ทันทีทั้งนี้เพื่อเป็นการป้องกันการเสื่อมสลายของยาไทคาร์ซิลลินนั่นเอง ในสูตรตำรับของยาไทคาร์ซิลลินอาจจะมีส่วนผสมของยา Clavulanate (ยาปฏิชีวนะที่ใช้เพิ่มประสิทธิภาพของยาปฏิชีวนะชนิดอื่น) ร่วมด้วย 
สรรพคุณทางคลินิกได้นำยาไทคาร์ซิลลินมารักษาการติดเชื้อของโรคติดเชื้อระบบทางเดินปัสสาวะ รวมถึงการติดเชื้อที่ผิวหนัง ปอด ข้อกระดูก และการติดเชื้อในกระแสเลือด (ภาวะพิษเหตุ ติดเชื้อ) อีกด้วย 
ยังมีข้อมูลสำคัญบางประการที่ผู้บริโภคควรทราบเกี่ยวกับยาไทคาร์ซิลลินเช่น 
- ยาไทคาร์ซิลลินใช้ต่อต้านเชื้อแบคทีเรียเท่านั้น ไม่สามารถรักษาอาการป่วยจากการติดเชื้อไวรัส 
- การใช้ยานี้เป็นเวลานานๆอาจเป็นเหตุให้เกิดการติดเชื้อประเภทอื่นๆตามมาเช่น เชื้อรา แพทย์จึงไม่แนะนำการใช้ยาไทคาร์ซิลลินเป็นเวลานานเกินไป 
- อาจพบอาการท้องเสียแบบไม่รุนแรงกับผู้ป่วยที่ใช้ยาปฏิชีวนะไทคาร์ซิลลิน 
- ขณะที่มีการใช้ยาไทคาร์ซิลลินแพทย์อาจต้องตรวจสอบการทำงานของระบบเลือดและไตของผู้ป่วยร่วมด้วย ทั้งนี้เพื่อทดสอบว่าเกิดความผิดปกติต่อระบบดังกล่าวของร่างกายจากยานี้หรือไม่ 
- ผู้ป่วยจะต้องได้รับยานี้จนครบขนาดมาตรฐานของการให้ยาถึงแม้จะมีอาการดีขึ้น ทั้งนี้เพื่อเป็นการป้องกันไม่ให้เชื้อเกิดการดื้อยา 
- ยาไทคาร์ซิลลินสามารถทำให้ฤทธิ์ของยาคุมกำเนิดด้อยประสิทธิภาพลงไป หากใช้ยาร่วมกันแพทย์มักจะแนะนำให้ใช้วิธีการคุมกำเนิดอื่นร่วมด้วยเช่น การใส่ถุงยางอนามัยชาย นอกจากนี้ยังต้องหลีกเลี่ยงการใช้ยานี้ร่วมกับกลุ่มยา Tetracyclines ยาต้านการแข็งตัวของเลือด และยาในกลุ่ม Aminoglycoside 
ผู้บริโภคสามารถพบเห็นการใช้ยานี้แต่ในสถานพยาบาลเท่านั้นด้วยต้องอาศัยผลการตรวจร่างกายมาประกอบกัน เพื่อทำการสั่งจ่ายยาให้กับผู้ป่วยได้อย่างเหมาะสมถูกต้องและปลอดภัย 
 ///// ไทคาร์ซิลลินมีสรรพคุณ (คุณสมบัติ) อย่างไร? ///// 
ยาไทคาร์ซิลลินมีสรรพคุณ/ข้อบ่งใช้เช่น 
- รักษาโรคติดเชื้อในระบบทางเดินปัสสาวะ 
- รักษาการติดเชื้อในอุ้งเชิงกราน 
- รักษาการติดเชื้อที่ผิวหนัง 
- รักษาการติดเชื้อในกระแสเลือด (ภาวะพิษเหตุติดเชื้อ) 
- รักษาการติดเชื้อโรคปอดบวม 
- รักษาการติดเชื้อที่ข้อและกระดูกเช่น กระดูกอักเสบ 
- รักษาการติดเชื้อที่เยื่อบุช่องท้อง (เยื่อบุช่องท้องอักเสบ) 
 ///// ไทคาร์ซิลลินมีกลไกการออกฤทธิ์อย่างไร? ///// 
กลไกการออกฤทธิ์ของยาไทยคาร์ซิลลินคือ ตัวยาจะยับยั้งการสร้างผนังเซลล์ของแบคทีเรีย ทำให้แบคทีเรียหยุดการเจริญเติบโต ไม่สามารถขยายพันธุ์และตายลงในที่สุด 
 ///// ไทคาร์ซิลลินมีรูปแบบการจัดจำหน่ายอย่างไร? ///// 
ยาไทคาร์ซิลลินมีรูปแบบการจัดจำหน่ายเช่น 
- ยาฉีด ขนาด 1, 3, 20 และ 30 กรัม/ขวด 
- ยาฉีดที่มีส่วนผสมของยาอื่นเช่น Clavulanic Acid 100 มิลลิกรัม + Ticarcillin 3 กรัม/ขวด
	Clavulanic Acid 200 มิลลิกรัม + Ticarcillin 3 กรัม/ขวด 
 ///// ไทคาร์ซิลลินมีขนาดการบริหารยาอย่างไร? ///// 
ขนาดยาไทคาร์ซิลลินจะขึ้นกับชนิดโรคและความรุนแรงของอาการโรค รวมถึงดุลพินิจของแพทย์ ดังนั้นในที่นี้ขอยกตัวอย่างขนาดยานี้เฉพาะในบางโรคดังนี้ 
ก. สำหรับโรคติดเชื้อในระบบทางเดินปัสสาวะ: 
- ผู้ใหญ่และเด็กอายุมากกว่า 12 ปี: กรณีติดเชื้อที่มีความซับซ้อนหรือรุนแรงมาก ให้ฉีดยาเข้าหลอดเลือดดำขนาด 3 กรัมทุก 4 - 6 ชั่วโมงเป็นเวลา 14 วัน, กรณีที่ติดเชื้อที่มีความรุนแรงต่ำให้ฉีดยาขนาด 1 กรัมเข้ากล้ามเนื้อหรือฉีดเข้าหลอดเลือดดำทุก 6 ชั่วโมง 
- เด็กอายุ 1 เดือน - 12 ปี: กรณีติดเชื้อที่มีความรุนแรงต่ำฉีดยาเข้าหลอดเลือดดำหรือเข้ากล้ามเนื้อขนาด 50 - 100 มิลลิกรัม/น้ำหนักตัว 1 กิโลกรัม/วันโดยแบ่งฉีดทุกๆ 6 - 8 ชั่ว โมง หากเด็กน้ำหนักตัวมากกว่า 40 กิโลกรัมขึ้นไปให้ใช้ขนาดเดียวกันกับของผู้ใหญ่, กรณีติดเชื้อที่มีความรุนแรงมากให้ฉีดยาเข้าหลอดเลือดดำขนาด 150 - 200 มิลลิกรัม/น้ำหนักตัว 1 กิโลกรัม/วันโดยแบ่งฉีดทุกๆ 4 - 6 ชั่วโมง กรณีที่เด็กน้ำหนักตัวมากกว่า 40 กิโลกรัมขึ้นไปให้ใช้ขนาดเดียวกันกับของผู้ใหญ่ 
- เด็กอายุต่ำกว่า 1 เดือน: ยังไม่มีข้อมูลทางคลินิกที่แน่ชัดถึงขนาดการใช้ยานี้ การใช้ยานี้ในเด็กวัยนี้จึงอยู่ในดุลพินิจของแพทย์ผู้รักษาเป็นกรณีๆไป 
ข. สำหรับการติดเชื้อในกระแสเลือด (ภาวะพิษเหตุติดเชื้อ): 
- ผู้ใหญ่และเด็กอายุมากกว่า 12 ปี: ฉีดยาเข้าทางหลอดเลือดดำ 3 กรัมทุก 4 ชั่วโมงเป็น เวลา 14 วัน 
- เด็กอายุ 1 เดือน - 12 ปี: ฉีดยาขนาด 200 - 300 มิลลิกรัม/น้ำหนักตัว 1 กิโลกรัม/วัน เข้าหลอดเลือดดำโดยแบ่งการให้ยาเท่าๆกันทุกๆ 4 - 6 ชั่วโมง 
- เด็กอายุต่ำกว่า 1 เดือน: ยังไม่มีข้อมูลทางคลินิกที่แน่ชัดถึงขนาดการใช้ยานี้ การใช้ยานี้ในเด็กวัยนี้จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม	ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาไทคาร์ซิลลิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไทคาร์ซิลลินอาจทำให้อาการของโรครุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// ไทคาร์ซิลลินมีผลไม่พึงประสงค์อย่างไร? ///// 
ยาไทคาร์ซิลลินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ท้องเสียลักษณะถ่ายเหลวหรือกระทั่งมีเลือดปน เกิดภาวะเลือดออกง่าย อ่อนเพลีย ปากแห้ง กระหายน้ำ รู้สึกสับสน ปัสสาวะมาก ปวดกล้ามเนื้อ หัวใจเต้นเร็ว มีไข้ หนาวสั่น ปวดตามร่างกาย อาจมีผื่นคัน หูดับ ผู้ป่วยบางรายอาจพบอาการติดเชื้อยีสต์/Yeast/เชื้อราประเภทหนึ่งในบริเวณช่องคลอด 
 ///// มีข้อควรระวังการใช้ไทคาร์ซิลลินอย่างไร? ///// 
มีข้อควรระวังการใช้ยาไทคาร์ซิลลินเช่น 
- ห้ามใช้กับผู้ที่แพ้ยานี้ 
- ห้ามใช้ยาที่มีสภาพที่เปลี่ยนแปลงไปจากมาตรฐานเดิม 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ให้หยุดใช้ยานี้ทันทีกรณีตรวจพบร่างกายผู้ป่วยมีการติดเชื้อราหรือเชื้อโรคชนิดอื่นๆที่ไม่ตอบสนองต่อยาไทคาร์ซิลลิน ซึ่งแพทย์จะเปลี่ยนยานี้และปรับแนวทางการรักษาใหม่ 
- การใช้ยานี้กับผู้ป่วยจะต้องกระทำอย่างต่อเนื่อง ถึงแม้อาการป่วยจะดีขึ้นก็ยังต้องใช้ยานี้จนครบมาตรฐานของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไทคาร์ซิลลินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไทคาร์ซิลลินมีปฏิกิริยาระหว่างยากับยาตัวอื่นอย่างไร? ///// 
ยาไทคาร์ซิลลินมีปฏิกิริยาระหว่างยากับยาตัวอื่นเช่น 
- การใช้ไทคาร์ซิลลินร่วมกับยา Methotrexate อาจทำให้ผู้ป่วยได้รับผลข้างเคียงจาก Metho trexate ได้มากขึ้นโดยจะแสดงอาการคลื่นไส้ อาเจียน ปากเป็นแผล เม็ดเลือดต่ำ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาไทคาร์ซิลลินร่วมกับยา Tetracycline จะทำให้ประสิทธิภาพการรักษาของยาไทคาร์ซิลลินด้อยลงไป หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาไทคาร์ซิลลินร่วมกับยาเม็ดคุมกำเนิดเช่น Ethinyl Estradiol อาจเป็นเหตุให้ฤทธิ์ของยาคุมกำเนิดด้อยประสิทธิภาพลงจนเกิดภาวะตั้งครรภ์ตามมาได้ กรณีที่จำเป็นต้องใช้ยาร่วมกันควรใช้วิธีคุมกำเนิดอื่นร่วมด้วยเช่น ใช้ถุงยางอนามัยชาย 
 ///// ควรเก็บรักษาไทคาร์ซิลลินอย่างไร? ///// 
ควรเก็บยาไทคาร์ซิลลินภายใต้อุณหภูมิ 25 องศาเซลเซียส (Celsius) ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไทคาร์ซิลลินมีชื่ออื่นอีกไหม? ผลิตจากบริษัทอะไรบ้าง? ///// 
ยาไทคาร์ซิลลินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Ticarcillin  [2015,Dec26] 
http://www.drugs.com/dosage/ticarcillin.html  [2015,Dec26] 
http://www.drugs.com/dosage/ticarcillin.html#Usual_Adult_Dose_for_Urinary_Tract_Infection  [2015,Dec26] 
http://www.drugs.com/drug-interactions/ticarcillin-index.html?filter=2&amp;generic_only=  [2015,Dec26] 
https://en.wikipedia.org/wiki/Carboxypenicillin  [2015,Dec26] 
http://www.medindia.net/drug-price/ticarcillin-disodium-injection/timentin-inj.html  [2015,Dec26]
