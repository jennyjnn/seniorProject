เดสลาโนไซด์ (Deslanoside)
 ///// บทนำ ///// 
ยาเดสลาโนไซด์(Deslanoside หรือ Desacetyl lanatoside)เป็นสารประกอบประเภทไกลโคไซด์ที่ออกฤทธิ์ต่อการทำงานของหัวใจ (Cardiac glycoside) ในธรรมชาติจะพบสารเดสลาโนไซด์ในใบของต้นพืชที่มีชื่อวิทยาศาสตร์ว่า Digitalis lanata    ทั้งนี้ ยา/สารเดสลาโนไซด์ยังมีชื่อเรียกอื่นๆอีก อาทิ  Desacetyllanatoside C,  Deslanosido,  Deslanosidum,  และ Glucodigoxin 
ทางคลินิก ได้ใช้ยาเดสลาโนไซด์รักษาอาการกล้ามเนื้อหัวใจขาดเลือด   หัวใจเต้นผิดจังหวะ   และหัวใจล้มเหลว 
ยาเดสลาโนไซด์สามารถถูกดูดซึมจากระบบทางเดินอาหารได้พอประมาณคือประมาณ 40% จึงไม่นิยมนำมาผลิตเป็นยารับประทาน  แต่ผลิตอยู่ในรูปแบบของยาฉีด โดยเมื่อตัวยานี้เข้าสู่กระแสเลือด จะรวมตัวกับสารโปรตีนในเลือดได้ประมาณ 20% ซึ่งร่างกายต้องใช้เวลานานถึงประมาณ 36 ชั่วโมงขึ้นไป เพื่อกำจัดยานี้ออกจากกระแสเลือด 
ขนาดของการรักษาของยาเดสลาโนไซด์จะเริ่มตั้งแต่การให้ยาในปริมาณน้อยๆไปจนถึง 1.6 มิลลิกรัม โดยให้เพียงครั้งเดียว หรือจะแบ่งการให้ยาตามความเห็นของแพทย์ผู้รักษาก็ได้  โดยรูปแบบยาแผนปัจจุบันที่พบเห็นของยานี้ในประเทศไทย คือ ยาฉีด 
ยาเดสลาโนไซด์ มีกลไกยับยั้งกระบวนการทำงานของเอนไซม์ที่เกี่ยวข้องกับการบีบตัวของหัวใจ ที่เรียกกันว่า Sodium-Potassium-ATPase membrane pump  ส่งผลให้เกิดสมดุลของเกลือโซเดียมและแคลเซียมในกล้ามเนื้อหัวใจที่ส่งผลให้การทำงานของหัวใจกลับมาเป็นปกติ 
การได้รับยาเดสลาโนไซด์เกินขนาด  สามารถทำให้หัวใจเต้นเร็ว และหัวใจเต้นผิดจังหวะได้ หรือไม่ก็ทำให้หัวใจเต้นช้าแบบผิดจังหวะได้อีกเช่นกัน จนถึงขั้นหัวใจหยุดเต้น 
อย่างไรก็ตาม ผู้ที่ได้รับยาเดสลาโนไซด์ อย่างถูกต้องตามคำสั่งแพทย์แล้ว ก็อาจพบอาการข้างเคียง(ผลข้างเคียง)ได้เช่นกัน   อาการข้างเคียงที่พบเห็นบ่อย ได้แก่  คลื่นไส้ อาเจียน  เบื่ออาหาร  ปวดท้อง  และปวดศีรษะ เป็นต้น 
ข้อมูลที่จำเป็นอีกประการหนึ่งในการที่แพทย์จะเลือกใช้ยาเดสลาโนไซด์ ได้แก่  ประวัติการเจ็บป่วยหรือโรคประจำตัวต่างๆของผู้ป่วย ที่อาจจะแสดงอาการรุนแรงมากขึ้นเมื่อได้รับยาเดสลาโนไซด์ เช่น  โรคไทรอยด์   โรคไต  ภาวะเกลือโพแทสเซียมในเลือดต่ำ  และเกลือแมกนีเซียมในเลือดต่ำ  เป็นต้น   ซึ่งยังรวมไปถึงยาต่างๆที่ผู้ป่วยใช้เป็นประจำอยู่ก่อน ก็อาจก่อให้เกิดภาวะยาตีกัน(ปฏิกิริยาระหว่างยา)กับยาเดสลาโนไซด์ได้ อาทิเช่น  ยาขับปัสสาวะกลุ่มไทอะไซด์(Thiazide),  ยา Corticosteroid,  Quinidine,  Beta2-agonist,    Beta-blocker,  Calcium channel blockers, เป็นต้น 
เราสามารถพบเห็นการใช้ยากลุ่ม Cardiac  glycoside ที่รวมถึง ยาเดสลาโนไซด์ได้ในสถานพยาบาล โดยต้องเป็นไปตามคำสั่งของแพทย์ผู้รักษา  และหากต้องการทราบข้อมูลของยานี้เพิ่มเติม สามารถสอบถามได้จากแพทย์ และจากเภสัชกรโดยทั่วไป 
 
 ///// เดสลาโนไซด์มีสรรพคุณ(คุณสมบัติ)อย่างไร? ///// 
ยาเดสลาโนไซด์มีสรรพคุณ/ข้อบ่งใช้เพื่อ 
- รักษาอาการหัวใจเต้นผิดจังหวะ 
- ภาวะหัวใจล้มเหลว 
- ภาวะกล้ามเนื้อหัวใจขาดเลือด 
 ///// เดสลาโนไซด์มีกลไกการออกฤทธิ์อย่างไร? ///// 
กลไกการออกฤทธิ์ของยาเดสลาโนไซด์คือ ตัวยาจะออกฤทธิ์ยับยั้งการทำงานของเอนไซม์ในกระบวนการที่เรียกว่า Sodium-Potassium-ATPase membrane pump ส่งผลให้เกิดการเพิ่มเกลือโซเดียมและแคลเซียมในเซลล์กล้ามเนื้อหัวใจ  เกิดการปรับสมดุลของประจุไฟฟ้าในการทำงานของกล้ามเนื้อหัวใจ  ทำให้การบีบตัวของหัวใจเป็นจังหวะที่ดีขึ้น  มีแรงมากขึ้น และเกิดเป็นฤทธิ์ของการรักษาตามสรรพคุณ 
 ///// เดสลาโนไซด์มีรูปแบบการจัดจำหน่ายอย่างไร? ///// 
ในประเทศไทย ยาเดสลาโนไซด์มีรูปแบบการจัดจำหน่ายเป็น ยาฉีด ขนาด 0.2 มิลลิกรัม/มิลลิลิตร 
 ///// เดสลาโนไซด์มีขนาดการบริหารยาอย่างไร? ///// 
ยาเดสลาโนไซด์ มีขนาดการบริหารยา/ใช้ยา เช่น 
- ผู้ใหญ่: แพทย์ผู้รักษาจะให้ยาในระดับต่ำๆที่เหมาะสมกับอาการผู้ป่วย ไปจนถึงขนาด 1.6 มิลลิกรัม  โดยสามารถแบ่งฉีด หรือให้ยาเพียงครั้งเดียว จากนั้นอีก 12 ชั่วโมง แพทย์จึงเปลี่ยนเป็นให้รับประทานยาในกลุ่ม Cardiac glycoside ตามที่แพทย์ผู้รักษากำหนด 
- เด็ก: ยังไม่มีข้อมูลทางคลินิกด้านความปลอดภัย และขนาดการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยา และระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น   ไม่สามารถใช้ทดแทนคำสั่งใช้ยาของแพทย์ผู้รักษาได้  การใช้ยาที่เหมาะสม  ควรต้องปรึกษา แพทย์ หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเดสลาโนไซด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต  โรคต่อมไทรอยด์ รวมทั้งกำลังกินยา/ใช้ยาอะไรอยู่  เพราะยาเดสลาโนไซด์ อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมใช้ยาควรทำอย่างไร? ///// 
ยาเดสลาโนไซด์เป็นผลิตภัณฑ์ประเภทยาฉีด  การใช้ยานี้จะกระทำแต่ในสถานพยาบาล โอกาสลืมฉีดยาให้ผู้ป่วยจึงเป็นไปได้น้อยมาก  อย่างไรก็ตามหากผู้ป่วยไม่ได้รับการฉีดยานี้ตามกำหนด  สามารถสอบถามแพทย์/พยาบาลที่ดูแลรักษาเพื่อขอรับการฉีดยาและไม่ควรละเลยเพิกเฉย 
 
 ///// เดสลาโนไซด์มีผลไม่พึงประสงค์อย่างไร? ///// 
ยาเดสลาโนไซด์สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อการทำงานของระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร: เช่น  คลื่นไส้ อาเจียน  เบื่ออาหาร  ท้องเสีย  ปวดท้อง 
- ผลต่อระบบประสาท:  เช่น  ปวดศีรษะ  ปวดใบหน้า  วิงเวียน  ง่วงนอน  มีอาการชัก 
- ผลต่อสภาพจิตใจ:  เช่น  รู้สึกสับสน  ฝันร้าย  ประสาทหลอน 
- ผลต่อตา:  เช่น  ตาพร่า  การมองเห็นสีสันเปลี่ยนแปลงไป 
- ผลต่อระบบต่อมไร้ท่อ:  เช่น เต้านมโตในผู้ชาย (Gynecomastia) 
- ผลต่อระบบหัวใจและหลอดเลือด:  เช่น  หลอดเลือดเกิดการหดตัว(อาการเช่น มือ เท้าเย็น)  ความดันโลหิตต่ำ 
 
 ///// มีข้อควรระวังการใช้เดสลาโนไซด์อย่างไร? ///// 
มีข้อควรระวังการใช้ยาเดสลาโนไซด์  เช่น 
- ห้ามใช้กับผู้แพ้ยานี้ 
- ห้ามใช้กับผู้ป่วยที่อยู่ในภาวะ Wolff-Parkinson-White syndrome (หัวใจเต้นเร็ว รัว) และ Hypertropic obstructive cardiomyopathy(กล้ามเนื้อหัวใจโต) 
- ห้ามใช้ยาที่มีสภาพภาชนะบรรจุแตกรั่ว หรือตัวยาที่มีการปนเปื้อน ขุ่น ตกตะกอน 
- ระวังการใช้ยานี้กับกลุ่มผู้ป่วยต่อไปนี้ เช่น  ผู้ป่วย โรคหัวใจและหลอดเลือด  โรคกล้ามเนื้อหัวใจอักเสบแบบเฉียบพลัน  ผู้ป่วยโรคหัวใจล้มเหลวแบบเฉียบพลัน  ผู้ป่วยโรคถุงลมโป่งพองอย่างรุนแรง  ผู้ป่วยโรคต่อมไทรอยด์   ผู้ที่มีภาวะเกลือโพแทสเซียมในเลือดต่ำ และ/หรือเกลือแมกนีเซียมในเลือดต่ำ   ผู้ที่มีภาวะแคลเซียมในเลือดสูง   ภาวะเลือดขาดออกซิเจน และในผู้สูงอายุ 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเดสลาโนไซด์ด้วย) ยาแผนโบราณทุกชนิด  อาหารเสริม และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เดสลาโนไซด์มีปฏิกิริยาระหว่างยากับยาตัวอื่นอย่างไร? ///// 
ยาเดสลาโนไซด์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเดสลาโนไซด์ร่วมกับยา Acebutolol,  Alprenolol (ยาลดความดันโลหิต),  ด้วยเสี่ยงต่อการเกิดอาการหัวใจเต้นช้า 
- การใช้ยาเดสลาโนไซด์ร่วมกับยา Amikacin,  Balsalazide (ยาต้านการอักเสบ),  สามารถทำให้ความเข้มข้นของยาเดสลาโนไซด์ในกระแสเลือดลดลงจนอาจกระทบต่อประสิทธิภาพการรักษา  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาเดสลาโนไซด์ร่วมกับยา Amiodarone  สามารถทำให้ความเข้มข้นของยา     เดสลาโนไซด์ในกระแสเลือดเพิ่มขึ้นจนอาจส่งผลให้เกิดผลข้างเคียงที่สูงขึ้น  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาเดสลาโนไซด์อย่างไร? ///// 
ควรเก็บยายาเดสลาโนไซด์ภายในอุณหภูมิ 25 องศาเซลเซียส(Celsius) เก็บยาในภาชนะที่ปิดมิดชิด พ้นแสงสว่าง/แสงแดด ความร้อนและความชื้น  และเก็บยาให้พ้นมือเด็กและสัตว์เลี้ยง 
 ///// เดสลาโนไซด์มีชื่ออื่นอีกไหม? ผลิตจากบริษัทอะไรบ้าง? ///// 
ยาเดสลาโนไซด์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น   Cedilanide, Digilanogen, Cedilanid-d,  Deacetyllanatoside C 
 ///// บรรณานุกรม ///// 
https://en.wikipedia.org/wiki/Cardiac_glycoside [2016,Nov5] 
https://en.wikipedia.org/wiki/Deslanoside [2016,Nov5] 
http://www.drugbank.ca/drugs/DB01078 [2016,Nov5] 
http://www.druglib.com/activeingredient/deslanoside/ [2016,Nov5] 
http://www.mims.com/malaysia/drug/info/deslanoside?mtype=generic [2016,Nov5] 
http://www.drugbank.ca/drugs/DB01078 [2016,Nov5]
