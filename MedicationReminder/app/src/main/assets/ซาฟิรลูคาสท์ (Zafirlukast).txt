ซาฟิรลูคาสท์ (Zafirlukast)
 ///// บทนำ ///// 
ยาซาฟิรลูคาสท์ (Zafirlukast)เป็นหนึ่งในกลุ่มยา Leukotriene receptor antagonists (Leukotriene antagonists)    ทางคลินิกนำมาใช้รักษาอาการของโรคหืด(Asthma) โดยมากจะใช้ยานี้ร่วมกับยาสเตียรอยด์ชนิดสูดพ่น   ยาซาฟิรลูคาสท์มีรูปแบบเภสัชภัณฑ์เป็นยาชนิดรับประทาน  หลังรับประทานตัวยานี้ที่ดูดซึมจากระบบทางเดินอาหารจะเข้ากระแสเลือด  และเข้ารวมตัวกับพลาสมาโปรตีนได้ประมาณ 99%  เอนไซม์ CYP2C9(Cytochrome P450 2C9 )จากตับจะคอยเปลี่ยนโครงสร้างทางเคมีของยาซาฟิรลูคาสท์อย่างต่อเนื่อง  ซึ่งร่างกายจะต้องใช้เวลาประมาณ 10 ชั่วโมงขึ้นไปเพื่อกำจัดยานี้ออกจากกระแสเลือด โดยผ่านทิ้งไปกับอุจจาระ  จากกลไกการกระจายตัวของยานี้ในร่างกายเป็นเหตุผลให้ผู้ป่วยหอบหืด/โรคหืดต้องรับประทานยานี้วันละ 2 ครั้ง จึงสามารถควบคุมและป้องกันการเกิดหอบหืดได้  และยาซาฟิรลูคาสท์เป็นยาที่ใช้ได้กับผู้ใหญ่และเด็กที่มีอายุตั้งแต่ 5 ปีขึ้นไป 
อย่างไรก็ตามยาซาฟิรลูคาสท์ ก็มีข้อจำกัดของการใช้  ข้อห้าม  ข้อควรระวัง ที่ผู้บริโภค/ผู้ป่วยควรทราบดังนี้ 
- ห้ามใช้ยานี้บำบัดอาการหอบหืดแบบเฉียบพลัน/อาการที่เกิดขึ้นทันที  ด้วยคุณสมบัติของยานี้จะถูกใช้เพื่อป้องกันการเกิดหอบหืด แต่ไม่สามารถบรรเทาอาหารหอบหืดที่กำลังเกิดขึ้นกับผู้ป่วย 
- *ห้ามรับประทานยานี้เกินขนาดที่แพทย์กำหนด  เพราะจะทำให้ร่างกายได้รับ	  ผลข้างเคียงจากยานี้สูงขึ้น  ซึ่งสามารถสังเกตได้จากอาการเกิดผื่นคันตามผิวหนัง รู้สึกไม่สบายในช่องท้อง  กรณีนี้ต้องรีบนำผู้ป่วยมาพบแพทย์/มาโรงพยาบาลโดยเร็ว 
- ห้ามใช้ยานี้กับผู้ป่วยโรคตับ  รวมถึงกับผู้ป่วยผู้ที่มีประวัติแพ้ยานี้ หรือแพ้ส่วนประกอบในสูตรตำรับของยานี้ 
- ระวังการใช้ยานี้กับผู้ป่วยที่มีภาวะซึมเศร้าร่วมด้วย  เพราะจากรายงานทางคลินิกพบว่า กลุ่มยาLeukotriene antagonist  อาจกระตุ้นให้ภาวะซึมเศร้ามีอาการรุนแรงขึ้นจนอาจทำให้ผู้ป่วยทำร้ายตนเองขึ้นมา 
- กรณีที่ผู้ป่วยได้รับยานี้ร่วมกับยารักษาโรหืดประเภทสเตียรอยด์ แพทย์จะปรับลดขนาดการใช้ยาสเตียรอยด์ลงมา ทั้งนี้เพื่อหลีกเลี่ยงอาการข้างเคียง(ผลข้างเคียง)ของยาสเตียรอยด์เพื่อให้ผู้ป่วยได้รับประสิทธิผลต่อการรักษาอาการหอบหืดอย่างเหมาะสม 
- การใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร ต้องอยู่ในดุลยพินิจของแพทย์ว่าเห็นสมควรหรือไม่  ห้ามมิให้ผู้ป่วยกลุ่มนี้ใช้ยาอื่นๆ รวมทั้งยาซาฟิรลูคาสท์โดยไม่ได้ขอคำปรึกษาจากแพทย์ 
- การใช้ยานี้ร่วมกับยาอื่นๆบางประเภท อาจทำให้เกิดผลกระทบ(ผลข้างเคียง)ต่อผู้ป่วยมากขึ้น เช่น ผู้ป่วยใช้ยาซาฟิรลูคาสท์ร่วมกับยาต้านการแข็งตัวของเลือด อาจทำให้เกิดภาวะเลือดออกง่ายมากขึ้น  ผู้ป่วยจึงควรต้องแจ้ง แพทย์/พยาบาล/เภสัชกรทุกครั้งที่เข้ารับการรักษาว่า ตนเองมีการใช้ยาประเภทใดอยู่ก่อน รวมถึงประวัติเจ็บป่วย  มีโรคประจำตัวใดบ้าง 
- การใช้ยานี้ให้เกิดประโยชน์สูงสุด ผู้ป่วยจะต้องรับประทานยานี้ต่อเนื่องตามคำสั่งแพทย์ และใช้ยานี้ในเวลาเดียวกันของแต่ละวัน  ห้ามหยุดรับประทานยานี้ทันทีทันใดเพราะจะทำให้อาการหอบหืดกำเริบ  รวมถึงต้องปฏิบัติตามคำแนะนำของแพทย์/พยาบาล/เภสัชกร อย่างเคร่งครัด เช่น งดบุหรี่,  พยายามอยู่ในพื้นที่ที่ปลอดภัยจากตัวกระตุ้นอาการหอบหืด อย่างเช่น  บริเวณที่มีฝุ่น   มีควัน หรือมีขนสัตว์ เป็นต้น 
- ระหว่างที่ใช้ยานี้แล้วอาการหอบหืด หรือภาวะ/โรคภูมิแพ้ของระบบทางเดินหายใจไม่ดีขึ้น ผู้ป่วยควรรีบกลับมาพบแพทย์/มาโรงพยาบาลโดยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
- ยานี้อาจก่อให้เกิดผลกระทบต่อการทำงานของตับ จนเกิดอาการผิดปกติ โดยสังเกตได้จากอาการของผิวหนังและตาเปลี่ยนเป็นสีเหลือง(ตัวเหลืองตาเหลือง)  ปัสสาวะมีสีคล้ำเข้ม  มีอาการคล้ายเป็นไข้หวัดใหญ่  เกิดอาการคัน  เบื่ออาหาร  คลื่นไส้   ปวดท้อง  อ่อนแรง  ซึ่งหากพบเห็นอาการเหล่านี้ ต้องหยุดการใช้ยานี้แล้วรีบนำตัวผู้ป่วยส่งโรงพยาบาลโดยเร็ว โดยไม่ต้องรอให้ถึงวันแพทย์นัด 
- กรณีที่เกิดอาการทางจิตประสาท เช่น ซึมเศร้า  วิตกกังวล  ฝันแปลกๆ  นอนไม่หลับ  	  ประสาทหลอน   กระสับกระส่าย  ต้องรีบนำตัวผู้ป่วยมาพบแพทย์/มาโรงพยาบาลทันที 
- ระหว่างที่ใช้ยานี้ แพทย์อาจนัดตรวจเลือดเพื่อดูการทำงานของตับ  ผู้ป่วยควรให้ความร่วมมือ มาพบแพทย์/มาโรงพยาบาล และรับ การตรวจร่างกาย และการตรวจเลือด  ตามที่แพทย์นัดทุกครั้ง 
- ระวังการใช้ยานี้กับผู้ป่วยกลุ่มผู้สูงอายุ เพราะเป็นกลุ่มเสี่ยงต่อการแพ้ยา หรือเกิดอาการข้างเคียงจากยาต่างๆที่รวมถึงยานี้ได้มากกว่าผู้ป่วยกลุ่มอายุอื่นๆ 
ยาซาฟิรลูคาสท์ จัดเป็นยารักษาโรคหืด ที่มีประโยชน์อย่างมากในทางการแพทย์ และเพื่อความปลอดภัยของผู้บริโภค การใช้ยาชนิดนี้ต้องเป็นไปตามคำสั่งของแพทย์แต่ผู้เดียว  ทั้งนี้ เราสามารถพบเห็นการจัดจำหน่ายยาซาฟิรลูคาสท์ในประเทศไทย ภายใต้ชื่อการค้าว่า “Accolate” 
 
 ///// ซาฟิรลูคาสท์มีสรรพคุณ(คุณสมบัติ)อย่างไร? ///// 
ยาซาฟิรลูคาสท์มีสรรพคุณ/ข้อบ่งใช้เพื่อ  รักษาอาการหอบหืดในผู้ป่วยโรคหืด โดยใช้เป็นยาป้องกันการเกิดอาการหอบหืด แต่ไม่สามารถใช้รักษาอาการขณะเกิดอาการหอบหืดได้ 
 ///// ซาฟิรลูคาสท์มีกลไกการออกฤทธิ์อย่างไร? ///// 
ยาซาฟิรลูคาสท์ มีกลไกการออกฤทธิ์ที่เป็นลักษณะของยากลุ่ม Leukotriene receptor antagonist กล่าวคือ ออกฤทธิ์ในบริเวณช่องทางเดินหายใจ(หลอดลม)ของมนุษย์  ป้องกันไม่ให้เกิดอาการบวมของหลอดลม รวมถึงลดการหดตัวของกล้ามเนื้อเรียบในช่องทางเดินหายใจ และช่วยลดการขับเมือก/สารคัดหลั่งต่างๆ ที่อุดกั้นทางเดินหายใจ  จากกลไกที่กล่าวมาจึงก่อให้เกิดฤทธิ์ของการรักษาตามสรรพคุณ 
 
 ///// ซาฟิรลูคาสท์มีรูปแบบการจัดจำหน่ายอย่างไร? ///// 
ยาซาฟิรลูคาสท์มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Zafirlukast 10 และ 20 มิลลิกรัม/เม็ด 
 
 ///// ซาฟิรลูคาสท์มีขนาดรับประทานอย่างไร? ///// 
ยาซาฟิรลูคาสท์ มีขนาดรับประทาน เช่น 
- ผู้ใหญ่และเด็กอายุ 12 ปี ขึ้นไป:  รับประทานครั้งละ 20 มิลลิกรัม วันละ 2 ครั้ง เช้า-เย็น ก่อนอาหาร 1 ชั่วโมง หรือ หลังอาหาร 2 ชั่วโมง 
- เด็กอายุ 5-11 ปี: 	 รับประทานครั้งละ 10 มิลลิกรัม วันละ 2 ครั้ง  เช้า-เย็น ก่อนอาหาร 1 ชั่วโมง หรือ หลังอาหาร 2 ชั่วโมง 
- เด็กอายุต่ำกว่า 5 ปี:  ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็กวัยนี้  การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ห้ามใช้ยากับผู้ป่วยโรคตับ 
*****หมายเหตุ:  ขนาดยา และระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซาฟิรลูคาสท์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  รวมทั้งกำลังกินยา/ใช้ยาอะไรอยู่เพราะยาซาฟิรลูคาสท์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร             เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซาฟิรลูคาสท์  สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
ให้รับประทานยาขนาดปกติ 
แต่อย่างไรก็ดี เพื่อประสิทธิผลของการรักษา ผู้ป่วยต้องรับประทานยาซาฟิรลูคาสท์ต่อเนื่องตรงตามเวลาในแต่ละวันตามคำสั่งแพทย์ 
 ///// ซาฟิรลูคาสท์มีผลไม่พึงประสงค์อย่างไร? ///// 
ยาซาฟิรลูคาสท์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น  คลื่นไส้  ท้องเสีย  ปวดท้อง  อาเจียน  อาหารไม่ย่อย 
- ผลต่อระบบประสาท:  เช่น  ปวดศีรษะ  วิงเวียน 
- ผลต่อระบบทางเดินหายใจ:  เช่น อาจเกิดโรคติดเชื้อทางเดินหายใจได้ง่าย 
- ผลต่อระบบกล้ามเนื้อและกระดูก:  เช่น  ปวดข้อ  ปวดกล้ามเนื้อ 
- ผลต่อผิวหนัง:  เช่น  ผมร่วง 
- ผลต่อระบบเลือด:  เช่น  ภาวะเกล็ดเลือดต่ำ 
- ผลต่อตับ:  เช่น ค่าเอนไซม์การทำงานของตับในเลือดเพิ่มขึ้น  ค่าบิลิรูบินสูง  ตับอักเสบ 
- ผลต่อสภาพจิตใจ:  เช่น  นอนไม่หลับ   ซึมเศร้า 
 
 ///// มีข้อควรระวังการใช้ซาฟิรลูคาสท์อย่างไร? ///// 
มีข้อควรระวังการใช้ยาซาฟิรลูคาสท์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่มีอาการหอบหืดเกิดแบบเฉียบพลัน 
- ห้ามปรับขนาดรับประทานด้วยตนเอง และต้องใช้ยานี้ตามขนาดรับประทานที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น สีเม็ดยาเปลี่ยน  เม็ดยาแตกหัก 
- ห้ามใช้ยานี้กับผู้ป่วยโรคตับ 
- ระวังการใช้ยานี้กับสตรีมีครรภ์  สตรีในภาวะให้นมบุตร รวมถึง เด็ก และผู้สูงอายุ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาซาฟิรลูคาสท์ด้วย) ยาแผนโบราณ   อาหารเสริม  ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ซาฟิรลูคาสท์มีปฏิกิริยาระหว่างยากับยาตัวอื่นอย่างไร? ///// 
ยาซาฟิรลูคาสท์มีปฏิกิริยาระหว่างยากับยาตัวอื่น เช่น 
- การใช้ยาซาฟิรลูคาสท์ร่วมกับยาต้านการแข็งตัวของเลือด อย่าเช่นยา Warfarin  อาจทำให้ระยะเวลาที่ใช้ในการแข็งตัวของเลือดเพิ่มนานขึ้น และ/หรืออาจเกิดภาวะเลือดออกง่ายมากขึ้น  หากไม่มีความจำเป็นใดๆควรหลีกเลี่ยงการใช้ยาร่วมกัน 
- ห้ามรับประทานยาซาฟิรลูคาสท์ร่วมกับอาหาร  ด้วยจะลดการดูดซึมของตัวยานี้เข้าสู่กระแสเลือด 
- ห้ามใช้ยาซาฟิรลูคาสท์ร่วมกับยา Fentanyl  ด้วยจะทำให้ระดับยา Fentanyl ในกระแสเลือดเพิ่มขึ้นจนอาจทำให้ผู้ป่วยได้รับอาการข้างเคียงของยา Fentanyl สูงขึ้นตามมา 
- ห้ามใช้ยาซาฟิรลูคาสท์ร่วมกับยา Pimozide  ด้วยจะทำให้ระดับยา Pimozide ในเลือดสูงขึ้น จนทำให้ผู้ป่วยเกิดภาวะหัวใจเต้นผิดจังหวะตามมา 
 
 ///// ควรเก็บรักษาซาฟิรลูคาสท์อย่างไร? ///// 
ควรเก็บยาซาฟิรลูคาสท์ในช่วงอุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// ซาฟิรลูคาสท์มีชื่ออื่นอีกไหม? ผลิตจากบริษัทอะไรบ้าง? ///// 
ยาซาฟิรลูคาสท์ ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Zuvair 
 ///// บรรณานุกรม ///// 
https://www.drugs.com/cdi/zafirlukast.html [2017,July1] 
http://www.mims.com/philippines/drug/info/zafirlukast?mtype=generic[2017,July1] 
https://en.wikipedia.org/wiki/Zafirlukast[2017,July1] 
https://www.drugbank.ca/drugs/DB00549[2017,July1]
