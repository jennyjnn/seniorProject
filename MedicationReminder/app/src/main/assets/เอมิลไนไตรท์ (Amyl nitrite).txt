เอมิลไนไตรท์ (Amyl nitrite)
 ///// บทนำ ///// 
ยาเอมิลไนไตรท์ (Amyl nitrite) เป็นยาขยายหลอดเลือดที่ออกฤทธิ์ได้เร็ว ถูกนำมาผลิตเป็นยาสูดพ่นทางจมูกเพื่อบำบัดอาการกล้ามเนื้อหัวใจขาดเลือด ยานี้จะดูดซึมได้อย่างรวดเร็วโดยผ่านไปทางปอด หนึ่งในสามของตัวยาที่สูดพ่นจะถูกขับออกมากับปัสสาวะ ระยะเวลาที่ยาจะแสดงฤทธิ์การรักษาอยู่ในช่วง 30 วินาทีซึ่งถือว่าเร็วมากระดับหนึ่งแล้ว แต่ยานี้มีข้อห้ามใช้กับผู้ป่วยโรคต้อหินหรือผู้ป่วยที่ได้รับอาการบาดเจ็บทางศีรษะ ด้วยตัวยาสามารถกระจายตัวเข้าสู่ตาและผ่านเข้าสมองทำให้เกิดการขยายตัวของหลอดเลือดในตาและในสมอง จึงเป็นเหตุให้อาการของผู้ป่วยต้อหินหรือผู้ที่บาดเจ็บทางศีรษะมีอาการรุนแรงมากขึ้นเมื่อได้รับยาเอมิลไนไตรท์ หรือการใช้ยานี้กับสตรีมีครรภ์จะส่งผลลดความดันเลือด/ความดันโลหิตจากมารดาไปสู่ทารกในครรภ์จนอาจก่อให้เกิดผลเสียต่อทารกได้โดยการลดเลือดไปเลี้ยงทารก ยังไม่มีการศึกษายานี้กับสตรีที่อยู่ในภาวะให้นมบุตร จึงยังไม่มีข้อมูลสนับสนุนว่ายานี้ผ่านออกมากับน้ำนมมารดาหรือไม่ จึงต้องเฝ้าระวังอย่างใกล้ชิดหากจะใช้ยากับผู้ป่วยกลุ่มนี้ 
*อนึ่ง เอมิลไนไตรท์เป็นสารเคมีที่ติดไฟได้ดี การใช้ยานี้จึงต้องไม่เข้าใกล้เปลวไฟ 
ทั้งนี้ การใช้ยาเอมิลไนไตรท์ควรเริ่มที่ขนาดต่ำๆที่ก่อให้เกิดประสิทธิผลของการรักษา การใช้ยานี้ในปริมาณมากจะกระตุ้นให้ร่างกายเกิดภาวะขาดออกซิเจนจากเม็ดเลือดแดง ขาดออกซิเจนที่เรียกว่า Methemoglobinemia 
นอกจากนี้ยาเอมิลไนไตรท์ยังทำให้เกิดอาการข้างเคียง (ผลข้างเคียง) บางอย่างที่ไม่รุนแรงมากนักและเกิดเพียงชั่วคราวเช่น ปวดศีรษะ วิงเวียน และหน้าแดง เป็นต้น ผู้ที่ใช้ยานี้อาจมีความรู้สึกร้อนที่ใบหน้าพร้อมกับมีอาการคล้ายกับศีรษะจะแตกออก การสูดพ่นยาครั้งหนึ่งในปริมาณมาก อาจก่อให้เกิดอาการอ่อนเพลีย กระสับกระส่าย รวมถึงเกิดอาการคลื่นไส้อาเจียนได้ 
การใช้ยาเอมิลไนไตรท์จะใช้เมื่อเริ่มมีอาการแน่นหน้าอกซึ่งเป็นอาการหนึ่งที่บ่งบอกภาวะเลือดไปเลี้ยงหัวใจไม่เพียงพอ ท่าทางของร่างกายที่จะใช้ยานี้ควรอยู่ในท่านั่งหรือท่านอน ด้วยเหตุผลขณะที่ยาออกฤทธิ์ผู้ป่วยอาจรู้สึกวิงเวียนหรืออาจเป็นลมได้ อย่างไรก็ตามผู้ป่วยจะรู้สึกดีขึ้นหลังใช้ยาไม่ถึงนาที 
การใช้ยาในผู้ป่วยแต่ละคนซึ่งมีอาการโรคแตกต่างกันย่อมมีขนาดยาที่แตกต่างกันออกไปเช่นกัน ดังนั้นเพื่อความปลอดภัยของผู้ป่วยจึงควรใช้ยาตามขนาดที่แพทย์กำหนดให้อย่างเคร่งครัด 
 ///// เอมิลไนไตรท์มีสรรพคุณ (คุณสมบัติ) อย่างไร? ///// 
ยาเอมิลไนไตรท์มีสรรพคุณ/ข้อบ่งใช้เพื่อบรรเทาอาการเจ็บหน้าอกจากภาวะกล้ามเนื้อหัวใจขาดเลือด (Angina attacks) 
 ///// เอมิลไนไตรท์มีกลไกการออกฤทธิ์อย่างไร? ///// 
กลไกการออกฤทธิ์ของยาเอมิลไนไตรท์คือ ตัวยาจะออกฤทธิ์ทำให้หลอดเลือดขยายตัวทำให้การไหลเวียนของเลือดดีขึ้น ส่งผลให้หัวใจได้รับออกซิเจนมากขึ้น แต่ในขณะเดียวกันอาจเกิดภาวะความดันโลหิตต่ำตามมาได้เช่นเดียวกัน จากกลไกดังกล่าวส่งผลให้เกิดฤทธิ์การรักษาตามสรรพคุณ 
 ///// เอมิลไนไตรท์มีรูปแบบการจัดจำหน่ายอย่างไร? ///// 
ยาเอมิลไนไตรท์มีรูปแบบการจัดจำหน่ายเป็นยาน้ำสารละลายสำหรับสูดพ่นขนาด 0.3 มิลลิ กรัม/0.3 มิลลิลิตร 
 ///// เอมิลไนไตรท์มีขนาดการบริหารยาอย่างไร? ///// 
ยาเอมิลไนไตรท์มีขนาดการบริหารยา/การใช้ยาเช่น 
- ผู้ใหญ่: ขณะเริ่มมีอาการเจ็บหน้าอกด้วยกล้ามเนื้อหัวใจขาดเลือด ให้เปิดยาแอมพูล(Ampule) ที่บรรจุตัวยา 0.3 มิลลิลิตร แล้วสูดพ่นเข้าจมูก หากอาการเจ็บหน้าอกไม่บรรเทาลงให้ใช้ยาอีก 1 แอมพูล (0.3 มิลลิลิตร) ภายใน 1 - 5 นาทีหลังจากใช้ยาแอมพูลแรก หากใช้ยา 2 แอมพูลแล้วอาการไม่ดีขึ้นภายใน 10 นาทีต้องรีบนำตัวผู้ป่วยส่งโรงพยาบาลทันที/ฉุกเฉิน 
- เด็ก: ขนาดการใช้ยานี้กับเด็กยังมิได้มีการจัดทำขึ้น การใช้ยานี้ในเด็กจึงอยู่ในดุลพินิจของแพทย์ผู้รักษา 
*อนึ่ง ยานี้จะใช้ต่อเมื่อเริ่มมีอาการของกล้ามเนื้อหัวใจขาดเลือดเท่านั้น 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเอมิลไนไตรท์ ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเอมิลไนไตรท์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมการสูดพ่นยาควรทำอย่างไร? ///// 
การใช้ยาเอมิลไนไตรท์จะใช้เฉพาะช่วงที่เริ่มมีอาการของกล้ามเนื้อหัวใจขาดเลือด การใช้ยานี้จึงเป็นไปเฉพาะตามกรณีเมื่อเริ่มเกิดอาการเท่านั้น จึงไม่เกิดการลืมการใช้ยา 
 ///// เอมิลไนไตรท์มีผลไม่พึงประสงค์อย่างไร? ///// 
ยาเอมิลไนไตรท์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น วิงเวียน หน้าแดง ปวดศีรษะ คลื่นไส้และ/หรืออาเจียน กระสับกระส่าย 
สำหรับอาการของผู้ที่ได้รับยานี้เกินขนาดเช่น ริมฝีปากรวมถึงเล็บ นิ้ว และฝ่ามือ มีสีคล้ำ วิงเวียนหรือเป็นลม รู้สึกมีแรงดันในศีรษะ หายใจติดขัด/หายใจลำบาก อ่อนเพลีย หัวใจเต้นเร็ว ซึ่งเมื่อมีอาการดังกล่าวควรต้องรีบไปโรงพยาบาลทันที/ฉุกเฉิน 
 ///// มีข้อควรระวังการใช้เอมิลไนไตรท์อย่างไร? ///// 
มีข้อควรระวังการใช้ยาเอมิลไนไตรท์เช่น 
- ห้ามใช้กับผู้แพ้ยานี้ 
- ห้ามใช้ยานี้ร่วมกับการดื่มสุราด้วยจะทำให้เกิดความดันโลหิตต่ำอย่างรุนแรง 
- ห้ามปรับขนาดการใช้ยานี้ด้วยตนเอง 
- ห้ามใช้ยาใกล้สถานที่ที่มีเปลวไฟหรือสถานที่ที่มีประกายไฟ 
- การใช้ยานี้ในสตรีตั้งครรภ์ และสตรีที่อยู่ในภาวะให้นมบุตร ผู้สูงอายุ หรือแม้แต่ในเด็ก ควรต้องได้รับคำสั่งจากแพทย์เท่านั้น 
- ขณะใช้ยานี้มักจะมีอาการวิงเวียนเข้าแทรกซ้อน ขณะใช้ยานี้ผู้ป่วยจึงควรอยู่ในท่านั่งหรือไม่ ก็ท่านอนเท่านั้น ให้หลีกเลี่ยงการใช้ยานี้ขณะยืน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเอมิลไนไตรท์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เอมิลไนไตรท์มีปฏิกิริยาระหว่างยากับยาตัวอื่นอย่างไร? ///// 
ยาเอมิลไนไตรท์มีปฏิกิริยาระหว่างยากับยาตัวอื่นเช่น 
- ห้ามใช้ยาเอมิลไนไตรท์ร่วมกับยา Sildenafil ด้วยจะทำให้เกิดภาวะความดันโลหิตต่ำอย่างรุนแรงติดตามมา เคยมีรายงานการใช้ยาทั้ง 2 ตัวร่วมกันและเป็นเหตุให้ผู้ป่วยเสียชีวิต (ตาย) ได้ 
- การใช้ยาเอมิลไนไตรท์ร่วมกับยา Prilocaine (ยาชาเฉพาะที่) อาจเป็นเหตุให้เกิดภาวะ Methemoglobinemia ทำให้เม็ดเลือดแดงไม่สามารถนำออกซิเจนไปเลี้ยงอวัยวะต่างๆได้เพียงพอ เพื่อเป็นการป้องกันอาการดังกล่าวจึงควรหลีกเลี่ยงการใช้ยาร่วมกัน 
- การใช้ยาเอมิลไนไตรท์ร่วมกับยา Cetirizine อาจทำให้ผู้ป่วยได้รับอาการข้างเคียงจากยาCetirizine มากขึ้นเช่น วิงเวียน ง่วงนอน ขาดสมาธิ หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาเอมิลไนไตรท์อย่างไร? ///// 
ควรเก็บยาเอมิลไนไตรท์ในอุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เอมิลไนไตรท์มีชื่ออื่นอีกไหม? ผลิตจากบริษัทอะไรบ้าง? ///// 
ยาเอมิลไนไตรท์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Amyl_nitrite#Physiological_effects  [2015,Oct31] 
http://www.drugs.com/pro/amyl-nitrite-inhalant.html  [2015,Oct31] 
http://www.drugs.com/cons/amyl-nitrite-inhalation-oral-nebulization.html  [2015,Oct31] 
http://www.drugs.com/drug-interactions/amyl-nitrite-index.html?filter=3&amp;generic_only=  [2015,Oct31]
