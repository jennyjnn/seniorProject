ยาหยอดหูโซเดียมไบคาร์บอเนต (Sodium bicarbonate ear drop)
 ///// บทนำ ///// 
โซเดียมไบคาร์บอเนต (Sodium bicarbonate) เป็นสารประกอบประเภทเกลือ ลักษณะเป็นผงผลึกสีขาว รสเค็มเล็กน้อย  มีฤทธิ์เป็นด่าง และละลายในน้ำได้เป็นอย่างดี  อุตสาหกรรมเครื่องสำอางได้นำเกลือโซเดียมไบคาร์บอเนตมาเป็นส่วนประกอบของยาสีฟัน  อุตสาหกรรมอาหารใช้เป็นส่วนผสมของเครื่องดื่มเกลือแร่ในกลุ่มนักกีฬา  ทางคลินิกนำมาใช้เป็นยา เช่น ใช้เป็นส่วนประกอบของยาลดกรดชนิดรับประทาน  ใช้ในรูปแบบยาฉีดเพื่อใช้ปรับภาวะความเป็นกรด-ด่างของเลือดให้กลับมาอยู่ในระดับสมดุลปกติ 
สำหรับการใช้เป็นยาหยอดหู “ยาหยอดหูโซเดียมไบคาร์บอเนต(Sodium bicarbonate ear drop)” จะถูกใช้เพื่อกำจัดขี้หูที่แห้งแข็งจนอุดตันรูหู โดยทำให้ขี้หูหลุดออกมาได้ง่าย  แพทย์อาจจะแนะนำใช้ยานี้เมื่อพบว่าขี้หูเริ่มแข็งและแห้งที่ทำให้การได้ยินเสียงจากภายนอกไม่ชัดเจน 
อย่างไรก็ดี มีข้อจำกัดการใช้ยาหยอดหูโซเดียมไบคาร์บอเนตที่ผู้บริโภคควรทราบดังนี้ เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบในผลิตภัณฑ์ยาหยอดหูโซเดียมไบคาร์บอเนตนี้ 
- ห้ามใช้กับผู้ที่มีภาวะแก้วหูทะลุ 
- กรณีที่มีการใช้ยาหยอดหูชนิดอื่นอยู่ก่อน ควรต้องแจ้งแพทย์ พยาบาล เภสัชกร ให้ทราบทุกครั้ง 
อนึ่ง การใช้ยาหยอดหูชนิดนี้ มีขั้นตอนง่ายๆ ที่ควรใช้เป็นแนวทางปฏิบัติอย่างเช่น 
ล้างมือทุกครั้งก่อนและหลังใช้ยานี้ 
นอนตะแคงศีรษะเล็กน้อย และหันหูข้างที่ต้องการหยอดยาไปทางด้านเพดาน 
ดึงใบหูเพียงเบาๆ โดยดึงขึ้นด้านบนพร้อมดึงไปทางด้านหลัง เพื่อช่วยให้รูหูเหยียดตรง เพื่อยาหยอดหูจะได้เข้าสู่รูหูได้ดี 
เปิดฝาครอบหลอดยาออก แล้วหยอดยาเข้าหูข้างที่มีขี้หูอุดตันประมาณ 3 – 4 หยด ห้ามใช้นิ้ว หรือวัสดุใดๆ(เช่น ไม้พันสำลี/Cotton bud)  ล้วง หรือแคะภายในช่องหู 
นอนตะแคงเอาหูด้านที่หยอดยาขึ้นบน เพื่อให้ยาซึมซับกับขี้หูเป็นเวลาประมาณ 5 – 10 นาที 
ทั้งนี้ โดยทั่วไป ความถี่ของการใช้ยาหยอดหูชนิดนี้ คือ วันละ 2 ครั้ง และอาจต้องใช้ยาเป็นเวลาประมาณ 3 – 5 วัน ขี้หูจึงจะอ่อนตัวและไหลออกมาได้เอง  และระหว่างใช้ยานี้ ควรหลีกเลี่ยงการใช้อุปกรณ์ต่างๆ เช่น ไม้พันสำลี แคะหู เพื่อทำความสะอาดรูหูด้วยตนเอง 
สำหรับยาหยอดหูโซเดียมไบคาร์บอเนตที่ถูกเปิดใช้แล้ว  สามารถใช้ต่อเนื่องได้ไม่เกิน 4 สัปดาห์  ทั้งนี้เพื่อหลีกเลี่ยงการปนเปื้อนสิ่งสกปรกต่อยานี้   และ/หรือ ปฏิกิริยาระหว่างยานี้กับกับสิ่งแวดล้อมที่อาจทำให้ประสิทธิภาพของยานี้ลดลง  นอกจากนี้ การเปิดใช้ยาที่สัมผัสกับแสงสว่าง/แสงแดด และกับอากาศ ก็สามารถทำให้ตัวผลิตภัณฑ์ยามีอายุของการใช้สั้นลง 
คณะกรรมการอาหารและยาของไทยได้บรรจุให้สูตรตำรับยาหยอดหูโซเดียมไบคาร์บอเนตอยู่ในบัญชียาหลักแห่งชาติ  ซึ่งสามารถพบเห็นการใช้ยานี้ได้ตามสถานพยาบาลและมีจำหน่ายตามร้านขายยา 
อนึ่ง หากผู้บริโภคมีคำถามเพิ่มเติมในเรื่องการใช้ยานี้ สามารถสอบถามรายละเอียดได้จากแพทย์ผู้รักษา หรือจากเภสัชกรตามร้านขายยาได้โดยทั่ว 
 ///// ยาหยอดหูโซเดียมไบคาร์บอเนตมีสรรพคุณ(คุณสมบัติ)อย่างไร? ///// 
ยาหยอดหูโซเดียมไบคาร์บอเนตมีสรรพคุณ/ข้อบ่งใช้ เช่น 
- ช่วยกำจัดและบำบัดภาวะขี้หูแห้ง แข็ง จนก่อให้เกิดการอุดตันในช่องหูจนส่งผลให้เกิดปัญหาของการได้ยิน(อ่านเพิ่มเติมในเว็บ haamor.com บทความเรื่อง ขี้หูอุดตัน) 
 ///// ยาหยอดหูโซเดียมไบคาร์บอเนตมีกลไกการออกฤทธิ์อย่างไร? ///// 
กลไกการออกฤทธิ์ของยาโซเดียมไบคาร์บอเนตในรูปแบบยาหยอดหู มีคุณสมบัติเป็นเกลือชนิดหนึ่ง  ซึ่งเมื่อตัวยานี้สัมผัสกับขี้หูที่แข็งและแห้ง จะทำให้ลักษณะทางกายภาพของขี้หูนิ่มตัวลง จนสามารถหลุดลอกออกจากรูหูได้ง่าย และเกิดผลการรักษาได้ตามสรรพคุณ 
 ///// ยาหยอดหูโซเดียมไบคาร์บอเนตมีรูปแบบการจัดจำหน่ายอย่างไร? ///// 
ยาหยอดหูโซเดียมไบคาร์บอเนตมีรูปแบบการจัดจำหน่ายเป็น ยาหยอดหู ขนาดความเข้มข้น 5% 
 ///// ยาหยอดหูโซเดียมไบคาร์บอเนตมีขนาดการบริหารยาอย่างไร? ///// 
ยาหยอดหูโซเดียมไบคาร์บอเนต มีขนาดการบริหารยา/ใช้ยา เช่น 
- ผู้ใหญ่: หยอดยานี้ครั้งละ 3 – 4 หยด วันละ 2 ครั้ง เป็นเวลา 3 – 5 วัน หรือใช้ยาตามคำสั่งแพทย์ 
*อนึ่ง 
- การใช้ยานี้กับ เด็ก  สตรีตั้งครรภ์  และสตรีที่อยู่ในภาวะให้นมบุตร ต้องอยู่ในดุลยพินิจของแพทย์ผู้รักษา 
- ห้ามใช้ยานี้กับผู้ที่มีแก้วหูทะลุ 
- หลีกเลี่ยงการใช้ยานี้กับผู้ที่ได้รับการผ่าตัดภายในช่องหูมาใหม่ๆ 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาหยอดหูโซเดียมไบคาร์บอเนต ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยา หรืออาหารเสริมอะไรอยู่ เพราะยาหยอดหูโซเดียมไบคาร์บอเนต อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร  เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมหยอดยาควรทำอย่างไร? ///// 
หากลืมใช้ยาหยอดหูโซเดียมไบคาร์บอเนต สามารถใช้ยาเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาหยอดหูโซเดียมไบคาร์บอเนตมีผลไม่พึงประสงค์อย่างไร? ///// 
สำหรับผลไม่พึงประสงค์(ผลข้างเคียง/อาการข้างเคียง) ที่มีรายงานจากการใช้ยานี้มีเพียงเล็กน้อย เช่น  ทำให้ช่องหูแห้ง ซึ่งก็ไม่ค่อยก่อให้เกิดปัญหากับผู้ใช้ยานี้มากเท่าไรนัก  แต่หากพบอาการข้างเคียงที่มากกว่านี้ที่ก่อให้เกิดผลกระทบกับการดำรงชีวิตประจำวัน  ผู้ป่วย/ผู้บริโภค ควรรีบพบแพทย์/ไปโรงพยาบาล 
 ///// มีข้อควรระวังการใช้ยาหยอดหูโซเดียมไบคาร์บอเนตอย่างไร? ///// 
มีข้อควรระวังการใช้ยาหยอดหูโซเดียมไบคาร์บอเนต เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบของสูตรตำรับของยาหยอดหูชนิดนี้ 
- ห้ามใช้ยานี้เกิน 4 สัปดาห์ หลังการเปิดขวดใช้ครั้งแรก 
- ห้ามปรับขนาดการใช้หรือใช้ยานี้นานเกินคำสั่งแพทย์ 
- ห้ามรับประทาน หรือใช้เป็นยาหยอดตา 
- ห้ามใช้กับผู้ที่มีแก้วหูทะลุ รวมถึงผู้ที่ได้รับการผ่าตัดภายในช่องหูมาใหม่ๆ 
- การจะใช้ยานี้กับ เด็ก  สตรีตั้งครรภ์  และสตรีที่อยู่ในภาวะให้นมบุตรควรอยู่ใน ดุลยพินิจของแพทย์ผู้รักษาเท่านั้น 
- ห้ามใช้ไม้พันสำลีแคะหู เช็ดทำความสะอาดภายในรูหู ระหว่างที่มีการใช้ยานี้ 
- หากใช้ยานี้ตามคำแนะนำของแพทย์ แล้วอาการยังไม่ดีขึ้น  ให้รีบกลับมาโรงพยาบาล เพื่อขอคำปรึกษาจากแพทย์อีกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาหยอดหูโซเดียมไบคาร์บอเนตด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิด ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาหยอดหูโซเดียมไบคาร์บอเนตมีปฏิกิริยาระหว่างยากับยาตัวอื่นอย่างไร? ///// 
ด้วยยาหยอดหูโซเดียมไบคาร์บอเนต เป็นยาใช้เฉพาะที่ (อ่านเพิ่มเติมในเว็บ haamor.com บทความเรื่อง รูปแบบยาเตรียม) จึงยังไม่พบรายงานการเกิดปฏิกิริยาระหว่างยากับยารับประทานชนิดใดๆ 
 ///// ควรเก็บรักษายาหยอดหูโซเดียมไบคาร์บอเนตอย่างไร ///// 
ควรเก็บยาหยอดหูโซเดียมไบคาร์บอเนต ภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงสว่าง/แสงแดด  ความร้อนและความชื้น  เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 ///// ยาหยอดหูโซเดียมไบคาร์บอเนตมีชื่ออื่นอีกไหม? ผลิตจากบริษัทอะไรบ้าง? ///// 
ยาหยอดหูโซเดียมไบคาร์บอเนต ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น O carb ear drop 
 ///// บรรณานุกรม ///// 
https://en.wikipedia.org/wiki/Sodium_bicarbonate#Cooking  [2016,Aug27] 
http://patient.info/medicine/sodium-bicarbonate-ear-drops  [2016,Aug27] 
http://drug.fda.moph.go.th:81/nlem.in.th/medicine/essential/list/172#item-8966  [2016,Aug27] 
http://www.mims.co.uk/drugs/ear-nose-and-throat/ear-conditions/sodium-bicarbonate-ear-drops  [2016,Aug27] 
http://sarppharmaceuticals.in/capital/waxraze/  [2016,Aug27]
