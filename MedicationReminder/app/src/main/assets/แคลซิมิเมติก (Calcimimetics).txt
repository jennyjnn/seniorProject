แคลซิมิเมติก (Calcimimetics)
 ///// บทนำ ///// 
ยาแคลซิมิเมติก (Calcimimetics) เป็นกลุ่มยาที่นำมารักษาภาวะพาราไทรอยด์ ฮอร์โมนในร่างกายมีมากเกินกว่าปกติ ซึ่งมักจะมีสาเหตุจากไตวายเรื้อรัง   พาราไทรอยด์ ฮอร์โมน/ ฮอร์โมนจากต่อมพาราไทรอยด์ หรือย่อว่า PTH (Parathyroid hormone) เป็นฮอร์โมนที่มีความสำคัญต่อกระบวนการเจริญเติบโตของเนื้อเยื่อกระดูก และยังมีกลไกช่วยปรับแต่งโครงกระดูกให้เข้ารูปร่างอย่างเหมาะสม หรือแม้แต่การซ่อมแซมกระดูกที่หักก็มีความสัมพันธ์กับสมดุลของระดับ PTH  การหลั่ง PTHจากต่อมพาราไทรอยด์ ขึ้นกับปริมาณแคลเซียมในกระแสเลือด กล่าวคือ ถ้าระดับแคลเซียมในเลือดต่ำจะส่งผลให้ PTH หลั่งออกมามาก  หากระดับแคลเซียมในเลือดสูงขึ้นจะส่งผลยับยั้งการหลั่ง PTH  การมี PTH สูงเกินไปจะทำให้แคลเซียมถูกปลดปล่อยจากกระดูกออกมาจำนวนมาก ส่งผลให้มวลกระดูกมีความแข็งแรงน้อยลงและเสี่ยงต่อกระดูกหักได้ง่ายจากเกิดภาวะกระดูกพรุน  นอกจากนี้ ยังอาจทำให้เกิด  นิ่วในไต   ปัสสาวะมาก   ปวดท้อง   อ่อนเพลีย  ปวดกระดูก  ปวดข้อ   คลื่นไส้อาเจียน  และเบื่ออาหาร   กลุ่มยาแคลซิมิเมติก จะออกฤทธิ์ที่บริเวณตัวรับ(Receptor)บนผิวเซลล์ของต่อมพาราไทรอยด์และกระตุ้นให้รับรู้สัญญาณว่ามีแคลเซียมในกระแสเลือดมากเพียงพอแล้ว จึงเป็นผลไม่ให้มีการหลั่ง PTH อีกต่อไป 
 
 ///// กลุ่มยาแคลซิมิเมติกมีอะไรบ้าง? ///// 
ปัจจุบันกลุ่มยาแคลซิมิเมติกที่นำมาใช้ทางคลินิกมีดังนี้ 
1.	Cinacalcet:  ใช้รักษาภาวะพาราไทรอยด์ฮอร์โมนสูง (Primary and secondary hyperparathyroidism)ในผู้ป่วยโรคไตเรื้องรัง และในผู้ป่วยมะเร็งที่มีภาวะแคลเซียมในเลือดสูง(Hypercalcemia of malignancy)  รูปแบบเภสัชภัณฑ์เป็นยาแบบรับประทาน  มีวางจำหน่ายภายใต้ ยาชื่อการค้าว่า Sensipar 
2.	Etelcalcetide:  ใช้ลดระดับ พาราไทรอยด์ฮอร์โมน  แคลเซียม และฟอสฟอรัส                 ในเลือด  รูปแบบเภสัชภัณฑ์เป็นยาฉีด และมีจำหน่ายภายใต้ ยาชื่อการค้าว่า Parsabiv 
 
 ///// แคลซิมิเมติกมีสรรพคุณ(คุณสมบัติ)อย่างไร? ///// 
อาจสรุปสรรพคุณ/ข้อบ่งใช้ของยาแคลซิมิเมติกที่ใช้รักษาอาการโรคต่างๆดังนี้ 
1.	ภาวะพาราไทรอยด์ฮอร์โมนสูงแบบปฐมภูมิ (Primary hyperparathyroidism) 
2.	ภาวะพาราไทรอยด์ฮอร์โมนสูงแบบทุติยภูมิในผู้ป่วยโรคไตเรื้อรัง/Chronic kidney disease/CKD (Secondary hyperparathyroidism in non-dialyzed stage 3 and 4 CKD patients) 
3.	ภาวะพาราไทรอยด์ฮอร์โมนสูงแบบทุติยภูมิในผู้ป่วยที่ต้องรับการฟอกไต/การล้างไต (Secondary hyperparathyroidism in dialyzed patients) 
4.	บำบัดภาวะพาราไทรอยด์ฮอร์โมนสูงและมีภาวะแคลเซียมในเลือดสูงกับผู้ที่ได้รับการปลูกถ่ายไต (Hypercalcemic hyperparathyroidism in renal transplant patients) 
5.	บำบัดภาวะพาราไทรอยด์ฮอร์โมนสูงด้วยเหตุจากโรคมะเร็ง(Parathyroid carcinoma) 
 
 ///// แคลซิมิเมติกมีกลไกการออกฤทธิ์อย่างไร? ///// 
แคลซิมิเมติกมีกลไกการออกฤทธิ์โดย ตัวยาจะเข้าจับกับตัวรับบนผิวเซลล์ของต่อมพาราไทรอยด์ ก่อให้เกิดสัญญาณกระตุ้นให้เซลล์ต่อมพาราไทรอยด์ระงับการหลั่งพาราไทรอยด์ฮอร์โมน  และทำให้อาการป่วยจากภาวะพาราไทรอยด์ฮอร์โมนสูงดีขึ้นตามสรรพคุณ 
 
 ///// แคลซิมิเมติกมีรูปแบบการจัดจำหน่ายอย่างไร? ///// 
ยาแคลซิมิเมติกมีรูปแบบการจัดจำหน่าย เช่น 
- ยาเม็ดเคลือบฟิล์มชนิดรับประทาน เช่นยา Cinacalcet (Cinacalcet hydrochloride หรือ Cinacalcet HCl) ขนาด 30, 60, และ 90 มิลลิกรัม/เม็ด 
- ยาฉีดที่ต้องฉีดเข้าทางหลอดเลือดดำ เช่นยา Etelcalcetide  ขนาด 5 มิลลิกรัม/มิลลิลิตร 
 
 ///// แคลซิมิเมติกมีขนาดการบริหารยาอย่างไร? ///// 
การเลือกใช้ตัวยาแคลซิมิเมติกที่รวมถึงขนาดยา จะขึ้นอยู่กับ อาการป่วย  ความรุนแรง  ภาวะโรคแทรกซ้อน  แพทย์เท่านั้นจะเป็นผู้บริหารการใช้ยาแคลซิมิเมติกได้อย่างปลอดภัยและเหมาะสมที่สุด 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาแคลซิมิเมติกที่รวม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยากลุ่มแคลซิมิเมติกอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// แคลซิมิเมติกมีผลไม่พึงประสงค์อย่างไร? ///// 
ยาแคลซิมิเมติกสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบการเผาผลาญพลังงานของร่างกาย:  เช่น แคลเซียมในเลือดต่ำ                                              โปแตสเซียมในเลือดสูง   เกิดภาวะขาดน้ำ 
- ผลต่อระบบประสาท:  เช่น ความรู้สึกสัมผัสเพี้ยน   ปวดศีรษะ   วิงเวียน 
- ผลต่อระบบหัวใจและหลอดเลือด:  เช่น ความดันโลหิตต่ำหรือไม่ก็สูง  หัวใจเต้นผิดจังหวะ  หัวใจวาย   คลื่นไฟฟ้าหัวใจเต้นผิดปกติ 
- ผลต่อระบบเลือด:  เช่น เกิดโลหิตจาง 
- ผลต่อระบบทางเดินอาหาร:  เช่น คลื่นไส้อาเจียน   ท้องเสียหรือไม่ก็ท้องผูก   ปวดท้อง    ท้องอืด 
- ผลต่อระบบต่อมไร้ท่อ: เช่น ฮอร์โมนเทสทอสเตอโรน(Testosterone)ลดลง 
- ผลต่อกล้ามเนื้อ:  เช่น ปวดกล้ามเนื้อ   เกิดตะคริว   ปวดหลัง 
- ผลต่อระบบทางเดินหายใจ: เช่น โรคติดเชื้อทางเดินหายใจส่วนบน   หายใจขัด 
 
 ///// มีข้อควรระวังการใช้แคลซิมิเมติกอย่างไร? ///// 
มีข้อควรระวังการใช้แคลซิมิเมติก เช่น 
- ห้ามใช้กับผู้ที่มีประวัติแพ้ยากลุ่มแคลซิมิเมติก 
- การใช้ยานี้กับสตรีมีครรภ์  สตรีในภาวะให้นมบุตร และเด็ก  ต้องเป็นไปตามคำสั่ง	  แพทย์เท่านั้น 
- ห้ามปรับขนาดการใช้ยานี้โดยมิได้ขอคำปรึกษาจากแพทย์ 
- ระหว่างการใช้ยานี้ผู้ป่วยต้องรับการตรวจเลือดเพื่อการควบคุมระดับแคลเซียมในเลือดตามแพทย์สั่ง 
- ระวังการเกิดภาวะลมชัก 
- กรณีพบว่ามีอาการเลือดออกในระบบทางเดินอาหาร  สังเกตจากมีอุจจาระสีคล้ำ  	  ต้องรีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ตรวจวัดความดันโลหิตอยู่เป็นประจำตาม แพทย์ พยาบาล  เภสัชกร แนะนำ 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง          ยาแผนปัจจุบันทุกชนิด(รวมยากลุ่มแคลซิมิเมติกด้วย) ยาแผนโบราณ    อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// แคลซิมิเมติกมีปฏิกิริยากับยาตัวอื่นอย่างไร? ///// 
ยาแคลซิมิเมติกมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาCinacalcet ร่วมกับยาTamoxifen  ด้วยจะทำให้ประสิทธิภาพ                  การรักษาของยาTamoxifen ด้อยลง 
- ห้ามใช้ยาEtelcalcetide ร่วมกับยาRisedronate  ด้วยอาจทำให้ระดับแคลเซียมในเลือดต่ำ 
 
 ///// ควรเก็บรักษาแคลซิมิเมติกอย่างไร? ///// 
ควรเก็บยาแคลซิมิเมติกตามเงื่อนไขที่ระบุในเอกสารกำกับยา  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// แคลซิมิเมติกมีชื่ออื่นอีกไหม? ผลิตจากบริษัทอะไรบ้าง? ///// 
ยาแคลซิมิเมติก มียาชื่อการค้าและบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.medicinenet.com/interferon/article.htm#what_are_the_available_interferons? [2018,May26] 
https://en.wikipedia.org/wiki/Etelcalcetide [2018,May26] 
http://medinfo2.psu.ac.th/surgery/Collective%20review/2558/26.Management_of_primary_hyperparathyroidism%20(Kranchai%2016.12.58).pdf  [2018,May26] 
https://www.drugs.com/drug-interactions/cinacalcet.html [2018,May26] 
https://www.drugs.com/drug-interactions/cinacalcet-with-genox-670-0-2145-3708.html [2018,May26] 
https://en.wikipedia.org/wiki/Cinacalcet [2018,May26]
