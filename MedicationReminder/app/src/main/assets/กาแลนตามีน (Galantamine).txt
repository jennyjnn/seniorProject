กาแลนตามีน (Galantamine)
 ///// บทนำ ///// 
ยากาแลนตามีน (Galantamine หรือ Galantamine hydrobromide)เป็นยาในกลุ่มอะซิติลโคลีนเอสเทอเรส อินฮิบิเตอร์หรือเอซีเฮชอีไอ(Acetylcholinesterase inhibitor ย่อว่า AChEI) มีฤทธิ์ยับยั้งการทำงานของเอนไซม์ในสมองของมนุษย์ที่มีชื่อว่า อะซิติลโคลีนเอสเทอเรส เอนไซม์ (Acetylcholinesterase enzyme) ซึ่งช่วยทำให้สารสื่อประสาทอะซิติลโคลีน(Acetylcholine)ในสมองทำงานและออกฤทธิ์ได้ดีขึ้น  ทางคลินิกได้นำยานี้มารักษาโรคความจำเสื่อม เช่น อัลไซเมอร์ 
รูปแบบยาแผนปัจจุบันของยากาแลนตามีน จะเป็นยาชนิดรับประทาน หลังการถูกดูดซึมจากระบบทางเดินอาหาร ตัวยานี้สามารถกระจายตัวเข้าสู่กระแสเลือดได้ประมาณ 80 % - 100 % และจะเข้ารวมตัวกับพลาสมาโปรตีนได้ประมาณ 18 %  ตับจะคอยทำลายและเปลี่ยนแปลงโครงสร้างทางเคมีของยานี้อย่างต่อเนื่อง  ซึ่งร่างกายจะใช้เวลาประมาณ 7  ชั่วโมง เพื่อกำจัดยานี้ออกจากกระแสเลือด โดยผ่านทิ้งไปกับ ปัสสาวะ และอุจจาระ 
ข้อจำกัดการใช้ยากาแลนตามีนที่ผู้บริโภค/ผู้ป่วยควรทราบมีดังนี้ เช่น 
- หลีกเลี่ยงการใช้ยานี้กับผู้ป่วยโรคตับ  โรคไตในระยะรุนแรง ผู้ที่มีอาการหัวใจเต้นช้า โรคหืด  โรคแผลในกระเพาะอาหาร  โรคกระเพาะอาหารไม่บีบตัว  โรคปอดอุดกลั้นเรื้อรัง โรคลมชัก  ผู้ที่มีอาการปัสสาวะขัด 
- หลีกเลี่ยงการใช้ยานี้กับสตรีตั้งครรภ์ รวมถึงสตรีที่อยู่ในภาวะให้นมบุตร 
- หลีกเลี่ยงการใช้ยากาแลนตามีนกับผู้ที่ต้องเข้ารับการผ่าตัดโดยการวางยาสลบ 
- หากใช้ยากาแลนตามีนร่วมกับยาอื่นๆดังต่อไปนี้  อาจทำให้เกิดภาวะยาตีกัน(ปฏิกิริยาระหว่างยา) เช่น   ยาNSAIDs,  ยากลุ่มSSRIs,  Cholinergic agents,  Cholinesterase inhibitors/Acetyl cholinesterase inhibitor, Ketoconazole, และ Anticholinergics 
โดยทั่วไป แพทย์มักจะสั่งจ่ายยากาแลนตามีน โดยให้ผู้ป่วยรับประทานยานี้วันละ 2 ครั้ง เช้า-เย็น หลังอาหาร ผู้ป่วยควรรับประทานยานี้ตรงเวลาทุกวัน  ห้ามปรับขนาดรับประทานเพิ่มขึ้นโดยไม่ได้ขอคำปรึกษาจากแพทย์ ด้วยจะเสี่ยงต่ออาการข้างเคียง(ผลข้างเคียง)ของยานี้ติดตามมาได้ 
ปัจจุบันยากาแลนตามีนที่มีจำหน่ายในไทย ถูกจัดอยู่ในหมวดยาควบคุมพิเศษ การสั่งจ่ายยานี้จะต้องมีใบสั่งยาจากแพทย์เพื่อยืนยันการใช้กับผู้ป่วยเท่านั้น 
 
 
 ///// กาแลนตามีนมีสรรพคุณ(คุณสมบัติ)อย่างไร? ///// 
ยากาแลนตามีนมีสรรพคุณ/ช้อบ่งใช้เพื่อ บำบัดรักษาอาการความจำเสื่อมจากโรคอัลไซเมอร์ (Alzheimer) 
 ///// กาแลนตามีนมีกลไกการออกฤทธิ์อย่างไร? ///// 
ยากาแลนตามีนมีกลไกการออกฤทธิ์โดย ตัวยาจะออกฤทธิ์ยับยั้งการทำงานของเอนไซม์ที่มีชื่อว่า Acetylcholineterase ซึ่งจะเป็นตัวสลายสารสื่อประสาทที่มีชื่อว่า Acetylcholine  ส่งผลให้ Acetylcholine ในสมองมีปริมาณมากขึ้น และเกิดสมดุลของสารสื่อประสาทนี้ใหม่ จากกลไกเหล่านี้จึงก่อให้เกิดฤทธิ์ของการรักษาตามสรรพคุณ 
 ///// กาแลนตามีนมีรูปแบบการจัดจำหน่ายอย่างไร? ///// 
ยากาแลนตามีนมีรูปแบบการจัดจำหน่าย เช่น 
- ยาเม็ดชนิดรับประทาน ขนาด 4,8,12,และ 24 มิลลิกรัม/เม็ด 
- ยาแคปซูลชนิดรับประทาน ขนาด 8,16, และ 24 มิลลิกรัม/แคปซูล 
 ///// กาแลนตามีนมีขนาดรับประทานอย่างไร? ///// 
ยากาแลนตามีน มีขนาดรับประทาน เช่น 
- ผู้ใหญ่:  เริ่มต้นรับประทานยาครั้งละ 4 มิลลิกรัม วันละ 2ครั้ง เช้า-เย็น หลังอาหารเป็นเวลา 4 สัปดาห์ จากนั้น แพทย์อาจปรับขนาดรับประทานเป็นครั้งละ 8 มิลลิกรัม วันละ 2 ครั้ง เช้า-เย็น จากนั้นอีกประมาณ 4 สัปดาห์  แพทย์อาจปรับขนาดรับประทานเป็น 12 มิลลิกรัม วันละ 2 ครั้ง เช้า-เย็น โดยขนาดรับประทานสูงสุดคือ 16 - 24 มิลลิกรัมต่อวัน 
- เด็ก: ยังไม่มีข้อมูลทางคลินิกในเรื่องการใช้ยานี้กับเด็ก ดังนั้นการใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยากาแลนตามีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ  โรคไต   โรคหืด  โรคหัวใจ  รวมทั้งกำลังกินยา/ใช้ยาอะไรอยู่ เพราะยากาแลนตามีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                  เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยากาแลนตามีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// กาแลนตามีนมีผลไม่พึงประสงค์อย่างไร? ///// 
ยากาแลนตามีนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น  หัวใจเต้นช้า  กล้ามเนื้อหัวใจขาดเลือด  ชีพจรเต้นผิดปกติ  ความดันโลหิตต่ำ  หัวใจล้มเหลว  เจ็บหน้าอก 
- ผลต่อระบบเลือด: เช่น  โลหิตจาง 
- ผลต่อระบบการเผาผลาญพลังงานของร่างกาย:  เช่น  เบื่ออาหาร  น้ำหนักตัวลด  ร่างกายเสียน้ำ/ภาวะขาดน้ำ 
- ผลต่อกล้ามเนื้อ:  เช่น   กล้ามเนื้อหดเกร็งตัว/ตะคริว   กล้ามเนื้ออ่อนแรง 
- ผลต่อจิตประสาท: เช่น  ซึมเศร้า  ประสาทหลอน 
- ผลต่อระบบการหายใจ:  เช่น  เยื่อจมูกอักเสบ 
- ผลต่อผิวหนัง:  เช่น  เหงื่อออกมาก 
- ผลต่อระบบทางเดินปัสสาวะ:  เช่น  ปัสสาวะมีเลือดปน/ปัสสาวะเป็นเลือด  โรคติดเชื้อทางเดินปัสสาวะ 
 ///// มีข้อควรระวังการใช้กาแลนตามีนอย่างไร? ///// 
มีข้อควรระวังการใช้ยากาแลนตามีน เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ในสตรีตั้งครรภ์  สตรีที่อยู่ในภาวะให้นมบุตร 
- ห้ามใช้ยานี้กับผู้ป่วย โรคตับ  โรคไต ระยะรุนแรง 
- หลีกเลี่ยงการใช้ยานี้กับผู้ป่วยโรคลำไส้อุดตัน หรือผู้ที่เพิ่งได้รับการผ่าตัด	 	  อวัยวะในช่องทางเดินอาหาร 
- ห้ามรับประทานยานี้ร่วมกับเครื่องดื่มที่มีแอลกอฮอล์เป็นส่วนประกอบ 
- ระวังการใช้ยานี้กับเด็ก และผู้สูงอายุ  หากจำเป็นต้องใช้ยานี้กับผู้ป่วยดังกล่าวจะต้องปฏิบัติตามคำสั่งแพทย์ผู้รักษาอย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยากาแลนตามีนด้วย) ยาแผนโบราณทุกชนิด  อาหารเสริม  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// กาแลนตามีนมีปฏิกิริยาระหว่างยากับยาตัวอื่นอย่างไร? ///// 
ยากาแลนตามีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยากาแลนตามีนร่วมกับยาแก้ปวดกลุ่ม NSAIDs  ด้วยจะเพิ่มความเสี่ยงให้เกิดภาวะเลือดออกในระบบทางเดินอาหาร 
- หลีกเลี่ยงการใช้ยากาแลนตามีนร่วมกับยา Cholinergic agents,  SSRIs  Acetylcholinesterase inhibitors,  Ketoconazole, ด้วยจะทำให้ผู้ป่วยได้รับอาการข้างเคียงจากยากาแลนตามีนมากขึ้น 
- หลีกเลี่ยงการใช้ยากาแลนตามีนร่วมกับยา Anticholinergic drug  ด้วยอาจส่งผลให้การออกฤทธิ์ของยา Anticholinergic drug  ด้อยประสิทธิภาพลง หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษากาแลนตามีนอย่างไร? ///// 
สามารถเก็บยากาแลนตามีน ภายใต้อุณหภูมิ 25 องศาเซียลเซส(Celsius) เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง ไม่เก็บยาในห้องน้ำหรือในรถยนต์ 
 ///// กาแลนตามีนมีชื่ออื่นอีกไหม? ผลิตจากบริษัทอะไรบ้าง? ///// 
ยากาแลนตามีนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย  เช่น 
อนึ่งชื่อการค้าของยานี้ในต่างประเทศ เช่น  Nivalin, Razadyne, Razadyne ER, Lycoremine, Galamer, Galamer OD 
 ///// บรรณานุกรม ///// 
https://en.wikipedia.org/wiki/Galantamine [2016,Oct8] 
http://www.mims.com/thailand/drug/info/galantamine/?type=brief&amp;mtype=generic [2016,Oct8] 
https://www.drugs.com/cdi/galantamine.html [2016,Oct8] 
https://www.drugs.com/drug-interactions/galantamine-index.html?filter=3&amp;generic_only= [2016,Oct8]
