ไนลูทาไมด์ (Nilutamide)
 ///// บทนำ ///// 
ยาไนลูทาไมด์(Nilutamide )เป็นยาที่มีฤทธิ์ต้านฮอร์โมนแอนโดรเจน/ยายับยั้งฮอร์โมนแอนโดรเจน(Antiandrogens) ซึ่งมีอยู่ในร่างกายของคนเรา โดยยานี้จะออกฤทธิ์ยับยั้งการทำงานเอนไซม์หลายตัว เช่น Cytochrome P450 (CYP),  CYP1A2 (Cytochrome P450 1A2 ), CYP2C9(Cytochrome P450 2C9) , CYP3A4 (Cytochrome P450 3A4) ซึ่งจะส่งผลทำให้อาการมะเร็งต่อมลูกหมากชะลอตัวลง นอกจากนี้ ยาไนลูทาไมด์ยังยับยั้งเอนไซม์ CYP17A1(Cytochrome P450 17A1)ที่เป็นปัจจัยสำคัญในการสังเคราะห์ฮอร์โมนแอนโดรเจน  ทางการแพทย์พบว่า การมีแอนโดรเจนปริมาณมากเกินไป จะเป็นเหตุให้เซลล์มะเร็งของต่อมลูกหมากเจริญและขยายตัวมากขึ้น จากกลไกดังกล่าว ยาไนลูทาไมด์จึงถูกนำมาใช้บำบัดอาการมะเร็งต่อมลูกหมากในระยะลุกลามแพร่กระจาย(Metastatic prostate cancer) ซึ่งรูปแบบเภสัชภัณฑ์ของยาไนลูทาไมด์คือ ยารับประทาน 
หลังจากตัวยาไนลูทาไมด์ถูกดูดซึมจากระบบทางเดินอาหาร เข้าสู่กระแสเลือด ก็จะถูกทำลายหรือเปลี่ยนแปลงโครงสร้างทางเคมีโดยเอนไซม์จากตับที่มีชื่อว่า CYP2C19 (Cytochrome P450 2C19) และ FMO (Flavin-containing monooxygenase ) โดยร่างกายต้องใช้เวลาประมาณ 23-87 ชั่วโมงเพื่อกำจัดยานี้ออกจากกระแสเลือด  และผ่านทิ้งไปกับปัสสาวะและอุจจาระ 
มีข้อจำกัดและข้อควรระวังของการใช้ยาไนลูทาไมด์บางประการที่ทำให้แพทย์ไม่สามารถใช้ยานี้เพื่อรักษาผู้ป่วย เช่น 
- ผู้ที่แพ้ยานี้ หรือแพ้ส่วนประกอบในสูตรตำรับยานี้ 
- ผู้ป่วยโรคตับขั้นรุนแรง 
- ยานี้ไม่ได้ถูกออกแบบให้ใช้กับสตรี 
- ห้ามรับประทานยานี้พร้อมกับเครื่องดื่มประเภทแอลกอฮอล์  ด้วยจะทำให้เกิดภาวะใบหน้าแดง และวิงเวียน  มากยิ่งขึ้น 
- ผู้ที่รับประทานยาอื่นๆ เช่นยา  Phenytoin, Theophylline, หรือ Vitamin K antagonists/ยาต้านวิตามินเค(อย่างเช่นยา Warfarin)  หากได้รับยาไนลูทาไมด์ ยาไนลูทาไมด์จะสามารถกระตุ้นให้ร่างกายผู้ป่วยได้รับพิษ(ผลข้างเคียงรุนแรง)จากยากลุ่มดังกล่าวได้มากยิ่งขึ้น 
- ต้องรับประทานยานี้ตามคำสั่งแพทย์ ผู้ที่ได้รับยานี้เกินขนาดจะมีอาการ วิงเวียน  รู้สึกไม่สบายในช่องท้อง  คลื่นไส้ อาเจียน 
- มีบางกรณีที่ยานี้ทำให้เกิดปัญหาต่อการทำงานของปอด โดยก่อให้เกิดภาวะ
ปอดบวม (Interstitial pneumonitis) รวมถึงอาจเกิดพังผืดในปอด(Pulmonary fibrosis)  ดังนั้นระหว่างใช้ยานี้ แล้วพบเห็นอาการ ไข้  เจ็บหน้าอก ไอ  หายใจขัด/หายใจลำบากเกิดขึ้นกับ  ผู้ป่วยต้องรีบมาพบแพทย์/มาโรงพยาบาลทันที 
ผู้ที่ได้รับยาไนลูทาไมด์ อาจต้องได้รับการผ่าตัดต่อมลูกหมากร่วมด้วย  จากนั้นต้องเฝ้าระมัดระวังอาการ และมารับการตรวจร่างกายตามแพทย์นัดอย่างสม่ำเสมอ  ในระหว่างนี้ ผู้ป่วยควรสังเกตอาการหรือความผิดปกติที่เกิดขึ้นระหว่างที่รับประทานยานี้ร่วมด้วยนี้ เช่น มีอาการคลื่นไส้บ่อย  สมรรถนะทางเพศถดถอย  ผมบางลง  ปัสสาวะเป็นเลือด   ตาพร่า  ท้องเสีย   เจ็บแน่นหน้าอก   ปวดกล้ามเนื้อ  อาการเหล่านี้ล้วนก่อให้เกิดความรำคาญต่อการดำรงชีวิตประจำวัน  ผู้ป่วยควรรีบเข้ามาพบแพทย์/มาโรงพยาบาลก่อวันแพทย์นัด เพื่อแพทย์พิจารณาปรับขนาดการใช้ยานี้ หรืออาจต้องปรับแนวทางการรักษาให้เหมาะสมมากยิ่งขึ้น 
เราสามารถพบเห็นยาไนลูทาไมด์ในรูปแบบยาแผนปัจจุบัน และถูกวางจำหน่ายภายใต้ชื่อการค้าว่า Nilandron ซึ่งมักมีใช้แต่ในสถานพยาบาล โดยการใช้ยาชนิดนี้ต้องเป็นไปตามคำสั่งแพทย์แต่ผู้เดียว 
 
 ///// ไนลูทาไมด์มีสรรพคุณ(คุณสมบัติ)อย่างไร? ///// 
ยาไนลูทาไมด์มีสรรพคุณ/ข้อบ่งใช้ เช่น 
- บำบัดอาการมะเร็งต่อมลูกหมากในระยะลุกลามแพร่กระจาย (Metastatic prostate cancer) 
 
 ///// ไนลูทาไมด์มีกลไกการออกฤทธิ์อย่างไร? ///// 
ยาไนลูทาไมด์ มีกลไกการออกฤทธิ์ต่อตัวรับ(Receptor)ที่มีชื่อเรียกว่า Androgen receptor จึงส่งผลปิดกั้นการทำงานของฮอร์โมนแอนโดรเจน ซึ่งเป็นสาเหตุของมะเร็งต่อมลูกหมาก  ส่งผลให้เซลล์มะเร็งต่อมลูกหมากหยุดหรือชะลอการเจริญเติบโตลง 
 
 ///// ไนลูทาไมด์มีรูปแบบการจัดจำหน่ายอย่างไร? ///// 
ยาไนลูทาไมด์มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Nilutamide 150 มิลลิกรัม/เม็ด 
 
 ///// ไนลูทาไมด์มีขนาดรับประทานอย่างไร? ///// 
ยาไนลูทาไมด์มีขนาดรับประทาน เช่น 
- ผู้ใหญ่: เริ่มรับประทานยา 300 มิลลิกรัม วันละ1ครั้ง ก่อนหรือหลังอาหาร เป็นเวลา 30 วัน  จากนั้น แพทย์อาจปรับขนาดรับประทานลงเป็น 150 มิลลิกรัม วันละ1 ครั้ง 
- เด็ก:  เนื่องจากมะเร็งต่อมลูกหมาก เป็นโรคของชายสูงอายุ จึงยังไม่มีข้อมูลทางคลินิกในการใช้ยานี้ในเด็ก 
อนึ่ง: 
- หยุดการใช้ยานี้ทันที หากพบอาการเป็นพิษเกิดกับตับ/ตับอักเสบ 
- ห้ามรับประทานยาอื่นใดร่วมกับยาไนลูทาไมด์โดยมิได้ขอคำปรึกษาจากแพทย์ก่อน 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไนลูทาไมด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น โรคตับ  โรคความดันโลหิตสูง  รวมทั้งกำลังกินยา/ใช้ยาอะไรอยู่ เพราะยาไนลูทาไมด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไนลูทาไมด์ สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้รับประทานยาที่ขนาดปกติ 
 
 ///// ไนลูทาไมด์มีผลไม่พึงประสงค์อย่างไร? ///// 
ยาไนลูทาไมด์ สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อตา:  เช่น  ตาพร่า  เกิดต้อกระจก   ตากลัวแสง 
- ผลต่อตับ:  เช่น  เอนไซม์การทำงานของตับในเลือดสูงขึ้น   ตับอักเสบ 
- ผลต่อหัวใจ:  เช่น  ความดันโลหิตสูง  เจ็บหน้าอก  หัวใจวาย 
- ผลต่อระบบกล้ามเนื้อและกระดูก:  เช่น  ปวดหลัง  ปวดกระดูก  ข้ออักเสบ 
- ผลต่อระบบเลือด:   เช่น  มีภาวะโลหิตจาง   เม็ดเลือดขาวต่ำ 
- ผลต่อระบบการเผาผลาญพลังงานของร่างกาย:  เช่น  เบื่ออาหาร  น้ำหนักตัวลด  น้ำตาลในเลือดสูง 
- ผลต่อระบบประสาท:  เช่น  ปวดศีรษะ  วิงเวียน  ความรู้สึกสัมผัสเพี้ยน 
- ผลต่อระบบทางเดินหายใจ:  เช่น  ปอดบวม  โรคติดเชื้อในทางเดินหายใจส่วนบน  ไอ    เยื่อจมูกอักเสบ 
- ผลต่อสภาพจิตใจ:  เช่น  นอนไม่หลับ   ซึม 
- ผลต่อระบบทางเดินปัสสาวะ:  เช่น  ปัสสาวะมีเลือดปน/ปัสสาวะเป็นเลือด   โรคติดเชื้อในทางเดินปัสสาวะ 
- ผลต่อผิวหนัง:   เช่น  เกิดผื่นคัน  เหงื่อออกมาก  ผมร่วง 
- ผลต่อระบบทางเดินอาหาร:  เช่น  คลื่นไส้  ท้องผูกหรือท้องเสีย  ปวดท้อง  ท้องอืด   อาเจียน    เลือดออกในทางเดินอาหาร   ปากแห้ง 
- ผลต่อระบบต่อมไร้ท่อ:  เช่น  รู้สึกร้อนวูบวาบ  สมรรถนะทางเพศถดถอย  เต้านมโตขึ้น 
- อื่นๆ:  เช่น  ขนาดอัณฑะเล็กลง 
 
 ///// มีข้อควรระวังการใช้ไนลูทาไมด์อย่างไร? ///// 
มีข้อควรระวังการใช้ยาไนลูทาไมด์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคตับระยะรุนแรง หรือมีเนื้องอกตับ 
- ห้ามนำยาไปใช้รักษามะเร็งชนิดอื่นที่นอกเหนือจากมะเร็งต่อมลูกหมาก 
- ห้ามปรับขนาดรับประทานด้วยตนเอง 
- ห้ามหยุดการใช้ยานี้โดยมิได้ปรึกษาแพทย์ 
- ห้ามใช้ยานี้กับสตรี 
- มาพบแพทย์/มาโรงพยาบาลเพื่อ การตรวจเลือด และการตรวจร่างกายจากแพทย์ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไนลูทาไมด์ด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไนลูทาไมด์มีปฏิกิริยาระหว่างยากับยาตัวอื่นอย่างไร? ///// 
ยาไนลูทาไมด์มีปฏิกิริยาระหว่างยากับยาตัวอื่น เช่น 
- ห้ามรับประทานยาไนลูทาไมด์ร่วมกับยา Lomitapide, Leflunomide, Mipomersen, และ Teriflunomide, เพราะจะทำให้เกิดอาการข้างเคียงที่สูงขึ้นจากยาไนลูทาไมด์กับตับตามมา 
- หลีกเลี่ยงการรับประทานยาไนลูทาไมด์ร่วมกับยา Naltrexon, Bedaquiline, Clofarabine, Methotrexate,  ด้วยจะทำให้ตับทำงานผิดปกติมากยิ่งขึ้น ซึ่งสามารถสังเกตได้จากมีอาการ  ไข้  หนาวสั่น  ปวดข้อ  ตัวบวม  มีผื่นคันตามผิวหนัง 
 ///// ควรเก็บรักษาไนลูทาไมด์อย่างไร? ///// 
ควรเก็บยาไนลูทาไมด์ในช่วงอุณหภูมิ 15–30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ไนลูทาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาไนลูทาไมด์ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้  เช่น   Anandron 
 ///// บรรณานุกรม ///// 
https://www.drugs.com/cdi/nilandron.html[2017,Aug19] 
https://www.drugs.com/dosage/nilandron.html[2017,Aug19] 
https://www.drugs.com/drug-interactions/nilutamide,nilandron.html[2017,Aug19] 
file:///C:/Users/apai/Downloads/20161215_a682f5ef-c79f-419e-94b6-b1a84b7b6651.pdf[2017,Aug19] 
https://www.drugbank.ca/drugs/DB00665[2017,Aug19] 
https://en.wikipedia.org/wiki/Nilutamide[2017,Aug19] 
https://en.wikipedia.org/wiki/CYP17A1#Function[2017,Aug19]
