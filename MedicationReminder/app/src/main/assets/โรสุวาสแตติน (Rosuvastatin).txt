โรสุวาสแตติน (Rosuvastatin)
 ///// บทนำ ///// 
ยาโรสุวาสแตติน(Rosuvastatin) เป็นยาในกลุ่มสแตติน (Statin) ทางคลินิกนำมาใช้รักษาภาวะไขมันคอเลสเตอรอลในเลือดสูง(โรคไขมันในเลือดสูง)และช่วยป้องกันการเกิดโรคหัวใจอีกด้วย  แพทย์มักจะแนะนำผู้ป่วยที่ได้รับยานี้ ให้ควบคุมการรับประทานอาหารร่วมกับการออกกำลังกาย 
ยาโรสุวาสแตตินถูกพัฒนาและเริ่มวางจำหน่ายในปี ค.ศ.2013 (พ.ศ.2556) ภายใต้ชื่อการค้าว่า “เครสเตอร์ (Crestor)” และสามารถสร้างยอดจำหน่ายได้มากกว่า 5 พันล้านเหรียญสหรัฐ   ซึ่งรูปแบบยาแผนปัจจุบันของยาโรสุวาสแตตินเป็นยาชนิดรับประทาน โดยตัวยาจะถูกดูดซึมจากระบบทางเดินอาหารและกระจายตัวเข้าสู่กระแสเลือดได้ประมาณ 20% จากนั้นจะเข้ารวมตัวกับพลาสมาโปรตีนได้ประมาณ 88%   ตับเป็นอวัยวะที่จะคอยทำลายยาโรสุวาสแตตินอย่างต่อเนื่อง  และร่างกายต้องใช้เวลาประมาณ 19 ชั่วโมง เพื่อกำจัดยานี้ออกจากกระแสเลือดและผ่านทิ้งไปกับอุจจาระ 
ความสามารถในการลดคอเลสเตอรอลของยาโรสุวาสแตตินเมื่อเทียบโดยขนาดการใช้ยา จะดีกว่า ยาStatinตัวอื่น คือ  Atorvastatin,  Simvastatin, และ Pravastatin   นอกจากนั้น ยาโรสุวาสแตตินยังช่วยให้ไขมันในเลือดชนิดดี คือเฮชดีแอล (HDL Cholesterol)มีปริมาณมากขึ้นด้วย 
อย่างไรก็ดี มีข้อจำกัดบางประการที่ทำให้ผู้ป่วยไม่สามารถใช้ยาโรสุวาสแตตินได้ อาทิ เช่น 
- เป็นผู้ที่มีประวัติแพ้ยาโรสุวาสแตติน 
- มีภาวะตับทำงานผิดปกติ 
- อยู่ในภาวะตั้งครรภ์หรือภาวะให้นมบุตร 
อนึ่ง ก่อนที่จะได้รับยาโรสุวาสแตติน ผู้ที่มีโรคประจำตัวบางอย่างจะต้องแจ้งให้แพทย์ พยาบาล เภสัชกร ทราบก่อนเสมอ โดยเฉพาะโรคต่อไปนี้ เช่น  ปวดกล้ามเนื้อและ  กล้ามเนื้ออ่อนแรงอันมีสาเหตุจากการใช้ยากลุ่มสแตติน  เป็นผู้ที่มีโรคความดันโลหิตต่ำ  มีการติดเชื้ออย่างรุนแรง  มีโรคไต  โรคตับ  โรคต่อมไทรอยด์  โรคเบาหวาน   โรคลมชัก  ร่างกายอยู่ในภาวะขาดน้ำ   เป็นผู้ที่ได้รับการผ่าตัดเปลี่ยนอวัยวะ  รวมถึงเป็นผู้ที่ติดสุรา 
นอกจากนี้ ยาโรสุวาสแตตินยังสามารถเกิดปฏิกิริยาระหว่างยากับยาอื่นๆได้หลายตัว อย่างเช่นยา  Colchicine,  Cyclosporine,  Daptomycin(ยาปฏิชีวนะ),  Clofibrate,  Fenofibrate,  Gemfibrozil,  Atazanavir,  Lopinavir,  Ritonavir,  และ Niacin,  ยาที่กล่าวมาทั้งหมด หากใช้ร่วมกับยาโรสุวาสแตติน อาจทำให้ผู้ป่วยเกิดปัญหาการทำงานของกล้ามเนื้อและไตได้ 
ยาโรสุวาสแตติน สามารถใช้ได้ทั้งกับเด็กและผู้ใหญ่ โดยการรับประทานควรต้องเป็นเวลาเดียวกันในระหว่างวันของทุกๆวัน  ทั้งนี้เพื่อให้คงระดับยาในกระแสเลือดมีความเข้มข้นอย่างสม่ำเสมอ 
ยาโรสุวาสแตติน ยังส่งผลให้ผู้ป่วยที่ได้รับยานี้มีอาการวิงเวียน  กรณีนี้ผู้ป่วยควรเลี่ยงการขับขี่ยานพาหนะใดๆ หรือการทำงานกับเครื่องจักร ด้วยจะเกิดอุบัติเหตุได้ง่าย 
หากผู้ป่วยมีประวัติติดสุราหรือดื่มจัดเมื่อได้รับยาโรสุวาสแตติน จะมีความเสี่ยงทำให้การทำงานของตับผิดปกติมากขึ้น และมีบางรายที่อาจเกิดภาวะตับวายตามมาได้ 
ยาโรสุวาสแตติน สามารถรับประทานก่อนหรือหลังอาหารก็ได้  การใช้ยานี้ต้องมีความต่อเนื่องตามคำสั่งแพทย์อย่างเคร่งครัดจึงจะเห็นประสิทธิผล  การหยุดรับประทานยานี้เองหรือการลืมรับประทานบ่อยครั้ง อาจทำให้ระดับไขมันในเลือดลดลงเพียงเล็กน้อย หรือไม่ลดลงเลย  และสิ่งสำคัญอีกประการหนึ่ง ห้ามมิให้ผู้ป่วยปรับเพิ่มขนาดการรับประทานยานี้ด้วยตนเอง เพราะจะทำให้เกิดความเสี่ยงเรื่องอาการข้างเคียง(ผลข้างเคียง)ไปจนถึงเกิด                 พิษต่ออวัยวะสำคัญๆของร่างกาย อย่างเช่น  ตับ เป็นต้น 
สำหรับปัญหาของการใช้ยาโรสุวาสแตตินกับผู้สูงอายุ มักจะเป็นเรื่องการทำงานของกล้ามเนื้อ โดยตัวยานี้อาจทำให้มีภาวะกล้ามเนื้ออ่อนแรงได้ 
โดยทั่วไป การใช้ยาโรสุวาสแตตินไปสักระยะหนึ่ง จะทำให้ระดับคอเลสเตอรอลในเลือดลดลงอย่างเห็นได้ชัด  อย่างไรก็ตามหากผลการรักษาด้วยยานี้ไม่เป็นไปตามวัตถุประสงค์หรือทำให้อาการผู้ป่วยแย่ลง  ผู้ป่วยต้องรีบกลับมาพบแพทย์/มาโรงพยาบาลก่อนนัด เพื่อแพทย์จะได้พิจารณาปรับแนวทางการรักษา 
การใช้ยากลุ่มสแตติน จะใช้ยาเพียงช่วงระยะเวลาหนึ่งเท่านั้น และถือเป็นข้อห้ามที่ไม่ให้ผู้ป่วยรับประทานยานี้นานเกินจากคำสั่งแพทย์โดยเด็ดขาด 
ยาโรสุวาสแตติน ถูกจัดอยู่ในหมวดยาอันตราย การใช้ยานี้จะต้องเป็นไปตามคำสั่งของแพทย์เท่านั้น   โดยเราสามารถพบเห็นการใช้ยานี้ได้ตามสถานพยาบาล และซื้อหาได้ตามร้านขายยาขนาดใหญ่  ซึ่งหากผู้บริโภ/ผู้ป่วยต้องการทราบข้อมูลเพิ่มเติมเกี่ยวกับยานี้ก็สามารถสอบถามได้จากแพทย์ หรือจากเภสัชกรได้โดยทั่วไป 
 ///// โรสุวาสแตตินมีสรรพคุณ(คุณสมบัติ)อย่างไร? ///// 
ยาโรสุวาสแตตินมีสรรพคุณ/ข้อบ่งใช้ เพื่อ 
- รักษาภาวะไขมันคอเลสเตอรอลในเลือดสูง(โรคไขมันในเลือดสูง) 
- ป้องกันการเกิดโรคหัวใจ อันมีสาเหตุจากภาวะไขมันในเลือดสูง 
 ///// โรสุวาสแตตินมีกลไกการออกฤทธิ์อย่างไร? ///// 
กลไกการออกฤทธิ์ของยาโรสุวาสแตตินคือ ตัวยาจะเข้าไปยับยั้งเอนไซม์ที่เรียกว่า HMG – CoA reductase(3-hydroxy-3-methyl-glutaryl-coenzyme A reductase ย่อว่า HMGCR, เอนไซม์เกี่ยวข้องกับการสร้าง คอเลสเตอรอล)ในตับ ทำให้เกิดการชะลอการสร้างคอเลสเตอรอล  ด้วยกลไกดังกล่าวจึงทำให้ระดับไขมันคอเลสเตอรอลในเลือดลดลง 
 ///// โรสุวาสแตตินมีรูปแบบการจัดจำหน่ายอย่างไร? ///// 
ยาโรสุวาสแตตินมีรูปแบบการจัดจำหน่าย เช่น 
 
- ยาเม็ดชนิดรับประทาน ขนาด 5, 10, 20, และ 40 มิลลิกรัม/เม็ด 
- ยาแคปซูลชนิดรับประทาน ขนาด 20, และ 40 มิลลิกรัม/แคปซูล 
 ///// โรสุวาสแตตินมีขนาดรับประทานอย่างไร? ///// 
ยาโรสุวาสแตติน มีขนาดรับประทาน เช่น 
ก.	สำหรับภาวะไขมันคอเลสเตอรอลในเลือดสูง(โรคไขมันในเลือดสูง)ในระยะเริ่มต้น: 
- ผู้ใหญ่: เริ่มต้นรับประทานยา 5 – 10 มิลลิกรัม วันละครั้ง หลังการใช้ยาไปแล้ว ประมาณ 4 สัปดาห์ แพทย์อาจปรับขนาดรับประทานเพิ่มขึ้นเป็น 20 มิลลิกรัม/วันซึ่งโดยทั่วไป ขนาดรับประทานยานี้สูงสุดไม่เกิน 40 มิลลิกรัม/วัน 
- เด็กที่อายุตั้งแต่ 10 ปีขึ้นไป: เริ่มต้นรับประทานยา 5 มิลลิกรัม วันละครั้ง หากจำเป็นหลังการใช้ยาไปแล้วประมาณ 4 สัปดาห์ แพทย์อาจปรับขนาดรับประทานเพิ่มขึ้นตามความเห็นแพทย์ ซึ่งทั่วไป ขนาดรับประทานยานี้สูงสุดไม่เกิน 20 มิลลิกรัม/วัน 
- เด็กอายุต่ำกว่า 10 ปี: ยังไม่มีข้อมูลทางคลินิกที่แน่ชัดในการใช้ยานี้ในเด็กวัยนี้ การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีไป 
 
 
ข.ขนาดที่ใช้ป้องกันโรคหัวใจที่มีสาเหตุจากไขมันในเลือดสูง: 
- ผู้ใหญ่: เริ่มต้นรับประทานยา 10 – 20 มิลลิกรัม วันละครั้ง ขนาดที่ใช้คงระดับการรักษาอยู่ที่ 5 – 40 มิลลิกรัม วันละครั้ง 
- เด็ก: ยังไม่มีข้อมูลทางคลินิกที่แน่ชัดในการใช้ยานี้ในเด็ก การใช้ยานี้ในเด็ก  จึงอยู่ในดุลพินิจของแพทย์ผู้รักษาเป็นกรณีไป 
อนึ่ง: 
- สามารถรับประทานยานี้ก่อนหรือหลังอาหารก็ได้ แต่ควรรับประทานในช่วงเวลาเดียวกันของทุกวัน 
- ยานี้ยังสามารถใช้ลดระดับไขมันไตรกลีเซอไรด์ในเลือดได้ด้วย  โดยมีขนาดรับประทานเป็นไปตามคำสั่งแพทย์ 
- เพื่อความปลอดภัยของการใช้ยานี้ ผู้ป่วยต้องคอยตรวจสอบระดับไขมันในเลือดเป็นระยะๆตามคำแนะนำของแพทย์ว่า สอดคล้องกับขนาดรับประทานยานี้หรือไม่ 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโรสุวาสแตติน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ  โรคไต  โรคกล้ามเนื้ออ่อนแรง  รวมถึงกำลังกินยา/ใช้ยาอะไรอยู่ เพราะยาโรสุวาสแตติน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโรสุวาสแตติน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานในมื้อถัดไป ไม่จำเป็นต้องเพิ่มปริมาณยาเป็น 2 เท่า 
แต่อย่างไรก็ดี การลืมรับประทานยาโรสุวาสแตตินบ่อยครั้ง จะทำให้ประสิทธิภาพของการรักษาด้อยลงไป 
 ///// โรสุวาสแตตินมีผลไม่พึงประสงค์อย่างไร? ///// 
ยาโรสุวาสแตตินสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อกล้ามเนื้อ:  เช่น ปวดข้อ  ปวดกล้ามเนื้อ  มีภาวะกล้ามเนื้อลายสลาย 
- ผลต่อระบบทางเดินอาหาร:  เช่น  ปวดท้อง  คลื่นไส้  ท้องผูก  ตับอ่อนอักเสบ 
- ผลต่อระบบประสาท: เช่น  วิงเวียน  ปวดศีรษะ  สูญเสียความจำ 
- ผลต่อตับ:  เช่น  ค่าบิลิรูบินในเลือดสูง  ตัวเหลือง  ตับอักเสบ  ตับวาย 
- ผลต่อผิวหนัง:  เช่น  เกิดผื่นคัน  ลมพิษ 
- ผลต่อระบบทางเดินปัสสาวะ:  ปัสสาวะมีเลือดปน/ปัสสาวะเป็นเลือด  มีโปรตีนปนมากับปัสสาวะ(อ่านเพิ่มเติมในเว็บ haamor.com เรื่อง โปรตีนในปัสสาวะ) 
- ผลต่อระบบทางเดินหายใจ:  เช่น  ไอ  และอาจเกิดการหยุดหายใจได้ 
- ผลต่อสภาพจิตใจ:  เช่น  รู้สึกสับสน  ซึมเศร้า  นอนไม่หลับ  ฝันร้าย 
- ผลต่อระบบต่อมไร้ท่อ:  เช่น ทำให้เต้านมโตในผู้ชาย(Gynecomastia)  ต่อมไทรอยด์ทำงานผิดปกติ 
- ผลต่อระบบเลือด:  เช่น  เกิดภาวะ Thrombocytopenia(ภาวะเกล็ดเลือดต่ำ) 
 
 ///// มีข้อควรระวังการใช้โรสุวาสแตตินอย่างไร? ///// 
มีข้อควรระวังการใช้ยาโรสุวาสแตติน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับ สตรีตั้งครรภ์ และสตรีที่อยู่ในภาวะให้นมบุตร 
- การใช้ยานี้กับ เด็ก และผู้สูงอายุ จะต้องอยู่ในความดูแลของแพทย์เท่านั้น 
- ห้ามปรับขนาดรับประทานด้วยตนเอง โดยมิได้ขอคำปรึกษาจากแพทย์ 
- ห้ามใช้ยานี้นานเกินคำสั่งแพทย์ 
- แจ้งแพทย์ถึงโรคประจำตัว รวมถึงยาอื่นใด ที่รับประทานอยู่ก่อนทุกครั้งที่เข้า   รับการรักษา แก่ แพทย์ พยาบาล เภสัชกร 
- หยุดการใช้ยานี้ทันทีหากพบอาการแพ้ยานี้ เช่น ผื่นคัน  ลมพิษขึ้นเต็มตัว  หายใจไม่ออก/หายใจลำบาก  ตัวบวม  กรณีเช่นนี้ ต้องรีบนำตัวผู้ป่วยส่งโรงพยาบาลทันที/ฉุกเฉิน 
- กรณีใช้ยานี้ไประยะหนึ่ง แล้วตรวจพบว่าระดับไขมันในเลือดไม่ลดลง หรือกลับเพิ่มขึ้น ควรต้องกลับมาปรึกษาแพทย์/มาโรงพยาบาลอีกครั้งก่อนวันนัด  เพื่อให้แพทย์พิจารณาปรับแนวทางการรักษา 
- ควรออกกำลังกาย  และควบคุมการรับประทานอาหารควบคู่ไปกับการใช้ยานี้ ตามคำแนะนำของ แพทย์ พยาบาลและ/หรือ เภสัชกร 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัด เพื่อการตรวจเลือดตามแพทย์แนะนำ และเพื่อติดตามผลการรักษาว่ามีความก้าวหน้าเพียงใด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง  ยาแผนปัจจุบันทุกชนิด (รวมยาโรสุวาสแตตินด้วย) ยาแผนโบราณทุกชนิด  อาหารเสริม และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โรสุวาสแตตินมีปฏิกิริยาระหว่างยากับยาตัวอื่นอย่างไร? ///// 
ยาโรสุวาสแตตินมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาโรสุวาสแตตินร่วมกับยา Amprenavir/ยาต้านไวรัส,  Atazanavir,Cyclosporine,  Ritonavir,  Tipranavir,  ด้วยจะทำให้ระดับของยาโรสุวาสแตติน                              เพิ่มมากขึ้นจนอาจทำให้ผู้ป่วยได้รับผลข้างเคียงมากขึ้นของยาโรสุวาสแตตินตามมา เช่น  ปวดกล้ามเนื้อ  กล้ามเนื้อถูกทำลาย/ภาวะกล้ามเนื้อลายสลาย (Rhabdomyolysis)  กรณีที่จำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นรายบุคคลไป 
- ห้ามใช้ใช้ยาโรสุวาสแตตินร่วมกับยา Niacin,  Clofibrate,  Fenofibrate,                        ด้วยอาจก่อให้เกิดอันตรายต่อกล้ามเนื้อหรือที่เรียกว่า ภาวะกล้ามเนื้อลายสลาย    กรณีที่จำเป็นต้องใช้ยาร่วมกัน  แพทย์จะพิจารณาถึงผลดี-ผลเสียที่ผู้ป่วยจะได้รับ หรือปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาโรสุวาสแตตินอย่างไร? ///// 
ควรเก็บยาโรสุวาสแตติน ในช่วงอุณหภูมิ 20 – 25 องศาเซียลเซส(Celsius) ห้ามเก็บในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// โรสุวาสแตตินมีชื่ออื่นอีกไหม? ผลิตจากบริษัทอะไรบ้าง? ///// 
ยาโรสุวาสแตตินที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ ที่จำหน่ายในต่างประเทศ เช่น Akroz, Bestor, Fortius, Jprest, Favros, Novastat, Ldnil, Arvast 
 ///// บรรณานุกรม ///// 
http://en.wikipedia.org/wiki/Statin [2016, Oct22] 
https://www.drugs.com/cdi/rosuvastatin.html [2016, Oct22] 
https://en.wikipedia.org/wiki/Rosuvastatin [2016, Oct22] 
http://www.mims.com/thailand/drug/info/rosuvastatin/?type=brief&amp;mtype=generic [2016, Oct22]
