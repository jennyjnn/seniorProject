เทอร์บินาฟีน (Terbinafine)
 ///// บทนำ ///// 
ยาเทอร์บินาฟีน (Terbinafine) เป็นยาต่อต้านเชื้อรา ทางคลินิกนำมารักษาการติดเชื้อราตามร่างกายเช่น หนังศีรษะ ผิวหนังตามร่างกาย ที่ขาหนีบ เท้า นิ้ว เล็บมือ เล็บเท้า ผู้ที่จะสั่งจ่ายยานี้ควรต้องเป็นแพทย์ผู้รักษาเท่านั้น 
รูปแบบยาแผนปัจจุบันของยาเทอร์บินาฟีนจะเป็นยาชนิดรับประทานและยาทาเฉพาะที่ เมื่อรับประทานตัวยาสามารถถูกดูดซึมจากระบบทางเดินอาหารและกระจายตัวเข้าสู่กระแสเลือดได้ประมาณ 40% โดยประมาณ และจะเข้าจับกับพลาสมาโปรตีนได้มากกว่า 99% ตับจะเป็นอวัยวะที่คอยทำลายโครงสร้างของยานี้อย่างต่อเนื่อง ร่างกายต้องใช้เวลาประมาณ 7 - 36 ชั่วโมงในการกำจัดยานี้ออกจากกระแสเลือด 50% โดยผ่านทิ้งไปกับปัสสาวะ 
ด้วยมีข้อพึงระวังก่อนการใช้ยาเทอร์บินาฟีนบางประการที่แพทย์มักจะนำมาพิจารณาประกอบก่อนการจ่ายยานี้เช่น 
- ผู้ป่วยมีอาการและภาวะการทำงานของตับเป็นปกติหรือไม่โดยสังเกตอาการที่เกิดกับผู้ป่วย เช่น คลื่นไส้ อาเจียน ปัสสาวะสีคล้ำ ปวดท้อง อุจจาระสีจางมาก ตาเหลือง ตัวเหลือง เป็นต้น 
- เป็นผู้ป่วยที่มีภูมิคุ้มกันต้านทานโรคของร่างกายต่ำหรือป่วยเป็นโรคลูปัส (Lupus) หรือไม่ 
- ผู้ป่วยแพ้ยานี้หรือไม่ 
- ผู้ป่วยติดสุราหรือไม่ด้วยแอลกอฮอล์ก่อให้เกิดผลเสียต่อร่างกายมากขึ้นเมื่อใช้ร่วมกับยานี้ 
- ยานี้สามารถทำให้ปริมาณเม็ดเลือดขาวในร่างกายลดต่ำลง แพทย์มักจะไม่จ่ายยานี้ให้กับผู้ที่มีภาวะติดเชื้อต่างๆอยู่ก่อนแล้ว 
- การใช้ยานี้อาจทำให้ผิวหนังของผู้ป่วยแพ้แสงแดดได้ง่ายขึ้น นอกจากนี้อาจทำให้อารมณ์และพฤติกรรมผู้ป่วยเปลี่ยนไป รวมถึงความรู้สึกในการรับรสชาติของอาหารและการดมกลิ่นเปลี่ยนไปจากเดิม 
- นอกจากนี้ยังมีเรื่องยาอื่นๆที่ผู้ป่วยอาจมีรับประทานประจำตัวอาจทำปฏิกิริยาระหว่างยากับยาเทอร์บินาฟีนก็ได้ 
- ยังมีเรื่องอาการข้างเคียง (ผลข้างเคียง) ที่สามารถเกิดขึ้นขณะใช้ยานี้ โดยแพทย์ต้องทำความเข้าใจกับผู้ป่วย อีกทั้งอาการแพ้ยาที่อาจพบได้ในผู้ป่วยบางราย 
- กรณีสตรีตั้งครรภ์กับการใช้ยาเทอร์บินาฟีนชนิดรับประทาน จากการศึกษาวิจัยโดยใช้ยานี้กับสัตว์ทดลองที่ตั้งท้องพบว่า ตัวยามิได้ทำให้ตัวอ่อนของสัตว์ทดลองพิการหรือผิดปกติแต่ประการใด แต่ยังไม่มีข้อสนับสนุนกับการใช้ยานี้กับสตรีตั้งครรภ์ ทางคลินิกยังต้องเฝ้าระวังเป็นพิเศษกรณีที่จะใช้ยานี้กับผู้ป่วยกลุ่มดังกล่าว 
- อายุของผู้ป่วยถูกนำมาพิจารณาเป็นอีกปัจจัยหนึ่งด้วยเด็กเล็กกับผู้สูงอายุ สภาพร่างกายโดยเฉพาะตับจะมีความแข็งแรงไม่เท่ากับผู้ป่วยที่อยู่ในวัยหนุ่มสาวไปจนถึงกลางคน 
ด้วยข้อควรระวังที่มีมากมายดังกล่าว การเลือกใช้ยาเทอร์บินาฟีนไม่ว่าจะเป็นรูปแบบยารับประทานหรือยาทาผิวหนังชั้นนอก ควรต้องเป็นไปตามคำสั่งของแพทย์ผู้รักษาแต่เพียงผู้เดียว 
 ///// เทอร์บินาฟีนมีสรรพคุณ (คุณสมบัติ) อย่างไร? ///// 
ยาเทอร์บินาฟีนมีสรรพคุณ/ข้อบ่งใช้เช่น รักษาการติดเชื้อรา/ยีสต์ (Yeast) บริเวณผิวหนัง โคนผม หนังศีรษะ เล็บมือ เล็บเท้า 
 ///// เทอร์บินาฟีนมีกลไกการออกฤทธิ์อย่างไร? ///// 
ยาเทอร์บินาฟีนมีกลไกการออกฤทธิ์โดยตัวยาจะออกฤทธิ์ยับยั้งเอนไซม์ของเชื้อราที่มีชื่อว่า Squalene epoxidase ซึ่งมีหน้าที่ในกระบวนการสังเคราะห์สารที่มีชื่อว่า Sterol ส่งผลให้เกิดภาวะขาดแคลนสาร Ergosterol ติดตามมา ซึ่งสาร Ergosterol เป็นส่วนประกอบสำคัญของผนังเซลล์ในเชื้อรา ทำให้เชื้อราไม่สามารถสร้างผนังเซลล์ขึ้นมาได้ส่งผลให้หยุดการเจริญเติบโตและตายลงในที่สุด 
 ///// เทอร์บินาฟีนมีรูปแบบการจัดจำหน่ายอย่างไร? ///// 
ยาเทอร์บินาฟีนมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 250 มิลลิกรัม/เม็ด 
- ยาครีมทาภายนอก ขนาดความเข้มข้น 1% 
- ยาเจลทาภายนอก ขนาดความเข้มข้น 1% 
 ///// เทอร์บินาฟีนมีขนาดการบริหารยาอย่างไร? ///// 
การเลือกรูปแบบการใช้ยาเทอร์บินาฟีนเป็นยารับประทานหรือยาทาภายนอกต้องเป็นไปตามความเห็นของแพทย์ผู้รักษาเช่น กรณีติดเชื้อราเพียงเล็กน้อยที่ผิวหนัง แพทย์อาจเลือกใช้เพียงยาทาภายนอกก็น่าจะเพียงพอ หากมีการติดเชื้อรารุนแรงเป็นบริเวณกว้างของผิวหนังร่างกายหรือเป็นที่เล็บหรือหนังศีรษะ การใช้ยาทาอาจไม่เพียงพอที่ตัวยาจะออกฤทธิ์ได้ทั่วถึง แพทย์ก็สามารถเลือกเป็นตัวยาชนิดรับประทานแทน โดยต้องมีการสืบค้นข้อมูลมาประกอบก่อนการสั่งจ่ายตามที่ระบุใน “บทนำ” ในบทความนี้ขอยกตัวอย่างเช่น 
ก. ยาชนิดรับประทาน: 
- ผู้ใหญ่และเด็กอายุตั้งแต่ 2 ปีขึ้นไป (และมีน้ำหนักมากกว่า 40 กิโลกรัมขึ้นไป): รับประทาน 250 มิลลิกรัมวันละครั้ง 
- เด็กอายุตั้งแต่ 2 ปีขึ้นไป (และมีน้ำหนักระหว่าง 20 - 40 กิโลกรัม): รับประทาน 125 มิลลิกรัมวันละครั้ง 
- เด็กอายุตั้งแต่ 2 ปีขึ้นไป (และมีน้ำหนักน้อยกว่า 20 กิโลกรัม): รับประทาน 62.5 มิลลิกรัม วันละครั้ง 
- เด็กอายุต่ำกว่า 2 ปี: ยังไม่มีข้อมูลทางคลินิกที่แน่ชัดถึงผลข้างเคียงจากยานี้ การใช้ยานี้ในเด็กกลุ่มวัยนี้จึงอยู่ในดุลพินิจของแพทย์ผู้รักษาเป็นกรณีๆไป 
* อนึ่งสามารถรับประทานยานี้ก่อนหรือพร้อมอาหารก็ได้ โดยทั้งนี้ระยะเวลาของการรับประทานยานี้ขึ้นอยู่กับดุลยพินิจของแพทย์ผู้รักษา โดยมีอาการและความรุนแรงของโรคมาประกอบกัน 
ข. ยาชนิดทา: 
- ผู้ใหญ่: ทายาในบริเวณที่มีการติดเชื้อราวันละ 1 - 2 ครั้งเป็นเวลา 1 สัปดาห์ หรือตามคำแนะนำของแพทย์ 
- เด็ก: การใช้ยานี้ต้องเป็นไปตามคำสั่งแพทย์ผู้รักษาเป็นกรณีๆไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเทอร์บินาฟีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเทอร์บินาฟีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมใช้ยาเทอร์บินาฟีนสามารถใช้ยาเมื่อนึกขึ้นได้ ถ้าเวลาใกล้เคียงกับการใช้ยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรใช้ยาเทอร์บินาฟีนตรงเวลา 
 ///// เทอร์บินาฟีนมีผลไม่พึงประสงค์อย่างไร? ///// 
ยาเทอร์บินาฟีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น 
ก. ยาชนิดทา: อาจทำให้เกิดอาการแดง แสบ คัน ในบริเวณที่ทายา 
ข. ยาชนิดรับประทาน: อาจเกิดอาการไม่สบายในระบบทางเดินอาหารเช่น ท้องเสีย ท้องอืด ปวดท้อง คลื่นไส้ การรับรู้รสชาติเปลี่ยนไป ตรวจเลือดพบตับเกิดการทำงานผิดปกติ รวมถึงเกิดความผิดปกติต่อระบบเลือดของผู้ป่วย 
*อนึ่ง อาการของผู้ที่ได้รับยานี้เกินขนาด: จะพบอาการคลื่นไส้ อาเจียน ปวดท้อง วิงเวียน ผื่นคัน ปัสสาวะบ่อย และปวดศีรษะ หากพบอาการดังกล่าวควรรีบนำตัวผู้ป่วยส่งโรงพยาบาลโดยเร็ว/ทันทีฉุกเฉิน 
อนึ่งอาการข้างเคียงบางอย่างของยานี้ไม่จำเป็นต้องใช้ยาอื่นมาบำบัดรักษา ร่างกายจะค่อยๆปรับตัวและทำให้อาการข้างเคียงเหล่านั้นทุเลาไปเอง แต่หากเกิดอาการข้างเคียงที่ส่งผลต่อการดำรงชีวิตประจำวัน ผู้ป่วยควรรีบกลับมาพบแพทย์/มาโรงพยาบาลเพื่อแพทย์พิจารณาเปลี่ยนยาหรือปรับแนวทางการรักษา 
 ///// มีข้อควรระวังการใช้เทอร์บินาฟีนอย่างไร? ///// 
มีข้อควรระวังการใช้ยาเทอร์บินาฟีนเช่น 
- ห้ามใช้กับผู้ที่แพ้ยานี้ 
- ห้ามกลืนยานี้ที่เป็นชนิดทาโดยเด็ดขาด และต้องระวังหลีกเลี่ยงมิให้ยานี้ทาเข้าตา 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก รวมถึงคนชรา โดยไม่มีคำสั่งจากแพทย์ 
- ห้ามใช้ยาที่มีสภาพของยาชำรุดและเปลี่ยนแปลงไปจากเดิม 
- ห้ามปรับขนาดการใช้ยาด้วยตนเอง 
- ระวังการใช้ยานี้กับผู้ป่วยที่มีภาวะการทำงานของตับ-ไตผิดปกติ 
- หากใช้ยานี้ไปแล้วเป็นเวลาหลายสัปดาห์หรือเกิน 1 เดือนแล้วอาการยังไม่ดีขึ้น ควรกลับมาปรึกษาแพทย์/มาโรงพยาบาลอีกครั้งเพื่อแพทย์พิจารณาปรับแนวทางการรักษา 
- ระหว่างใช้ยานี้ควรหลีกเลี่ยงการสัมผัสกับแสงแดดโดยตรงหรือแม้แต่การสัมผัสกับแสงจากหลอดไฟนานๆด้วยอาจทำให้ผิวไหม้ได้ 
- กรณีที่ใช้ยานี้แล้วเกิดอาการแพ้ยาเช่น ตัวบวม ใบหน้า-คอ-ลิ้น-ปากบวม อึดอัด/หายใจไม่ออก/หายใจลำบาก มีลมพิษหรือผื่นคันขึ้นเต็มตัว ให้หยุดการใช้ยานี้ทันทีแล้วรีบนำตัวผู้ป่วยส่งโรง พยาบาลโดยเร็วทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเทอร์บินาฟีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เทอร์บินาฟีนมีปฏิกิริยาระหว่างยากับยาตัวอื่นอย่างไร? ///// 
สำหรับปฏิกิริยาระหว่างยาเทอร์บินาฟีนกับยาอื่น ในบทความนี้จะกล่าวถึงเฉพาะยาชนิดรับประทานเท่านั้น ด้วยยาเทอร์บินาฟีนในรูปแบบยาทาภายนอกยังไม่มีรายงานพบปฏิกิริยาระหว่างยากับยารับประทานใดๆ 
- การใช้ยาเทอร์บินาฟีนร่วมกับยารักษามะเร็งเต้านมเช่น Tamoxifen จะส่งผลให้ประสิทธิภาพการรักษามะเร็งของยา Tamoxifen ด้อยลงไป หากไม่มีความจำเป็นใดๆควรหลีกเลี่ยงการใช้ยาร่วมกัน 
- หลีกเลี่ยงการใช้ยาเทอร์บินาฟีนร่วมกับยา Leflunomide (ยากดภูมิคุ้มกันต้านทานโรค), Mipomersen (ยาลดไขมันในเลือด) ด้วยจะทำให้เกิดปัญหาการทำงานของตับ และอาจพบอาการไข้ หนาวสั่น ปวดท้อง บวมตามตัว ผื่นคัน เบื่ออาหาร คลื่นไส้ อาเจียน ปัสสาวะมีสีเข้ม ตัวเหลืองและตาเหลือง 
- การใช้ยาเทอร์บินาฟีนร่วมกับยา Vortioxetine (ยารักษาทางจิตเวช) อาจส่งผลต่อระดับยา Vortioxetine ในเลือดจนก่อให้เกิดอาการข้างเคียงที่เรียกว่า Serotonin syndrome โดยจะพบอาการ ประสาทหลอน รู้สึกสับสน มีอาการของลมชัก หัวใจเต้นเร็ว มีไข้ เหงื่อออกมาก ตาพร่า กล้ามเนื้อหดเกร็งตัว คลื่นไส้ อาเจียน ท้องเสีย หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาเทอร์บินาฟีนร่วมกับยา Eliglustat ที่ใช้รักษาอาการโรคทางพันธุกรรมอย่าง Gaucher disease (โรคทางพันธุกรรมที่พบได้น้อยมากจากมีความผิดปกติของคาร์โบไฮเดรตบางชนิด) อาจนำมาซึ่งอาการข้างเคียงของยา Eliglustat ต่อหัวใจของผู้ป่วยโดยทำให้เกิดภาวะหัวใจเต้นผิดจังหวะ หัวใจหยุดเต้น โดยจะมีอาการนำเป็นสัญญาณเตือนเช่น เริ่มจากวิงเวียน เป็นลม หายใจขัด ชีพจรอ่อน เพื่อป้องกันอาการข้างเคียงที่รุนแรงดังกล่าวข้างต้นจึงควรหลีกเลี่ยงการใช้ยาร่วมกัน 
 ///// ควรเก็บรักษาเทอร์บินาฟีนอย่างไร? ///// 
สามารถเก็บยาเทอร์บินาฟีนทั้งชนิดรับประทานและชนิดทาภายนอกภายใต้อุณหภูมิห้องที่เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เทอร์บินาฟีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเทอร์บินาฟีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Terbinafine  [2016,Jan9] 
http://www.mayoclinic.org/drugs-supplements/terbinafine-oral-route/description/drg-20066265  [2016,Jan9] 
http://www.mayoclinic.org/drugs-supplements/terbinafine-topical-route/description/drg-20066273  [2016,Jan9] 
http://www.drugs.com/drug-interactions/hydroxypropyl-chitosan-terbinafine-topical.html  [2016,Jan9] 
https://www.mims.com/India/drug/info/terbinafine/  [2016,Jan9] 
http://www.drugs.com/pro/lamisil.html  [2016,Jan9] 
http://www.mims.com/Thailand/drug/info/EU%202000/?type=brief  [2016,Jan9] 
http://www.mims.com/Thailand/drug/info/Lamisil/?type=brief  [2016,Jan9] 
http://www.mims.com/Thailand/drug/info/lamisil%20cream-lamisil%20dermgel/ [2016,Jan9]
