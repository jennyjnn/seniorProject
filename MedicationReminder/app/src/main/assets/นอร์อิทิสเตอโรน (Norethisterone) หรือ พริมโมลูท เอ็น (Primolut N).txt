นอร์อิทิสเตอโรน (Norethisterone) หรือ พริมโมลูท เอ็น (Primolut N)
 ///// บทนำ ///// 
นอร์อิทิสเตอโรน (Norethisterone) เป็นยาจำพวกฮอร์โมนเพศที่อยู่ในอนุพันธ์ของ Progesterone วงการแพทย์นำมาใช้รักษากลุ่มอาการก่อนมีประจำเดือน (Premenstrual syndrome) ซึ่งมักแสดงออกโดยมีอารมณ์หงุดหงิดแปรปรวน โมโหง่าย ปวดศีรษะ ซึมเศร้า รักษาอาการปวดประจำเดือน รักษาภาวะประจำเดือนมาผิดปกติ รักษาภาวะหลังหมดประจำเดือน (วัยหมดประจำเดือน) ใช้เลื่อนประจำเดือน และป้องกันภาวะเลือดออกจากมดลูก ซึ่งยาชื่อการค้าที่คนคุ้นเคยคือ ‘พริมโมลูท เอ็น (Primolut N)’ 
ตลาดยาบ้านเราสามารถพบฮอร์โมนนอร์อิทิสเตอโรนในรูปแบบยาเดี่ยว 5 มิลลิกรัม/เม็ด ฮอร์โมนตัวนี้ดูดซึมได้ดีจากระบบทางเดินอาหาร เมื่อเข้าสู่กระแสเลือดจะไปรวมตัวกับพลาสมาโปรตีนเป็นส่วนใหญ่ (มากกว่า 95%) และถูกเปลี่ยนโครงสร้างโดยตับ ร่างกายต้องใช้เวลาประมาณ 7 ชั่วโมงเพื่อกำจัดนอร์อิทิสเตอโรน 50% ออกจากร่างกายโดยผ่านไปกับน้ำปัสสาวะ 50 - 80% และอุจจาระประมาณ 40% 
กระทรวงสาธารณสุขของไทยได้บรรจุนอร์อิทิสเตอโรนลงในบัญชียาหลักแห่งชาติ อยู่ในหมวดยาฮอร์โมนสำหรับสตรีเพศ และอยู่ในหมวดยาอันตราย การสั่งจ่ายขนาดรับประทานที่ปลอดภัยและเหมาะสม ต้องเป็นไปตามดุลยพินิจของแพทย์เท่านั้น 
 ///// นอร์อิทิสเตอโรนมีสรรพคุณ (คุณสมบัติ) อย่างไร? ///// 
นอร์อิทิสเตอโรนมีสรรพคุณดังนี้ 
- รักษาภาวะเลือดออกผิดปกติจากโพรงมดลูก (Dysfuntional uterine bleeding) 
- รักษาภาวะขาดประจำเดือน (Primary &amp; secondary amenorrhea) 
- รักษาภาวะกลุ่มอาการก่อนมีประจ้ำเดือน (Premenstrual syndrome) 
- รักษาภาวะผิดปกติหรือการเปลี่ยนแปลงของต่อมบริเวณเต้านม (Mastopathy) 
- ใช้เลื่อนประจำเดือน (Timing of menstruation) 
- รักษาภาวะเยื่อบุโพรงมดลูกเจริญผิดที่ (Endometriosis) 
 ///// นอร์อิทิสเตอโรนมีกลไกการออกฤทธิ์อย่างไร? ///// 
ยานอร์อิทิสเตอโรนมีกลไกการออกฤทธิ์โดย ตัวยาจะออกฤทธิ์ต่อผนังมดลูกชั้นเอนโดมีเทรียม (Endometrium: เยื่อบุโพรงมดลูก) ให้เกิดการเปลี่ยนแปลงจากระยะโพรลิเฟอเรทีฟ (Proliferative: ระยะที่เนื้อเยื่อมีการเจริญเติบโต) ไปเป็นระยะซีครีเอทอรี (Secreatory: ระยะเจริญเติบโตของต่อมที่สร้างฮอร์โมนเพศ) จึงทำให้ไม่มีการลอกตัวของเยื่อบุโพรงมดลูกที่ทำให้เกิดเป็นประจำเดือน 
นอกจากนี้ ยานอร์อิทิสเตอโรนยังควบคุมภาวะเลือดออกจากมดลูกให้กลับมาเป็นปกติ และช่วยป้องกันการตกไข่ 
ด้วยกลไกการออกฤทธิ์ข้างต้น ยานี้จึงมีฤทธิ์ในการรักษาตามสรรพคุณ 
 ///// นอร์อิทิสเตอโรนมีรูปแบบการจัดจำหน่ายอย่างไร? ///// 
นอร์อิทิสเตอโรนมีรูปแบบการจัดจำหน่ายในรูปแบบยาเม็ดขนาด 5 มิลลิกรัม/เม็ด 
หมายเหตุ: ยังมีการนำนอร์อิทิสเตอโรนไปผสมร่วมกับฮอร์โมนเพศตัวอื่นๆ เพื่อใช้เป็นยาเม็ดคุมกำเนิด แต่เมื่อเป็นยาในรูปแบบยาเดี่ยวจะใช้รักษาอาการตามสรรพคุณที่แจ้งไว้ข้าง ต้น 
 ///// นอร์อิทิสเตอโรนมีขนาดรับประทานอย่างไร? ///// 
นอร์อิทิสเตอโรนมีขนาดรับประทานดังนี้ 
ก. รักษาเลือดออกผิดปกติจากโพรงมดลูก (Dysfuntional uterine bleeding): 
- รับประทานครั้งละ 1 เม็ด วันละ 3 ครั้งเป็นเวลา 10 วัน 
- การป้องกันการกลับมาเป็นใหม่ รับประทานครั้งละ 1 เม็ด วันละ 2 - 3 ครั้ง ในวันที่ 19 ถึงวันที่ 26 ของรอบเดือน เป็นเวลา 3 รอบประจำเดือน 
ข. รักษาภาวะขาดประจำเดือน (Primary &amp; secondary amenorrhea): 
เริ่มรับประทานที่ต้นสัปดาห์ที่ 8 หลังจากการมีประจำเดือนครั้งล่าสุด 
ค. รักษากลุ่มอาการก่อนมีประจำเดือน (Premenstrual syndrome): 
รับประทานครั้งละ 1 เม็ด วันละ 2 - 3 ครั้ง โดยเริ่มช่วงวันที่ 19 ถึงวันที่ 26 ของรอบเดือน 
ง. รักษาภาวะผิดปกติหรือมีการเปลี่ยนแปลงของต่อมบริเวณเต้านม (Mastopathy): 
รับประทานครั้งละ 1 เม็ด วันละ 2 - 3 ครั้ง โดยเริ่มช่วงวันที่ 19 ถึงวันที่ 26 ของรอบเดือน 
จ. การเลื่อนประจำเดือน (Timing of menstruation): 
รับประทานครั้งละ 1 เม็ด วันละ 3 ครั้ง ช่วงการรับประทานยาต้องไม่เกิน 10 - 14 วัน โดยเริ่มรับ ประทานก่อนที่ประจำเดือนจะมา 3 วัน หลังจากหยุดยาภายใน 2 - 3 วันประจำเดือนจะมาตามปกติ ถ้าไม่มีประจำเดือนมาหลังหยุดยาให้รีบไปปรึกษาแพทย์ 
ฉ. รักษาภาวะเยื่อบุโพรงมดลูกเจริญผิดที่ (Endometriosis): 
ให้เริ่มรับประทานตั้งแต่วันที่ 5 ของรอบเดือน ครั้งละ 1 เม็ด วันละ 2 ครั้ง, และเพิ่มเป็นครั้งละ 2 เม็ด วันละ 2 ครั้ง เมื่อพบว่าอวัยวะเพศหญิงเริ่มมีเลือดเปื้อนออกมาคล้ายจะมีรอบเดือน (Event of spotting), เมื่อประจำเดือนหยุด ให้เริ่มต้นรับประทานใหม่เป็นเวลา 4 - 6 เดือน 
หมายเหตุ: 
- สามารถรับประทานยานอร์อิทิสเตอโรนก่อนหรือพร้อมอาหารก็ได้ 
- ขนาดและระยะเวลาในการใช้ยา ต้องอยู่ในคำแนะนำของแพทย์เท่านั้น 
- ห้ามมิให้ผู้ป่วยปรับขนาดรับประทานยาเอง 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยานอร์อิทิสเตอโรน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยานอร์อิทิสเตอโรนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยานอร์อิทิสเตอโรน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// นอร์อิทิสเตอโรนมีผลไม่พึงประสงค์อย่างไร? ///// 
ไม่ค่อยพบผลไม่พึงประสงค์ (ผลข้างเคียง) ใดๆจากการใช้ยานอร์อิทิสเตอโรน นอกจากอาจมีอาการคลื่นไส้ 
 ///// มีข้อควรระวังการใช้นอร์อิทิสเตอโรนอย่างไร? ///// 
มีข้อควรระวังการใช้ยานอร์อิทิสเตอโรนดังนี้ 
- ห้ามใช้ยานี้กับ หญิงตั้งครรภ์ หญิงที่อยู่ในภาวะให้นมบุตร ผู้ป่วยด้วยโรคตับระยะรุนแรง หรือผู้มีเนื้องอกในตับ 
- ห้ามใช้ยานี้กับผู้ป่วยด้วยโรค Dubin-Johnson syndrome Rotor syndrome (โรคทางพันธุกรรมชนิดหนึ่งของตับที่พบได้น้อยมากๆๆ) 
- ห้ามใช้ยานี้กับผู้มีประวัติเป็นดีซ่าน เป็นเริม หรือมีอาการผื่นคันขึ้นอย่างรุนแรงในขณะตั้ง ครรภ์ 
- หากพบอาการดังต่อไปนี้ ควรต้องหยุดการใช้ยานี้ แล้วไปพบแพทย์/ไปโรงพยาบาล เช่น ปวดศีรษะไมเกรน ปวดศีรษะ เจ็บหน้าอก ปวดท้อง/เจ็บท้องโดยเฉพาะตำแหน่งตับ (ด้านขวาตอนบนของช่องท้อง) มีผื่นคันขึ้นตามร่างกาย และ/หรือ มีอาการคล้ายเป็นดีซ่านหลังใช้ยา 
- ระวังการใช้ยานี้ในผู้ที่เคยมีภาวะลิ่มเลือดในหลอดเลือดดำ 
- ระวังการใช้ยานี้ในผู้ป่วยเบาหวาน ซึ่งอาจทำให้อาการโรคของเบาหวานรุนแรงขึ้น 
- ระวังการใช้ยานี้ในผู้ป่วยด้วยโรคซึมเศร้า เพราะจะทำให้อาการโรครุนแรงขึ้น และควรหยุดยาไปพบแพทย์/ไปโรงพยาบาล หากภาวะซึมเศร้ามีอาการรุนแรงมากขึ้น 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยานอร์อิทิสเตอโรนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// นอร์อิทิสเตอโรนมีปฏิกิริยาระหว่างยากับยาตัวอื่นอย่างไร? ///// 
ยานอร์อิทิสเตอโรนมีปฏิกิริยาระหว่างยากับยาตัวอื่นดังนี้ 
ก. การใช้นอร์อิทิสเตอโรนร่วมกับยาบางกลุ่ม สามารถลดประสิทธิภาพในการรักษาของนอร์อิทิสเตอโรน จึงควรหลีกเลี่ยงการใช้ยาร่วมกันโดยไม่จำเป็น ยากลุ่มดังกล่าว เช่น 
- ยารักษาและบรรเทาอาการลมชัก เช่น Carbamazepine, Phenytoin, Primidone 
- ยารักษาโรคติดเชื้อรา เช่น Griseofuvin 
- ยารักษาโรค เอช ไอ วี เช่น Amprenavir 
ข. การใช้นอร์อิทิสเตอโรนร่วมกับยารักษาโรคเบาหวาน เช่น อินซูลิน พบว่าฤทธิ์ในการรักษาของอินซูลินจะลดลงไป แพทย์จะเป็นผู้ปรับขนาดการรับประทานที่เหมาะสมให้กับคนไข้ 
ค. การใช้นอร์อิทิสเตอโรนร่วมกับยารักษาโรคความดันโลหิตสูง เช่น Diltiazem ทำให้ฤทธิ์ของนอร์อิทิสเตอโรนเพิ่มมากขึ้น จนอาจทำให้เกิดผลข้างเคียงติดตามมา แพทย์จะเป็นผู้ปรับขนาดการรับประทานที่เหมาะสมให้กับคนไข้ 
 ///// ควรเก็บรักษานอร์อิทิสเตอโรนอย่างไร? ///// 
ควรเก็บยานอร์อิทิสเตอโรนที่อุณหภูมิไม่เกิน 30 องศาเซลเซียส (Celsius) เก็บยาให้พ้น แสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// นอร์อิทิสเตอโรนมีชื่ออื่นอีกไหม? ผลิตจากบริษัทอะไรบ้าง? ///// 
ยานอร์อิทิสเตอโรนที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Norethisterone [2014,Aug16]
	2 http://drug.fda.moph.go.th:81/nlem.in.th/medicine/essential/list/112#item-8721 [2014,Aug16]
	3 http://home.intekom.com/pharm/schering/primlutn.html [2014,Aug16]
	4 http://www.drugs.com/drug-interactions/norethindrone-index.html?filter=2#I [2014,Aug16] 
	5 http://www.mims.com/Thailand/drug/info/Primolut%20N/?type=brief [2014,Aug16] 
	6 http://www.mims.com/THAILAND/Home/GatewaySubscription/?generic=norethisterone [2014,Aug16] 
	7 http://www.mims.com/Thailand/drug/search/?q=norethisterone [2014,Aug16]
