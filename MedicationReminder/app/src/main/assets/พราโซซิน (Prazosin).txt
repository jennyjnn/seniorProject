พราโซซิน (Prazosin)
 ///// บทนำ ///// 
ยาพราโซซิน (Prazosin) เป็นยาในกลุ่ม Sympatholytic drug หรือ Alpha-adrenergic blockers ทางคลินิกนำมาใช้ช่วยรักษาโรคความดันโลหิตสูง ช่วยรักษาควบคุมการหดตัวของต่อมลูกหมากและมดลูก รวมถึงใช้บำบัดอาการของโรคจิตประสาทอีกด้วย กลไกการออกฤทธิ์ของยานี้จะเกิดกับตัวรับ (Receptor) ในร่างกายที่มีชื่อว่า Alpha-1 receptors ทำให้กล้ามเนื้อเรียบที่อยู่ตาม ผนังหลอดเลือด ต่อมลูกหมาก มดลูก ฯลฯ เกิดอาการคลายตัว 
การควบคุมการรับประทานอาหารให้ได้สัดส่วนก็ช่วยทำให้ประสิทธิภาพการทำงานของยาพราโซซินดีขึ้นเช่น งดอาหารเค็มและไขมัน ร่วมกับการออกกำลังกายอย่างเหมาะสม 
จากข้อมูลด้านเภสัชจลนศาสตร์ (Pharmacokinetic, การกระจายตัวของยาเมื่อเข้าสู่กระแสเลือด) ของยาพราโซซินพบว่า ยานี้สามารถดูดซึมจากระบบทางเดินอาหารและกระจายตัวเข้าสู่ร่าง กายได้ถึง 60% ตัวยาในกระแสเลือดจะเข้าจับกับพลาสมาโปรตีนประมาณ 97% ร่างกายต้องใช้เวลาประมาณ 2 - 3 ชั่วโมงในการกำจัดยานี้ออกจากร่างกาย 
ความเสี่ยงบางประการที่สามารถเกิดกับผู้ที่ใช้ยาพราโซซินคือ อาการเป็นลมวูบ (Syncope) ในทางคลินิกเชื่อกันว่า มีเหตุมาจากภาวะความดันโลหิตต่ำเกินไปหลังกินยานี้ และมักจะมีอาการหัวใจเต้นผิดจังหวะร่วมด้วยโดยอาจวัดอัตราการเต้นของหัวใจได้ถึง 120 - 160 ครั้ง/นาที ภาวะดังกล่าวนี้เกิดกับจำนวนผู้ป่วยได้ประมาณ 1% หลังจากได้รับยาพราโซซินตั้งแต่ 2 มิลลิกรัมขึ้นไป ดังนั้นทางคลินิกจึงมีข้อแนะนำให้ผู้ป่วยที่ได้รับยานี้ครั้งแรกควรเฝ้าระวังอาการเป็นลมวูบ ซึ่งแพทย์จะสั่งจ่ายยานี้กับผู้ป่วยขนาด 1 มิลลิกรัมก่อน จากนั้นจึงค่อยปรับขนาดเพิ่มตามการตอบสนองของร่างกายผู้ป่วย 
อาการข้างเคียง (ผลข้างเคียง) อื่นที่พบได้ในช่วงเริ่มต้นของการใช้ยาพราโซซินคือ วิงเวียน มักจะมีอาการขณะที่ลุกจากที่นอนหรือเปลี่ยนจากท่านั่งมาเป็นท่ายืน แนะนำให้ผู้ป่วยกระทำ/เปลี่ยนท่าทางดังกล่าวอย่างช้าๆ นอกจากนี้ผู้ป่วยที่ได้รับยาพราโซซินไม่ควรดื่มสุราหรือเครื่องดื่มที่มีแอลกอฮอล์เป็นส่วนประกอบเพราะจะสนับสนุนภาวะความดันโลหิตต่ำและเกิดอาการวิงเวียนมากขึ้นตามมา 
ยาพราโซซินยังมีข้อห้ามใช้กับสตรีตั้งครรภ์ด้วยไม่มีข้อมูลความปลอดภัยที่เพียงพอมาสนับ สนุนการใช้ยานี้กับผู้ป่วยกลุ่มนี้ หากจำเป็นต้องใช้ยานี้กับสตรีตั้งครรภ์ต้องให้แพทย์เป็นผู้ตัดสินใจ โดยต้องคำนึงถึงความปลอดภัยและประโยชน์ที่จะเกิดกับผู้ป่วยมากที่สุด และยาพราโซซินสามารถถูกขับออกมากับน้ำนมของมารดาและเข้าถึงทารกที่ดื่มนมมารดาได้ 
สำหรับประเทศไทยโดยคณะกรรมการอาหารและยาได้บรรจุให้ยาพราโซซินอยู่ในบัญชียาหลักแห่งชาติ ผู้บริโภคจะพบเห็นการใช้ยานี้ตามสถานพยาบาลทั้งของรัฐและเอกชน อีกทั้งสามารถซื้อหาได้จากร้านขายยาขนาดกลางขึ้นไป 
อนึ่งในต่างประเทศยาชื่อการค้าของยาพราโซซินเช่น Vasoflex, Lentopres, Hypovase 
 ///// พราโซซินมีสรรพคุณ (คุณสมบัติ) อย่างไร? ///// 
ยาพราโซซินมีสรรพคุณ/ข้อบ่งใช้เช่น 
- รักษาภาวะหัวใจล้มเหลว (Congestive heart failure) 
- รักษาภาวะ/โรคความดันโลหิตสูง (Hypertension) 
- รักษาภาวะต่อมลูกหมากโต (Benign Prostatic Hyperplasia) 
 ///// พราโซซินมีกลไกการออกฤทธิ์อย่างไร? ///// 
กลไกการออกฤทธิ์ของยาพราโซซินคือ ตัวยาจะออกฤทธิ์ปิดกั้นการทำงานของตัวรับที่มีชื่อว่า Alpha1-adrenergic receptor ทำให้กล้ามเนื้อเรียบของผนังหลอดเลือดดำ หลอดเลือดแดง และต่อมลูกหมาก เกิดการคลายตัว และส่งผลให้เกิดฤทธิ์ของการรักษาตามสรรพคุณ 
 ///// พราโซซินมีรูปแบบการจัดจำหน่ายอย่างไร? ///// 
ยาพราโซซินมีรูปแบบการจัดจำหน่ายเป็นยาเม็ดชนิดรับประทาน ขนาด 1 และ 2 มิลลิกรัม/เม็ด 
 ///// พราโซซินมีขนาดรับประทานอย่างไร? ///// 
ขนาดรับประทานของการรักษาโรคตามสรรพคุณของยาพราโซซินให้ใช้ขนาดรับประทานเดียวกันในทุกอาการโรคเช่น 
- ผู้ใหญ่: รับประทานครั้งละ 1 มิลลิกรัมวันละ 2 - 3 ครั้ง ขนาดรับประทานที่ใช้คงระดับของการรักษาอยู่ที่ 6 - 15 มิลลิกรัม/วัน 
- เด็ก: ทางคลินิกยังมิได้มีการศึกษาข้อมูลขนาดยาที่ใช้กับผู้ป่วยเด็ก 
*อนึ่ง สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาพราโซซิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาพราโซซินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาพราโซซินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิภาพของการรักษาควรรับประทานยาพราโซซินให้ตรงเวลา 
 ///// พราโซซินมีผลไม่พึงประสงค์อย่างไร? ///// 
ยาพราโซซินสามารถก่อให้เกิดผลไม่พึงไม่ประสงค์ (ผลข้างเคียง/อาการข้างเคียง) ดังนี้เช่น วิงเวียนคล้ายจะเป็นลม ง่วงนอน ปวดศีรษะ อ่อนเพลีย ขาและเท้าบวม 
ผู้ป่วยบางรายอาจมีอาการเจ็บหน้าอก อึดอัด/หายใจลำบาก ปากแห้ง กระสับกระส่าย คลื่นไส้ 
ทั้งนี้อาการข้างเคียงหลายอาการไม่จำเป็นต้องใช้ยาในการรักษาร่างกายของผู้ป่วยจะค่อยๆปรับตัวจนคุ้นเคยกับอาการข้างเคียงดังกล่าว แต่หากอาการดังกล่าวรุนแรงขึ้นควรรีบพบแพทย์/ไปโรงพยาบาลก่อนนัดหรือไปโรงพยาบาลทันที/ฉุกเฉินทั้งนี้ขึ้นกับความรุนแรงของอาการ 
 ///// มีข้อควรระวังการใช้พราโซซินอย่างไร? ///// 
มีข้อควรระวังการใช้ยาพราโซซินเช่น 
- ห้ามใช้กับผู้ที่แพ้ยาพราโซซิน 
- ห้ามมิให้ผู้ป่วยปรับขนาดรับประทานด้วยตนเอง 
- ห้ามใช้ยาที่มีสภาพที่เปลี่ยนแปลงไปจากมาตรฐานเดิม 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- การใช้ยาครั้งแรกของผู้ป่วยให้เฝ้าระวังอาการเป็นลมวูบ 
- หากพบอาการแพ้ยานี้เช่น อึดอัด/หายใจไม่ออก/หายใจลำบาก ตัวบวม ผื่นคันขึ้นเต็มตัว ให้หยุดใช้ยานี้แล้วรีบนำตัวผู้ป่วยมาพบแพทย์/ไปโรงพยาบาลทันที/ฉุกเฉิน 
- กรณีที่ใช้ยานี้ไปสักระยะแล้วอาการแล้วอาการไม่ดีขึ้น ควรกลับมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
- พาผู้ป่วยมาพบแพทย์ตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาพราโซซินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// พราโซซินมีปฏิกิริยาระหว่างยากับยาตัวอื่นอย่างไร? ///// 
ยาพราโซซินมีปฏิกิริยาระหว่างยากับยาตัวอื่นเช่น 
- การใช้ยาพราโซซินร่วมกับยา Tizanidine อาจทำให้เกิดภาวะความดันโลหิตต่ำตามมาโดยผู้ ป่วยอาจพบอาการวิงเวียน เป็นลม อัตราการเต้นของหัวใจผิดปกติ เพื่อป้องกันอาการดังกล่าวควรหลีกเลี่ยงการใช้ยาร่วมกัน 
- การใช้ยาพราโซซินร่วมกับยา Sodium oxybate สามารถส่งผลกระทบต่อระบบประสาทส่วน กลางเช่น มีอาการง่วงนอน วิงเวียน รู้สึกสับสน ซึมเศร้า ความดันโลหิตต่ำ กรณีที่จำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาพราโซซินร่วมกับยา Ibuprofen อาจทำให้ประสิทธิภาพการรักษาของยาพราโซซินด้อยลงไปโดยทำให้ความดันโลหิตสูงขึ้น กรณีที่จำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาพราโซซินร่วมกับยา Hydrocortisone อาจทำให้ฤทธิ์ในการลดความดันโลหิตของ    พราโซซินด้อยลง การใช้ Hydrocortisone เป็นเวลานานอาจเป็นผลให้ร่างกายเพิ่มการสะสมของเกลือโซเดียมและน้ำในร่างกายจนส่งผลให้ความดันโลหิตเพิ่มขึ้น กรณีที่จำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีบุคคลไป 
 ///// ควรเก็บรักษาพราโซซินอย่างไร? ///// 
ควรเก็บยาพราโซซินภายใต้อุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// พราโซซินมีชื่ออื่นอีกไหม? ผลิตจากบริษัทอะไรบ้าง? ///// 
ยาพราโซซินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Prazosin [2015,Dec26] 
http://www.drugs.com/cdi/prazosin.html [2015,Dec26] 
http://www.mims.com/THAILAND/Home/GatewaySubscription/?generic=Prazosin [2015,Dec26] 
http://www.mims.com/Thailand/drug/search?q=prazosin  [2015,Dec26] 
http://www.drugs.com/drug-interactions/prazosin-index.html?filter=3&amp;generic_only=  [2015,Dec26]
