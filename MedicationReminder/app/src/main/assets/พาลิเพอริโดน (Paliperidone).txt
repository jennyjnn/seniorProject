พาลิเพอริโดน (Paliperidone)
 ///// บทนำ ///// 
ยาพาลิเพอริโดน(Paliperidone หรือ Paliperidone palmitate)เป็นหนึ่งในกลุ่มยารักษาโรคจิต รุ่นที่ 2 (Atypical antipsychotic)   ทางคลินิกนำยานี้มาใช้รักษาอาการของโรคจิตเภท(Schizophrenia) และบางกรณีก็นำมาใช้รักษาโรคอารมณ์สองขั้ว(Bipolar disorder) โดยตัวยาจะออกฤทธิ์ที่สมอง โดยมีการปรับสมดุลของสารสื่อประสาทเสียใหม่  ในปี ค.ศ. 2013 (พ.ศ. 2556)  นักวิทยาศาสตร์ได้นำยาพาลิเพอริโดนมาเปรียบเทียบประสิทธิภาพทางคลินิกกับยาบำบัดอาการทางจิตเภทชนิดอื่นๆ และพบว่ายาพาลิเพอริโดน มีประสิทธิภาพดีกว่ายา Haloperidol, Quetiapine, และ Aripiprazole, แต่มีประสิทธิภาพด้อยกว่ายา  Clozapine, Olanzapine, และ Risperidone  จากข้อสรุปดังกล่าว เป็นเหตุผลหนึ่งที่ทำให้ยาพาลิเพอริโดนเป็นยาทางเลือกของจิตแพทย์ และมีจำหน่ายในประเทศไทย 
รูปแบบเภสัชภัณฑ์ของยาพาลิเพอริโดนคือ ยาชนิดรับประทาน และยาฉีด  กรณียารับประทาน ตัวยาสามารถถูกดูดซึมจากระบบทางเดินอาหารได้ประมาณ 28%  และร่างกายต้องใช้เวลาประมาณ 23 ชั่วโมงเพื่อกำจัดตัวยานี้ออกจากกระแสเลือด  ด้วยเหตุผลเหล่านี้ จึงทำให้ผู้ที่รับประทานยานี้ตามคำสั่งแพทย์เพียงวันละ1 ครั้ง ก็เพียงพอที่จะควบคุมอาการจิตเภทได้แล้ว 
สำหรับข้อห้ามใช้และข้อควรระวังของยาพาลิเพอริโดนมีดังนี้ เช่น 
- ห้ามใช้กับผู้ที่มีประวัติแพ้ยายาพาลิเพอริโดน หรือแพ้ส่วนประกอบในสูตรตำรับของยานี้ 
- ห้ามใช้กับผู้ป่วยโรคไตที่มีความรุนแรงโรคระดับปานกลางขึ้นไป  ผู้ป่วยที่มีประวัติ หัวใจเต้นผิดปกติ  ด้วยยานี้สามารถทำให้อาการโรคดังกล่าวกำเริบ และทวีความรุนแรงได้มากขึ้น 
- ห้ามใช้กับสตรีมีครรภ์/ตั้งครรภ์  สตรีในภาวะให้นมบุตร  นอกจากมีคำสั่งจากแพทย์ 
- ระวังการใช้ยานี้กับผู้สูงอายุที่มีโรคความจำเสื่อมร่วมด้วย  มีรายงานทางคลินิก
พบว่าผู้สูงอายุที่ใช้ยาพาลิเพอริโดน มีโอกาสเสียชีวิตจากอาการหัวใจวาย หรือ
จากภาวะปอดบวม   ญาติจึงต้องเข้ามามีบทบาทในการดูแลและสังเกตอาการของผู้ป่วยกลุ่มผู้สูงอายุอย่างใกล้ชิดเมื่อผู้ป่วยฯต้องใช้ยานี้ 
- การเลือกใช้ยาพาลิเพอริโดนในรูปแบบยาฉีด หรือยารับประทาน นั้น แพทย์จะ 
พิจารณาจากความเหมาะสมของอาการและความสะดวกของผู้ป่วย กรณีที่ผู้ป่วย
ต้องใช้ยาฉีด  ควรพาผู้ป่วยมารับบริการที่สถานพยาบาลตามแพทย์นัดทุกครั้ง 
- ขณะที่ได้รับยานี้ แล้วมีอาการวิงเวียน ห้ามมิให้ผู้ป่วยไปขับขี่ยวดยานพาหนะต่างๆ หรือทำงานกับเครื่องจักร ด้วยจะก่อให้เกิดอุบัติเหตุได้ง่าย 
- ผู้ที่ได้รับยาชนิดนี้ จะต้องใช้เวลาพอประมาณจึงจะทำให้อาการทางจิตดีขึ้น  
ในช่วงเวลานี้ ห้ามปรับขนาดการใช้ยานี้หรือหยุดใช้ยานี้กะทันหันโดยมิได้ขอคำ
ปรึกษาจากแพทย์ 
- ห้ามรับประทานยานี้พร้อมเครื่องดื่มแอลกอฮอล์ เพราะจะก่อให้เกิดอาการวิงเวียน และกระทบต่อการทำงานของหัวใจ มากยิ่งขึ้น 
- ยาพาลิเพอริโดน อาจทำให้ระดับน้ำตาลในเลือดของผู้ป่วยสูงขึ้น  สังเกตจากผู้ป่วยจะมีอาการกระหายน้ำ  รู้สึกสับสน   ง่วงนอน  หน้าแดง  หายใจเร็ว  ลมหายใจมีกลิ่นคล้ายผลไม้  กรณีพบเห็นอาการเหล่านี้ ต้องรีบพาผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ห้ามนำผู้ป่วยไปอยู่ในที่ที่มีอากาศร้อน  เพราะผู้ที่ได้รับยานี้ มีโอกาสเกิดลมแดดได้ง่าย 
- การใช้ยาพาลิเพอริโดน อาจนำมาซึ่งภาวะ/กลุ่มอาการเอ็นเอ็มเอส Neuroleptic Malignant Syndrome (NMS) โดยผู้ป่วยอาจมี อาการไข้  กล้ามเนื้อหดแข็งเกร็ง  รู้สึกสับสน   หัวใจเต้นเร็ว   มีความคิดแปลกๆ  เหงื่อออกมาก  หากพบเห็นอาการเหล่านี้ ต้องรีบนำผู้ป่วยมาพบแพทย์/มาโรงพยาบาลทันที/ฉุกเฉิน 
- ยานี้สามารถทำให้น้ำหนักตัวผู้ป่วยเพิ่มขึ้น  ควรปฏิบัติตามคำแนะนำของแพทย์
/พยาบาล/เภสัชกร เพื่อควบคุมน้ำหนักของร่างกายให้เป็นปกติเสมอ 
- ยาพาลิเพอริโดน อาจทำให้ระดับฮอร์โมนโปรแลกตินในเลือดเพิ่มมากขึ้น สังเกตจากผู้ป่วยจะมีหน้าอก/เต้านมขยายใหญ่ขึ้น และ/หรืออาจมีน้ำนมไหลผิดปกติ  กรณีนี้ ต้องรีบปรึกษาแพทย์/มาโรงพยาบาล เพื่อแพทย์พิจารณาปรับแนวทางการบริหารยาให้เหมาะสมกับผู้ป่วย 
- แพทย์จำเป็นต้องนัดตรวจร่างกายผู้ป่วยเป็นระยะๆ รวมถึงต้องตรวจสารเคมีใน
เลือดว่าผิดปกติหรือไม่ เช่น ค่าเอนไซมการทำงานของตับ   ผู้ป่วยควรให้ความร่วมมือและมาพบแพทย์/มาโรงพยาบาลตามแพทย์นัดทุกครั้ง 
การรักษาอาการจิตเภทเป็นเรื่องละเอียดอ่อน  การใช้ยาพาลิเพอริโดนเป็นอีกหนึ่งทางเลือกของผู้ป่วยจิตเภท โดยต้องปฏิบัติตามคำแนะนำของ แพทย์ พยาบาล เภสัชกร อย่างเคร่งครัด 
ในประเทศไทยเราสามารถพบเห็นการจัดจำหน่ายยานี้ภายใต้ชื่อการค้าว่า “Invega” 
 
 ///// พาลิเพอริโดนมีสรรพคุณ(คุณสมบัติ)อย่างไร? ///// 
ยาพาลิเพอริโดนมีสรรพคุณ/ข้อบ่งใช้ เช่น 
- ใช้รักษาโรคจิตเภท (Schizophrenia) 
 
 ///// พาลิเพอริโดนมีกลไกการออกฤทธิ์อย่างไร? ///// 
ยาพาลิเพอริโดน จะมีกลไกการออกฤทธิ์ในลักษณะที่เรียกว่า Dopamine antagonist  และ Serotonin antagonist  จึงทำให้สมดุลของสารสื่อประสาทในสมองกลับมาใกล้เคียงกับสภาวะปกติ  ส่งผลกับการแสดงออกของผู้ป่วยต่อสิ่งแวดล้อม              ได้ดีขึ้น 
 
 ///// พาลิเพอริโดนมีรูปแบบการจัดจำหน่ายอย่างไร? ///// 
ยาพาลิเพอริโดนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Paliperidone 3 ,6 และ 9 มิลลิกรัม/เม็ด 
- ยาฉีด ที่ประกอบด้วย Paliperidone 50 ,75 ,100 และ 150 มิลลิกรัม/หลอดพร้อมฉีด 
อนึ่ง สำหรับยาพาลิเพอริโดนที่มีจำหน่ายในประเทศไทย ถูกขึ้นทะเบียนให้เป็นยาควบคุมพิเศษ โดยต้องมีการสั่งจ่ายยานี้จากแพทย์เท่านั้น 
 ///// พาลิเพอริโดนมีขนาดการบริหารยาอย่างไร? ///// 
ยาพาลิเพอริโดน มีขนาดการบริหารยาสำหรับรักษาอาการจิตเภท เช่น 
ก.	กรณียารับประทาน: 
- ผู้ใหญ่: เริ่มต้นรับประทานยา 6 มิลลิกรัม วันละ1ครั้งตอนเช้า ก่อนหรือหลังอาหารก็ได้  	หากจำเป็นทุกๆ 5 วัน แพทย์อาจปรับขนาดรับประทานเพิ่มอีก 3 มิลลิกรัม/วัน  ทั้งนี้ขึ้นกับการตอบสนองต่อยานี้ของผู้ป่วยและดุลพินิจของแพทย์  โดยขนาด รับประทานปกติของยานี้ จะอยู่ในช่วง 3–12 มิลลิกรัม/วัน โดยต้องเป็นไปตามคำสั่งแพทย์ 
ข. กรณียาฉีด: 
- ผู้ใหญ่: วันแรกฉีดยาเข้ากล้ามเนื้อ ขนาด 150 มิลลิกรัม ต่อมาอีก 1 สัปดาห์ แพทย์อาจปรับ เป็นฉีดยาเข้ากล้ามเนื้อ 100 มิลลิกรัม และทุกๆ 1 เดือนนับจากการให้ยาครั้งที่ 2  แพทย์ จะนัดผู้ป่วยมารับการฉีดยา 75 มิลลิกรัม/เดือน  ขนาดการใช้ยาทั่วไปอยู่ในช่วง 50–150 มิลลิกรัม/เดือน โดยขึ้นอยู่กับดุลยพินิจของแพทย์ 
อนึ่ง: 
- เด็ก: ห้ามใช้ยานี้กับเด็กที่มีอายุต่ำกว่า 12 ปีลงมา  ส่วน
ขนาดการใช้ยานี้ในเด็กอายุตั้งแต่ 12 ปีขึ้นไป ให้เป็นไปตามดุลยพินิจของแพทย์ 
- การใช้ยาอื่นใดกับผู้ป่วยที่ได้รับยาชนิดนี้ ต้องผ่านความเห็นจากแพทย์ก่อนเสมอ  ทั้งนี้เพื่อหลีกเลี่ยงการมีภาวะยาตีกัน(ปฏิกิริยาระหว่างยา) 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยา พาลิเพอริโดน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต   โรคหัวใจ  รวมทั้งกำลังกินยา/ใช้ยาและ/หรือ อาหารเสริม อะไรอยู่  เพราะยาาลิเพอริโดน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิด
ผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาพาลิเพอริโดน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้รับประทานยาที่ขนาดปกติ 
 
 ///// พาลิเพอริโดนมีผลไม่พึงประสงค์อย่างไร? ///// 
ยาพาลิเพอริโดนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบการทำงานของอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด: เช่น  หัวใจเต้นเร็ว หรือ หัวใจเต้นผิดจังหวะ หรือ หัวใจเต้นช้า  ความดันโลหิตสูง หรือความดันโลหิตต่ำ   คลื่นไฟฟ้าหัวใจผิดปกติ      ใบหน้าแดง  เกิดลิ่มเลือดในหลอดเลือดดำ 
- ผลต่อระบบประสาท:   เช่น  ปวดศีรษะ  ง่วงนอน  วิงเวียน  ตัวสั่น  ลิ้นแข็ง/ลิ้นเคลื่อนไหวผิดปกติ  มีอาการชัก   ความรู้สึกสัมผัสเพี้ยน 
- ผลต่อสภาพจิตใจ:   เช่น  นอนไม่หลับ  วิตกกังวล  ฝันร้าย  ซึม  มีความรู้สึกอยากทำร้ายตนเอง  เกิดอาการคลั่ง   อารมณ์ทางเพศถดถอย  กระสับกระส่าย 
- ผลต่อระบบทางเดินอาหาร:   เช่น  อาเจียน   รู้สึกไม่สบายในช่องท้อง  ท้องเสียหรือไม่ก็ท้องผูก  อาหารไม่ย่อย  ปากแห้ง  คลื่นไส้  น้ำลายมาก  ท้องอืด  ตับอ่อนอักเสบ 
- ผลต่อระบบทางเดินหายใจ:   เช่น   เยื่อจมูกอักเสบ  เกิดโรคติดเชื้อระบบทางเดินหายใจส่วนบนได้ง่าย   ไอ   หลอดลมอักเสบ   ไซนัสอักเสบ  หายใจขัด/หายใจลำบาก   ปอดบวม   ทอนซิลอักเสบ 
- ผลต่อระบบการเผาผลาญพลังงานของร่างกาย:   เช่น น้ำหนักตัวเพิ่มหรืออาจลดลง  เบื่ออาหารหรือรับประทานอาหารได้มากขึ้น  น้ำตาลในเลือดสูงหรือไม่ก็ต่ำ  คอเลสเตอรอลในเลือดเพิ่มขึ้น 
- ผลต่อระบบกล้ามเนื้อและกระดูก:   เช่น  ปวดหลัง  ปวดกล้ามเนื้อ  กล้ามเนื้อหดเกร็งตัว  ปวดข้อ  ข้อบวม   ปวดต้นคอ 
- ผลต่อตา:  เช่น  ตาพร่า   ตาแห้ง  จอตาอักเสบ 
- ผลต่อระบบเลือด:   เช่น  เกิดภาวะโลหิตจาง   เม็ดเลือดขาวต่ำ  ภาวะเกล็ดเลือดต่ำ 
- ผลต่อระบบต่อมไร้ท่อ:  เช่น  ปริมาณฮอร์โมนโปรแลกตินในเลือดเพิ่มขึ้น  มีสารคัดหลั่ง/น้ำนมออกจากหัวนม  หน้าอก/เต้านมโต 
- ผลต่อระบบทางเดินปัสสาวะ:  เช่น เกิดทางเดินปัสสาวะอักเสบ/โรคติดเชื้อระบบทางเดินปัสสาวะได้ง่าย   ปัสสาวะขัด/ปัสสาวะลำบาก 
- ผลต่อผิวหนัง:  เช่น  เกิดผื่นคัน 
- ผลต่อตับ:   เช่น  ค่าเอนไซม์การทำงานของตับในเลือดเพิ่มขึ้น  มีอาการตัวเหลือง 
- อื่นๆ: ประจำเดือนขาดในสตรี 
 
 ///// มีข้อควรระวังการใช้พาลิเพอริโดนอย่างไร? ///// 
มีข้อควรระวังการใช้ยาพาลิเพอริโดน เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานยานี้ด้วยตนเอง 
- ระวังการใช้ยานี้กับ  เด็ก  สตรีมีครรภ์  สตรีในภาวะให้นมบุตร และผู้สูงอายุ  
การจะใช้ยานี้กับผู้ป่วยกลุ่มนี้ ต้องอยู่ในความดูแลของ แพทย์/พยาบาล อย่างใกล้ชิด 
- ระหว่างการใช้ยานี้ให้หลีกเลี่ยงการขับขี่ยวดยานพาหนะหรือการทำงานที่ต้องเกี่ยวข้องกับการควบคุมเครื่องจักร เพราะผลข้างเคียงจากยานี้ที่ทำให้เกิดอาการวิงเวียน อาจส่งผลให้เกิดอุบัติเหตุได้ง่าย 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บนยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาพาลิเพอริโดนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// พาลิเพอริโดนมีปฏิกิริยาระหว่างยากับยาตัวอื่นอย่างไร? ///// 
ยาพาลิเพอริโดนมีปฏิกิริยาระหว่างยากับยาตัวอื่น เช่น 
- ห้ามใช้ยาพาลิเพอริโดนร่วมกับยา Biszoprolol (ยาลดความดันโลหิต) ด้วยจะทำให้มีภาวะความดันโลหิตต่ำมากตามมา 
- หลีกเลี่ยงการใช้ยาพาลิเพอริโดนร่วมกับยา Azithromycin  เพราะจะเพิ่มความเสี่ยงของการเกิดอาการหัวใจเต้นผิดจังหวะจนส่งผลรุนแรงต่อร่างกายผู้ป่วย  หากไม่มีความจำเป็นใดๆ  ควรหลีกเลี่ยงการใช้ยาร่วมกัน 
- ห้ามใช้ยาพาลิเพอริโดนร่วมกับยา Haloperidol ด้วยจะส่งผลต่อการทำงานของ
คลื่นไฟฟ้าหัวใจ และทำให้หัวใจเต้นผิดจังหวะ 
- การใช้ยาพาลิเพอริโดนร่วมกับยา Bupropion  อาจก่อให้เกิดความเสี่ยงต่อการเกิดอาการชัก  หากจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมกับผู้ป่วยเป็นรายบุคคลไป 
 ///// ควรเก็บรักษาพาลิเพอริโดนอย่างไร? ///// 
ควรเก็บยาพาลิเพอริโดนภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// พาลิเพอริโดนมีชื่ออื่นอีกไหม? ผลิตจากบริษัทอะไรบ้าง? ///// 
ยาพาลิเพอริโดน 
 
 ///// บรรณานุกรม ///// 
https://en.wikipedia.org/wiki/Paliperidone[2017,Sept16] 
https://www.drugs.com/dosage/paliperidone.html#Usual_Pediatric_Dose_for_Schizophrenia[2017,Sept16] 
https://www.drugs.com/sfx/paliperidone-side-effects.html[2017,Sept16] 
http://www.mims.com/thailand/drug/info/paliperidone/?type=brief&amp;mtype=generic[2017,Sept16] 
http://www.mims.com/thailand/drug/info/invega%20sustenna/?type=brief[2017,Sept16]
