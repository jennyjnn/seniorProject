เบนโซเคน (Benzocaine)
 ///// บทนำ ///// 
ยาเบนโซเคน (Benzocaine) เป็นยาชาเฉพาะที่ที่ใช้ลดอาการเจ็บปวดอย่างเช่น ปวดจากแผลในปาก บรรเทาอาการปวดฟัน ปวดเหงือก อาการปวดของหูชั้นกลาง อาการคันจากแพ้พืช เป็นต้น 
ยาเบนโซเคนถูกสังเคราะห์ครั้งแรกเมื่อปี ค.ศ. 1890 (พ.ศ. 2433) โดยนักเคมีชาวเยอรมัน หลัง จากนั้นเป็นเวลา 12 ปีต่อมาจึงนำมาผลิตและจัดจำหน่ายภายใต้ชื่อการค้า “Anasthesin” รูปแบบของยาแผนปัจจุบันของยานี้เท่าที่พบเห็นจะเป็นยาทาภายนอก (ยาใช้ภายนอก) ประเภทครีม ยาขี้ผึ้ง ยาเจล โลชั่น ยาหยอดหู ยาลูกอม/ยาเม็ดอม ยาสเปรย์ ยาผง และยาเหน็บเช่น ยาเหน็บทวาร 
ยาเบนโซเคนเป็นอีกหนึ่งรายการยาที่ถูกบรรจุอยู่ในบัญชียาหลักแห่งชาติของไทย สถานพยา           บาลทั้งของรัฐและเอกชนมักมีสำรองไว้ใช้กับผู้ป่วยที่จะเข้ามารับบริการและจำเป็นต้องใช้ยาชนิดนี้ 
การใช้ยาเบนโซเคนได้อย่างปลอดภัยและเหมาะสมควรต้องได้รับความเห็นจากแพทย์เท่านั้นด้วยตัวยาเบนโซเคนมีข้อห้ามใช้อยู่หลายประการเช่น ห้ามใช้กับสตรีตั้งครรภ์ สตรีที่อยู่ในภาวะให้นมบุตร      หรือผู้ที่มีอาการแพ้ยาชนิดนี้ ผู้ที่ร่างกายตอบสนองต่ออาการข้างเคียงได้ค่อนข้างมากอย่างเช่น หลังทา ยาแล้วเกิดลมพิษ หรือมีความผิดปกติของเม็ดเลือดแดงที่เรียกว่า Methemoglobinemia ในทางคลินิก ห้ามทายานี้ในบริเวณที่มีแผลเปิด ตุ่มพอง แผลไฟไหม้ ด้วยจะเกิดการดูดซึมตัวยาเข้าสู่กระแสเลือดและเป็นอันตรายกับร่างกายมากยิ่งขึ้น หรือต้องระวังยาเบนโซเคนเข้าตาด้วยจะทำให้เกิดการระคายเคืองอย่างมาก 
หากเกิดเหตุการณ์ยาเบนโซเคนเข้าตาต้องรีบล้างด้วยน้ำสะอาดเป็นเวลาอย่างน้อยประมาณ 15 นาทีแล้วรีบไปพบแพทย์/ไปโรงพยาบาล 
กรณียาเบนโซเคนที่มีรูปแบบการใช้เป็นชนิดน้ำเพื่อทาไม่ควรใช้เกิน 4 ครั้ง/วัน หรือการใช้ยาเบนโซเคนทาในเด็กเพื่อบรรเทาอาการปวดฟันปวดเหงือก ให้แตะยาที่ปลายนิ้วแล้วทาในบริเวณที่ปวดอย่างเบาบาง และห้ามใช้ยานี้กับเด็กที่อายุต่ำกว่า 2 ปีเพราะยังไม่มีข้อมูลถึงผลข้างเคียงที่ชัดเจนของยานี้ในผู้ป่วยวัยนี้ 
ยาเบนโซเคนมีข้อพึงระวังข้อห้ามที่ยังไม่ได้กล่าวอ้างในบทความนี้อีกมากมาย ผู้ป่วยจึงไม่ควรไปหาซื้อยามาใช้เอง ควรใช้ตามคำสั่งของแพทย์ผู้รักษาโดยเคร่งครัด 
 ///// เบนโซเคนมีสรรพคุณ (คุณสมบัติ) อย่างไร? ///// 
ยาเบนโซเคนมีสรรพคุณ/ข้อบ่งใช้เช่น 
- บรรเทาอาการเจ็บแผลในช่องปากและลำคอ 
- ใช้กับหัตถการทางทันตกรรมเช่น ทาเพื่อบรรเทาอาการปวดเหงือก ปวดฟัน 
- ใช้เป็นยาหยอดหูเพื่อระงับอาการปวดของหูชั้นกลาง 
- ใช้บรรเทาอาการปวดริดสีดวงทวารในรูปแบบยาเหน็บทวาร 
 ///// เบนโซเคนมีกลไกการออกฤทธิ์อย่างไร? ///// 
ยาเบนโซเคนจะออกฤทธิ์ปิดกั้นการส่งกระแสประสาทในบริเวณที่ได้รับยา ทำให้ความรู้สึกต่างๆถูกจำกัดโดยมีอาการชาเกิดขึ้น จึงเกิดฤทธิ์ตามสรรพคุณ 
 ///// เบนโซเคนมีรูปแบบการจัดจำหน่ายอย่างไร? ///// 
ยาเบนโซเคนมีรูปแบบการจัดจำหน่ายเช่น 
ก. ยาลูกอมที่ผสมร่วมกับยาอื่นเช่น 
- Tyrothricin/ยาปฏิชีวนะ 2 มิลลิกรัม + Benzocaine 2 มิลลิกรัม/เม็ด 
- Tyrothricin 2 มิลลิกรัม + Benzocaine 5 มิลลิกรัม/เม็ด 
- Tyrothricin 1 มิลลิกรัม + Benzethonium/สารระงับเชื้อ Cl 0.5 มิลลิกรัม + Benzocaine 3 มิลลิกรัม/เม็ด 
ข. ยาหยอดหูที่ผสมร่วมกับยาอื่นเช่น 
- Benzocaine 14 มิลลิกรัม + Antipyrine/ยาแก้ปวด 54 มิลลิกรัม/มิลลิลิตร 
ค. ยาเหน็บทวารระงับอาการปวดของริดสีดวงโดยผสมร่วมกับยาอื่นเช่น 
- Hydrocortisone acetate 7.5 มิลลิกรัม + Zinc oxide 250 มิลลิกรัม + Benzocaine 40 มิลลิ กรัม/แท่ง 
ง. อื่นๆ: ได้แก่ ยาครีม, ยาขี้ผึ้ง, ยาสเปรย์, ยาผงใช้โรยรอยโรค และโลชั่น 
 ///// เบนโซเคนมีขนาดการบริหารยาอย่างไร? ///// 
ด้วยยาเบนโซเคนมีรูปแบบยาแผนปัจจุบันหลากหลายเช่น ชนิดครีม ขี้ผึ้ง โลชั่น ยาสเปรย์ ยาหยอดหู ยาเหน็บทวาร หรือแม้แต่ยาชนิดผง การใช้ยาที่เหมาะสมที่รวมถึงขนาดยาจึงต้องเป็นไปตามคำสั่งของแพทย์ผู้รักษาเท่านั้น 
กรณีที่สถานพยาบาลจัดยาเบนโซเคนให้ผู้ป่วยกลับไปใช้ที่บ้าน ผู้ป่วยจะต้องมีวินัยและเคร่งครัดต่อการใช้ยานี้ ห้ามปรับเพิ่มขนาดการใช้ยาด้วยตนเองเป็นอันขาด หากใช้ยานี้แล้วอาการปวดไม่ดีขึ้นหรือมีอาการแพ้ยาควรต้องรีบกลับมาพบแพทย์/มาโรงพยาบาลทันทีเพื่อแพทย์พิจารณาปรับแนวทางการรักษา 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเบนโซเคน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเบนโซเคนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภท สามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาเบนโซเคนสามารถทายาเมื่อนึกขึ้นได้ หากเวลาใกล้เคียงกับการทายาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// เบนโซเคนมีผลไม่พึงประสงค์อย่างไร? ///// 
ยาเบนโซเคนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น 
- อาการข้างเคียงที่พบน้อย: เช่น นิ้วมือ ริมฝีปาก ผิวหนัง ฝ่ามือ หรือฐานของเล็บมีลักษณะคล้ำ ออกสีน้ำเงิน 
- อาการข้างเคียงที่ไม่ทราบกลไกการเกิดแน่ชัด: เช่น มีอาการผิวแห้ง แสบ คันและแดงในบริเวณที่ใช้ยา ปัสสาวะมีสีคล้ำ อึดอัด/หายใจลำบาก การเดินและการทรงตัวทำได้ยาก วิงเวียนคล้ายจะเป็นลม มีไข้ ปวดศีรษะ ชามือและเท้า รู้สึกระคายเคืองจมูก ตาแดงและแสบเคือง เจ็บคอ ง่วงนอน เหนื่อยง่าย อ่อนเพลีย/ไม่มีแรง 
 ///// มีข้อควรระวังการใช้เบนโซเคนอย่างไร? ///// 
มีข้อควรระวังการใช้ยาเบนโซเคนเช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยานี้กับเด็กที่อายุต่ำกว่า 2 ปี สตรีตั้งครรภ์ สตรีที่อยู่ในภาวะให้นมบุตร การใช้ยากับผู้ป่วยกลุ่มนี้ต้องได้รับคำสั่งจากแพทย์เท่านั้น 
- ห้ามปรับเพิ่มขนาดการใช้ยานี้ด้วยตนเอง 
- ห้ามมิให้ยานี้เข้าตา จมูก ด้วยจะทำให้รู้สึกระคายเคือง 
- ห้ามใช้ยานี้ในบริเวณที่มีแผลเปิด แผลฉีกขาด แผลติดเชื้อ 
- ห้ามทาเครื่องสำอางหรือผลิตภัณฑ์บำรุงผิวพรรณใดๆทับซ้ำลงบริเวณที่ใช้ยาเบนโซเคน 
- หยุดการใช้ยานี้ทันทีหากพบอาการผื่นคัน บวม ระคายผิวหนัง 
- กรณีใช้ยานี้แล้วอาการไม่ดีขึ้นภายใน 7 วันควรกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- ระวังการเกิดปัญหากับระบบโรคเลือด (เกิดเม็ดเลือดแดงผิดปกติ) หรือที่เรียกว่า Methemoglo binemia โดยเฉพาะการใช้ยานี้กับเด็ก ควรแจ้งผู้ป่วยให้ทราบถึงอาการที่จะแสดงออกจากภาวะนี้ (เช่น ซีด เกิดจ้ำห้อเลือดง่ายทั่วตัว อ่อนเพลีย) พร้อมกับรีบพาผู้ป่วยส่งโรงพยาบาลเมื่อพบอาการทางระบบเลือดดังกล่าว 
- ระวังการใช้ยานี้กับผู้ป่วยด้วยโรคหืด โรคหัวใจ โรคโลหิตจาง ภาวะขาดเอนไซม์จีซิกพีดี 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเบนโซเคนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เบนโซเคนมีปฏิกิริยาระหว่างยากับยาตัวอื่นอย่างไร? ///// 
ยาเบนโซเคนมีปฏิกิริยาระหว่างยากับยาตัวอื่นเช่น 
- การใช้ยาเบนโซเคนร่วมกับยาบางกลุ่มอาจทำให้เกิดภาวะที่เม็ดเลือดแดงของร่างกายลดความสามารถในการขนส่งออกซิเจนไปเลี้ยงอวัยวะต่างๆของร่างกายหรือที่เรียกว่า Methemoglobinemia ซึ่งยากลุ่มดังกล่าวเช่น ยาชาเฉพาะที่เช่น Prilocaine, ยารักษาพิษจากสารไซยาไนด์ (Cyanide) เช่น ยา Sodium nitrite 
 ///// ควรเก็บรักษาเบนโซเคนอย่างไร? ///// 
ควรเก็บยาเบนโซเคนภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เบนโซเคนมีชื่ออื่นอีกไหม? ผลิตจากบริษัทอะไรบ้าง? ///// 
ยาเบนโซเคนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Benzocaine  [2015,Aug15] 
http://www.mayoclinic.org/drugs-supplements/benzocaine-topical-application-route/description/drg-20072913 [2015,Aug15] 
http://www.drugs.com/sfx/benzocaine-topical-side-effects.html  [2015,Aug15] 
http://dmsic.moph.go.th/dmsic/admin/files/userfiles/files/essential_book_56.pdf  [2015,Aug15] 
http://www.mims.com/Thailand/drug/search/?q=benzocaine  [2015,Aug15] 
http://www.drugs.com/drug-interactions/benzocaine-topical-index.html?filter=3&amp;generic_only=   [2015,Aug15] 
http://www.drugs.com/drug-interactions/benzocaine-topical.html  [2015,Aug15]
