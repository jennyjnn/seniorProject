เพกวิโซแมนท์ (Pegvisomant)
 ///// บทนำ ///// 
ยาเพกวิโซแมนท์(Pegvisomant) เป็นยาที่ใช้รักษาโรคอะโครเมกาลี (Acromegaly, สภาพโตเกินไม่สมส่วน)ซึ่งมีสาเหตุจากต่อมใต้สมองหลั่งฮอร์โมนการเจริญเติบโต(Growth hormone)ออกมามากเกินไป  โดยตัวยานี้จะออกฤทธิ์ในลักษณะที่ต้านฮอร์โมนนี้ ที่เรียกว่า Growth hormone receptor antagonist   ยาเพกวิโซแมนท์เหมาะที่จะใช้รักษาผู้ป่วยที่ไม่ตอบสนองต่อการรักษาต่อมใต้สมองด้วย การผ่าตัด  การฉายรังสีรักษา หรือใช้ยาชนิดอื่น อย่างเช่น ยาสังเคราะห์เลียนแบบฮอร์โมนโซมาโตสแตติน (Somatostatin analogues) 
ยาเพกวิโซแมนท์ ถูกค้นพบครั้งแรกเมื่อปี ค.ศ.1987 (พ.ศ.2530) โดยมีรูปแบบเภสัชภัณฑ์เป็นยาฉีดชนิดผงปราศจากเชื้อที่ต้องนำมาผสมน้ำกลั่นก่อนที่จะฉีดให้กับผู้ป่วย  ตัวยาเพกวิโซแมนท์สามารถอยู่ในกระแสเลือดได้เป็นเวลานานหลายวันจนต้องใช้เวลาประมาณ 60–138 ชั่วโมงเพื่อกำจัดออกจากร่างกายทางปัสสาวะ 
ยาเพกวิโซแมนท์มีกลไกออกฤทธิ์ โดยกดการทำงานของฮอร์โมนการเจริญเติบโต   ส่งผลให้ฮอร์โมนดังกล่าวมีระดับอยู่ในเกณฑ์ปกติ และเป็นผลให้ควบคุมอาการของโรคอะโครเมกาลีได้  แต่มีบางกรณีที่แพทย์อาจต้องใช้ยาฮอร์โมนสังเคราะห์อย่าง Somatostatin analogues  ร่วมรักษาด้วย 
จากการศึกษาด้านการออกฤทธิ์ของยาเพกวิโซแมนท์   นักวิทยาศาสตร์ยังได้ค้นพบว่า ยาเพกวิโซแมนท์มีศักยภาพที่สามารถนำไปรักษาโรคมะเร็งหลายประเภท แต่ยังคงอยู่ในการศึกษาที่จะนำมาใช้รักษาโรคมะเร็งทางคลินิก 
สำหรับการให้ยาเพกวิโซแมนท์กับผู้ป่วย จะต้องใช้ระยะเวลาที่เหมาะสมต่อเนื่อง  แพทย์จะเป็นผู้กำหนดขนาดยา และระยะเวลาการใช้ยานี้ได้ดีที่สุด 
ผู้ที่ได้รับยาเพกวิโซแมนท์ อาจจะก่อให้เกิดผลข้างเคียงต่อร่างกายได้ เช่น  เจ็บหน้าอก  ระดับน้ำตาลในเลือดต่ำ  คลื่นไส้ และมีภาวะตับอักเสบ  กรณีพบอาการข้างเคียง(ผลข้างเคียง)ที่รุนแรงดังกล่าว ผู้ป่วยควรรีบขอคำปรึกษาจากแพทย์/มาโรงพยาบาลทันที 
ยังมีข้อจำกัดการใช้ยาเพกวิโซแมนท์บางประการที่เป็นประโยชน์ต่อผู้บริโภค/ผู้ป่วยดังต่อไปนี้ เช่น 
- ห้าม/หลีกเลี่ยงการใช้ยานี้กับผู้ที่มีประวัติแพ้ยานี้ หรือแพ้ส่วนประกอบในสูตรตำรับของยาเพกวิโซแมนท์ 
- หากอยู่ในภาวะตั้งครรภ์  หรืออยู่ในภาวะให้นมบุตร  ควรต้องแจ้ง แพทย์ พยาบาล เภสัชกร ให้ทราบ  ด้วยผู้ป่วยกลุ่มนี้สุ่มเสี่ยงต่อการเกิดผลข้างเคียงรุนแรงจาก ยาต่างๆหลายประเภทซึ่งรวมยาเพกวิโซแมนท์ด้วย 
- ผู้ป่วยโรคเบาหวาน  ผู้ป่วยด้วยเนื้องอกชนิดต่างๆ หรือผู้ที่มีประวัติโรคตับ รวมถึง                มีตับทำงานผิดปกติ  อาการโรคอาจทวีความรุนแรงมากขึ้นหลังจากใช้ยานี้  เพื่อเป็นการป้องกัน  ผู้ป่วยควรแจ้งให้ แพทย์ พยาบาล เภสัชกร ทราบทุกครั้งว่า ตนเองมีโรคประจำตัวอะไรบ้าง 
- ยาเพกวิโซแมนท์สามารถก่อให้เกิดภาวะยาตีกัน(ปฏิกิริยาระหว่างยา)กับยาชนิดอื่นได้หลายประเภท จึงเป็นหน้าที่ที่ผู้ป่วยต้องแจกแจงรายละเอียดกับ แพทย์ พยาบาล เภสัชกรว่า ตนเองมีการใช้ยาอะไรอยู่ก่อนบ้าง 
- ระหว่างที่ใช้ยานี้ ผู้ป่วยจะต้องได้รับการตรวจเลือดดูการทำงานของตับเป็นระยะๆตามที่แพทย์สั่งทุกครั้ง 
อนึ่ง ก่อนที่จะนำเพกวิโซแมนท์มารักษาอาการโรค   ผู้ป่วยจะต้องได้รับการตรวจร่างกายจากแพทย์  เพื่อยืนยันความปลอดภัยและความเหมาะสมของการใช้ยาชนิดนี้  และหากผู้ป่วยมีข้อสงสัยใดๆเกี่ยวกับการใช้ยานี้ ก็สามารถสอบถามจากแพทย์หรือจากเภสัชกรในสถานพยาบาลที่เข้ารับการรักษาได้ 
 
 ///// เพกวิโซแมนท์มีสรรพคุณ(คุณสมบัติ)อย่างไร? ///// 
ยาเพกวิโซแมนท์มีสรรพคุณ/ข้อบ่งใช้ เช่น 
- รักษาโรคอะโครเมกาลี (Acromegaly) 
 ///// เพกวิโซแมนท์มีกลไกการออกฤทธิ์อย่างไร? ///// 
กลไกการออกฤทธิ์ของยาเพกวิโซแมนท์คือ ตัวยาจะเข้ารวมตัวกับตัวรับ(Receptor)ที่มีชื่อว่า Growth hormone receptors  เกิดผลยับยั้งการหลั่งฮอร์โมนเพื่อการเจริญเติบโต(Growth hormone)ที่มีอิทธิพลต่อการเจริญเติบโตของร่างกาย และทำให้ฮอร์โมนนี้มีระดับกลับมาเป็นปกติ  ทำให้ร่างกายมีสมดุลของฮอร์โมนการเจริญเติบโตที่เหมาะสม จึงสามารถควบคุมอาการของโรคอะโครเมกาลีได้ดียิ่งขึ้น 
 
 ///// เพกวิโซแมนท์มีรูปแบบการจัดจำหน่ายอย่างไร? ///// 
ยาเพกวิโซแมนท์มีรูปแบบการจัดจำหน่าย เช่น 
- ยาฉีดชนิดผง ที่ประกอบด้วย Pegvisomant  10, 15, 20, 25  และ 30 มิลลิกรัม/ขวด 
 
 ///// เพกวิโซแมนท์มีขนาดการบริหารยาอย่างไร? ///// 
ยาเพกวิโซแมนท์มีขนาดการบริหารยา/ใช้ยา เช่น 
- ผู้ใหญ่อายุตั้งแต่ 18 ปีขึ้นไป: เริ่มต้นฉีดยาขนาด 40 มิลลิกรัมเข้าใต้ผิวหนัง จากนั้นฉีดยาวันละ 10–30 มิลลิกรัม  ทั้งนี้ขึ้นอยู่กับอาการและความรุนแรงของโรคในแต่ละบุคคลตามดุลพินิจของแพมย์ 
- ผู้อายุต่ำกว่า18ปี:  ห้ามใช้ยานี้กับผู้ที่มีอายุต่ำกว่า 18 ปีลงมา 
อนึ่ง: การเตรียมยาฉีดเพกวิโซแมนท์ ให้ใช้น้ำกลั่นที่ผู้ผลิตบรรจุมาพร้อมกับขวดยาฉีดโดยนำมาผสมกับยาจนเข้ากันดี แล้วจึงฉีดให้ผู้ป่วย 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                          ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเพกวิโซแมนท์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคเบาหวาน  เนื้องอกชนิดต่างๆ
รวมทั้งกำลังกินยา/ใช้ยาอะไรอยู่ เพราะยาเพกวิโซแมนท์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถส่งผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
การใช้ยาเพกวิโซแมนท์ให้เกิดผลสำเร็จ ผู้ป่วยจะต้องมารับการให้ยาอย่างต่อเนื่อง  หากลืมมารับการฉีดยา ให้ผู้ป่วยรีบนัดหมายกับ แพทย์ พยาบาล หรือบุคคลากรทางการแพทย์ที่เกี่ยวข้อง แล้วรีบมารับการให้ยานี้โดยเร็ว โดยไม่ต้องเพิ่มขนาดการใช้ยาเป็น 2 เท่า 
 
 ///// เพกวิโซแมนท์มีผลไม่พึงประสงค์อย่างไร? ///// 
ยาเพกวิโซแมนท์สามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อตับ:  เช่น  ทำให้เอนไซม์การทำงานของตับในเลือดมีระดับสูงขึ้น  ตับทำงานผิดปกติ/ตับอักเสบ 
- ผลต่อกล้ามเนื้อ:  เช่น  ปวดหลัง  เจ็บ/ปวดบริเวณหน้าอก 
- ผลต่อระบบการหายใจ:  เช่น  ไซนัสอักเสบ 
- ผลต่อระบบทางเดินอาหาร:  เช่น   ท้องเสีย    คลื่นไส้ 
- ผลต่อระบบประสาท:  เช่น   ปวดศีรษะ  วิงเวียน  ความรู้สึกสัมผัสเพี้ยน 
- ผลต่อระบบหัวใจและหลอดเลือด:   เช่น  ความดันโลหิตสูง   มือ-เท้าบวม 
- ผลต่อระบบการเผาผลาญพลังงานของร่างกาย:  เช่น มีระดับคอเลสเตอรอลในเลือดสูง 
 
 ///// มีข้อควรระวังการใช้เพกวิโซแมนท์อย่างไร? ///// 
มีข้อควรระวังการใช้ยาเพกวิโซแมนท์ เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์/ตั้งครรภ์  สตรีที่อยู่ในภาวะให้นมบุตร และผู้ที่อายุต่ำกว่า 18 ปี 
- ห้ามใช้ยาที่มีสภาพเปลี่ยนไปจากเดิม เช่น  สียาเปลี่ยน  หรือยาตกตะกอนแข็ง 
- ระวังการใช้ยานี้กับ  ผู้ป่วยโรคเบาหวาน  ผู้ป่วยเนื้องอกชนิดต่างๆ  และผู้ป่วยโรคตับ 
- ปฏิบัติตามคำสั่งของ แพทย์ พยาบาล  เภสัชกร อย่างเคร่งครัด และมารับการให้ยานี้ตรงตามแพทย์นัด 
- ห้ามช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบัน(รวมยาเพกวิโซแมนท์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เพกวิโซแมนท์มีปฏิกิริยาระหว่างยากับยาตัวอื่นอย่างไร? ///// 
ยาเพกวิโซแมนท์มีปฏิกิริยาระหว่างยากับยาตัวอื่น เช่น 
- การใช้ยาเพกวิโซแมนท์ร่วมกับยากลุ่มโอปิออยด์ (Opioid)  ยาแก้ปวด อย่างยา   Codeine หรือ Hydrocodone  จะทำให้ลดประสิทธิภาพการรักษาของยาเพกวิโซแมนท์   หากไม่มีความจำเป็นใดๆ  ควรหลีกเลี่ยงการใช้ยาร่วมกัน 
- ห้ามใช้ยาเพกวิโซแมนท์ร่วมกับยารักษาเบาหวาน  อย่างยาอินซูลิน (Insulin)                               หรือยารักษาเบาหวานชนิดอื่นๆ ด้วยจะทำให้ผู้ป่วยได้รับอาการข้างเคียงจากยาเพกวิโซแมนท์มากยิ่งขึ้น 
- การใช้ยาเพกวิโซแมนท์ร่วมกับยา Rosiglitazone(ยารักษาเบาหวาน)  สามารถเสริมฤทธิ์ต่อการ ลดน้ำตาลในเลือดของผู้ป่วยจนอาจก่อให้เกิดภาวะน้ำตาลในเลือดต่ำรุนแรง  กรณีที่มีความจำเป็นต้องใช้ยาร่วมกัน   แพทย์จะปรับลดขนาดการ      ใช้ยาRosiglitazone ลง 
 ///// ควรเก็บรักษาเพกวิโซแมนท์อย่างไร? ///// 
ควรเก็บยาเพกวิโซแมนท์ภายใต้อุณหภูมิ 2–8 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เพกวิโซแมนท์มีชื่ออื่นอีกไหม? ผลิตจากบริษัทอะไรบ้าง? ///// 
ยาเพกวิโซแมนท์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Pegvisomant[2017,May6] 
https://www.drugs.com/cdi/pegvisomant.html[2017,May6] 
https://www.accessdata.fda.gov/drugsatfda_docs/label/2010/021106s028lbl.pdf[2017,May6] 
https://www.drugs.com/drug-interactions/pegvisomant.html[2017,May6]
