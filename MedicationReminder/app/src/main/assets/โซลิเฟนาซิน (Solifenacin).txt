โซลิเฟนาซิน (Solifenacin)
 ///// บทนำ ///// 
ยาโซลิเฟนาซิน (Solifenacin) เป็นยาประเภทแอนตี้มัสคารินิก (Antimuscarinic) ถูกพัฒนาขึ้นเพื่อใช้รักษาอาการกระเพาะปัสสาวะทำงานไวเกิน (Over active urinary bladder) จนมีอาการกลั้นปัสสาวะไม่อยู่หรือต้องปัสสาวะบ่อยครั้ง โดยยาจะออกฤทธิ์ที่ตัวรับ (Receptor) ที่มีชื่อว่า M3 Muscarinic receptors ซึ่งมีผลต่อการหดตัวของกล้ามเนื้อเรียบที่พบในหลอดลม ลำไส้เล็ก (Ileum) รูม่านตา และที่กระเพาะปัสสาวะ 
รูปแบบยาแผนปัจจุบันของยาโซลิเฟนาซินจะเป็นยาชนิดรับประทานโดยตัวยาสามารถดูดซึมจากระบบทางเดินอาหาร และกระจายตัวเข้าสู่ร่างกายได้ถึงประมาณ 90% จากนั้นตัวยาโซลิเฟนาซินในกระแสเลือดจะเข้าจับกับพลาสมาโปรตีนประมาณ 98% ร่างกายต้องใช้เวลาประมาณ 45 - 68 ชั่วโมงในการกำจัดปริมาณยา 50% ออกจากกระแสเลือดโดยผ่านทิ้งไปกับปัสสาวะและอุจจาระ 
ในทางคลินิกการที่จะเลือกใช้ยาโซลิเฟนาซินเพื่อรักษาอาการโรคหรือไม่นั้น ย่อมต้องขึ้นอยู่กับความเห็นของแพทย์เท่านั้น โดยจะมีการนำข้อควรระวังต่างๆมาพิจารณาประกอบร่วมด้วยดังนี้เช่น 
- ผู้ป่วยต้องไม่มีประวัติแพ้ยาโซลิเฟนาซินมาก่อน 
- ต้องไม่ป่วยด้วยโรคต้อกระจก และโรคตับขั้นรุนแรง หรือป่วยเป็นโรคปัสสาวะไม่ออก/ปัสสาวะขัด หรือมีอาการท้องผูกเรื้อรัง เป็นต้น 
- ผู้ป่วยต้องไม่อยู่ในช่วงที่มีการรับประทานยาเม็ดโพแทสเซียม (Potassium chloride) 
- หากเป็นสตรีต้องไม่อยู่ในภาวะตั้งครรภ์หรืออยู่ในภาวะให้นมบุตร 
- ผู้ป่วยมียาอื่นใดที่รับประทานอยู่ในปัจจุบันซึ่งอาจก่อปฏิกิริยาระหว่างยาร่วมกับโซลิเฟนาซินหรื่อไม่ (อ่านเพิ่มเติมในบทความนี้ หัวข้อ ปฏิกิริยาระหว่างยา) 
ทั้งนี้หลังจากแพทย์สั่งจ่ายยาโซลิเฟนาซินให้กับผู้ป่วย ผู้ป่วยจะต้องปฏิบัติตามคำแนะนำของแพทย์อย่างเคร่งครัดเช่น ห้ามหยุดการใช้ยานี้โดยไม่มีคำสั่งจากแพทย์ 
นอกจากนี้ผู้สูงอายุเป็นกลุ่มที่จะได้รับผลกระทบ (ผลข้างเคียง/อาการข้างเคียง) จากการใช้ยาโซลิเฟนาซินได้ง่ายกว่าผู้ป่วยกลุ่มอื่นๆ หากเกิดอาการข้างเคียงที่รุนแรงหรือมีอาการคล้ายกับแพ้ยานี้จะต้องรีบพาผู้ป่วยกลับมาพบแพทย์/มาโรงพยาบาลโดยทันที/ฉุกเฉิน 
ยาโซลิเฟนาซินถูกจัดอยู่ในประเภทยาอันตราย ไม่ควรไปซื้อหามารับประทานเอง ซึ่งเราสามารถพบเห็นการใช้ยาชนิดนี้ได้ตามสถานพยาบาลโดยทั่วไป และการใช้ยาต้องเป็นไปตามคำสั่งของแพทย์แต่เพียงผู้เดียว 
 ///// โซลิเฟนาซินมีสรรพคุณ (คุณสมบัติ) อย่างไร? ///// 
ยาโซลิเฟนาซินมีสรรพคุณ/ข้อบ่งใช้เพื่อบำบัดรักษาอาการกระเพาะปัสสาวะทำงานไวเกิน 
 ///// โซลิเฟนาซินมีกลไกการออกฤทธิ์อย่างไร? ///// 
กลไกการออกฤทธิ์ของยาโซลิเฟนาซินคือ ตัวยาจะออกฤทธิ์ต่อตัวรับประเภท M3 Muscarinic receptor ส่งผลให้กระเพาะปัสสาวะลดการบีบตัวลงพร้อมกับทำให้กระเพาะปัสสาวะสามารถรองรับและกักเก็บปัสสาวะได้มากและนานขึ้น ด้วยกลไกดังกล่าวจึงก่อให้เกิดฤทธิ์ในการรักษาตามสรรพคุณ 
 ///// ยาโซลิเฟนาซินมีรูปแบบการจัดจำหน่ายอย่างไร? ///// 
ยาโซลิเฟนาซินมีรูปแบบการจัดจำหน่ายเป็นยาเม็ดชนิดรับประทาน ขนาด 5 และ 10 มิลลิกรัม/เม็ด 
 ///// โซลิเฟนาซินมีขนาดรับประทานอย่างไร? ///// 
ยาโซลิเฟนาซินมีขนาดรับประทานเช่น 
- ผู้ใหญ่และผู้สูงอายุ: รับประทาน 5 มิลลิกรัมวันละครั้ง หากจำเป็นแพทย์อาจปรับขนาดรับประทานเป็น 10 มิลลิกรัมวันละครั้ง 
- เด็ก: ยังไม่มีข้อมูลที่ชัดเจนทางคลินิกในการใช้ยานี้กับเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*อนึ่ง: 
- สามารถรับประทานยานี้ก่อนหรือพร้อมอาหารก็ได้ 
- ผู้ป่วยด้วยโรคไตระดับรุนแรง แพทย์อาจต้องปรับขนาดรับประทานได้สูงสุดไม่เกิน 5 มิลลิกรัม/วัน 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาโซลิเฟนาซิน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาโซลิเฟนาซินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อ 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโซลิเฟนาซินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาโซลิเฟนาซินให้ตรงเวลา 
 ///// โซลิเฟนาซินมีผลไม่พึงประสงค์อย่างไร? ///// 
ยาโซลิเฟนาซินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ปากแห้ง ท้องผูก ท้องอืด คลื่นไส้ ปวดท้อง อาเจียน รู้สึกสับสน รูม่านตาขยาย ตาแห้ง มีอาการประสาทหลอน ปวดศีรษะ ติดเชื้อในระบบทางเดินปัสสาวะ ปัสสาวะขัด ผิวแห้ง หรืออาจเกิดอาการอัก เสบของผิวหนัง 
*สำหรับผู้ที่รับประทานยานี้เกินขนาด: จะแสดงอาการที่เรียกว่า Anticholinergic effect อย่างรุนแรงออกมา (เช่น ปัสสาวะไม่ออก ลำไส้อุดตัน หัวใจเต้นเร็ว ตาพร่า เหงื่อออกมาก สับสน ประสาทหลอน) ซึ่งเมื่อมีอาการดังกล่าวต้องรีบมาโรงพยาบาลทันที/ฉุกเฉิน ซึ่งการรักษาเบื้องต้นแพทย์อาจใช้วิธีล้างท้องร่วมกับการใช้ยาถ่านกัมมันต์ และการรักษาประคับประคองตามอาการ 
 ///// มีข้อควรระวังการใช้โซลิเฟนาซินอย่างไร? ///// 
มีข้อควรระวังการใช้โซลิเฟนาซินเช่น 
- ห้ามใช้กับผู้ที่แพ้ยาโซลิเฟนาซิน 
- ห้ามใช้ยานี้กับผู้ป่วยด้วยอาการปัสสาวะไม่ออก/ปัสสาวะขัด ผู้ป่วยด้วยโรคกล้ามเนื้ออ่อนแรง ผู้ที่มีอาการป่วยของระบบทางเดินอาหารอย่างรุนแรง ผู้ป่วยโรคตับโรคไตระยะรุนแรง ผู้ป่วยโรคต้อหิน 
- ห้ามใช้ยานี้กับเด็ก สตรีตั้งครรภ์ สตรีที่อยู่ในภาวะให้นมบุตร โดยไม่มีคำสั่งจากแพทย์ 
- ห้ามปรับขนาดรับประทานหรือหยุดรับประทานยานี้ด้วยตนเอง 
- ห้ามใช้ยานี้นานเกินกว่าที่แพทย์กำหนด 
- ห้ามใช้ยาที่มีสภาพเปลี่ยนไปจากเดิม 
- หากพบอาการแพ้ยาเช่น ใบหน้า-แขน-ขาบวม อึดอัด/หายใจไม่ออก/หายใจลำบาก หรือมีลมพิษผื่นคันขึ้นเต็มตัว ต้องรีบหยุดใช้ยานี้แล้วมาพบแพทย์/มาโรงพยาบาลทันที/ฉุกเฉิน 
- มาตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโซลิเฟนาซินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โซลิเฟนาซินมีปฏิกิริยาระหว่างยากับยาตัวอื่นอย่างไร? ///// 
ยาโซลิเฟนาซินมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาโซลิเฟนาซินร่วมกับยา Erythromycin, Ketoconazole ด้วยอาจทำให้ระดับยาโซลิเฟนาซินในกระแสเลือดเพิ่มสูงขึ้นจนผู้ป่วยได้รับผลข้างเคียงของยาโซลิเฟนาซินติดตามมา กรณีที่จำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- หลีกเลี่ยงการใช้ยาโซลิเฟนาซินร่วมกับยา Potassium chloride ชนิดรับประทานด้วยจะก่อให้เกิดการระคายเคืองต่อระบบทางเดินอาหารจนอาจทำให้เกิดแผลในกระเพาะอาหารและลำไส้ได้น 
- การใช้ยาโซลิเฟนาซินร่วมกับยา Clozapine อาจเกิดภาวะหัวใจเต้นผิดจังหวะ เพื่อเป็นการป้องกันไม่ให้เกิดภาวะดังกล่าวควรหลีกเลี่ยงการใช้ยาร่วมกัน 
- การใช้ยาโซลิเฟนาซินร่วมกับยา Chlorpheniramine อาจเพิ่มอาการข้างเคียงของยาโซลิเฟนาซินเช่น ง่วงนอน ตาพร่า ปากแห้ง หน้าแดง เหงื่อออกน้อย ปัสสาวะขัด เป็นตะคริวที่ท้อง ท้อง ผูก หัวใจเต้นเร็ว รู้สึกสับสน เพื่อป้องกันมิให้เกิดอาการข้างเคียงดังกล่าวควรหลีกเลี่ยงการใช้ยาร่วมกัน 
 ///// ควรเก็บรักษาโซลิเฟนาซินอย่างไร? ///// 
ควรเก็บยาโซลิเฟนาซินภายใต้อุณหภูมิ 30 องศาเซลเซียส (Celsius) เก็บในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// โซลิเฟนาซินมีชื่ออื่นอีกไหม? ผลิตจากบริษัทอะไรบ้าง? ///// 
ยาโซลิเฟนาซินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.ebi.ac.uk/interpro/entry/IPR001183 [2015,Nov14] 
https://en.wikipedia.org/wiki/Solifenacin [2015,Nov14] 
http://www.drugs.com/cdi/solifenacin.html [2015,Nov14] 
http://www.mims.com/THAILAND/Home/GatewaySubscription/?generic=Solifenacin  [2015,Nov14] 
http://www.mayoclinic.org/drugs-supplements/solifenacin-oral-route/proper-use/drg-20066064 [2015,Nov14] 
http://www.mims.com/Thailand/drug/info/Vesicare/?type=full#Dosage [2015,Nov14] 
http://www.drugs.com/drug-interactions/solifenacin-index.html?filter=3&amp;generic_only= [2015,Nov14]
