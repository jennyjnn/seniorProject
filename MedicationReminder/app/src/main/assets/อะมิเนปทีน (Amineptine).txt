อะมิเนปทีน (Amineptine)
 ///// บทนำ ///// 
ยาอะมิเนปทีน(Amineptine) เป็นยาต้านเศร้าประเภท Dopamine reuptake inhibitor ถูกพัฒนาขึ้นที่ประเทศฝรั่งเศสตั้งแต่ปี ค.ศ.1960 (พ.ศ.2503) โดยตัวยามีกลไกการออกฤทธิ์ต่อสมอง โดยปิดกั้นการดูดเก็บสารสื่อประสาทในเซลล์ประสาท อย่างเช่น  Dopamine  ทำให้ปริมาณ Dopamine ที่อยู่นอกเซลล์ประสาทมีปริมาณเพิ่มขึ้น และส่งผลต่อระดับอารมณ์ของผู้ที่ได้รับยาชนิดนี้ 
ยาอะมิเนปทีน มีรูปแบบเภสัชภัณฑ์เป็นยาชนิดรับประทาน  หลังการดูดซึมยานี้จากระบบทางเดินอาหารเข้าสู่กระแสเลือด ตัวยานี้จะเริ่มออกฤทธิ์ได้เลย และในขณะเดียวกันก็จะถูกตับทำลาย  ร่างกายต้องใช้เวลาประมาณ 48 นาทีเพื่อกำจัดยานี้ออกจากกระแสเลือด โดยผ่านทิ้งไปกับปัสสาวะ 
อย่างไรก็ตาม ระหว่างที่ยาอะมิเนปทีนถูกวางจำหน่าย ก็ตรวจพบว่าตัวยานี้มีผลข้างเคียงโดยสามารถทำให้เกิดภาวะตับอักเสบ  ซึ่งเป็นเหตุให้ประเทศฝรั่งเศสระงับการใช้ยานี้ในปี ค.ศ.1999 (พ.ศ.2542) แต่ก็พบการใช้ยาอะมิเนปทีนในประเทศที่กำลังพัฒนาหลายประเทศอีกระยะหนึ่ง 
ทั้งนี้ มีข้อจำกัด-ข้อควรระวังที่ผู้บริโภค/ผู้ป่วยควรทราบเกี่ยวกับยาอะมิเนปทีน อาทิ 
- ห้ามใช้กับผู้ป่วยที่เคยมีประวัติแพ้ยาอะมิเนปทีน 
- ห้ามใช้กับสตรีมีครรภ์/ตั้งครรภ์  สตรีในภาวะให้นมบุตร และในเด็ก 
- ห้ามรับประทานยานี้ร่วมกับเครื่องดื่มที่มีแอลกอฮอล์เป็นส่วนประกอบด้วยจะทำให้มีอาการวิงเวียน และง่วงนอน อย่างรุนแรง 
- ยาอะมิเนปทีน อาจก่อให้เกิดความเสี่ยงของอาการติดยาได้ต่ำก็จริง แต่การหยุดใช้ยานี้ทันทีก็สามารถทำให้ผู้ป่วยมีอาการวิตกกังวลตามมา 
- ห้ามใช้ร่วมกับยาสลบ รวมถึงยาในกลุ่ม MAOIs 
- ห้ามใช้กับผู้ที่มีสภาพการเคลื่อนไหวของร่างกายผิดปกติ หรือผู้ป่วยโรคชักกระตุก 
- ยาอะมิเนปทีนสามารถก่อให้เกิดอาการข้างเคียง(ผลข้างเคียง)ต่อระบบอวัยวะต่างๆของร่างกายได้ เช่น การทำงานของ  หัวใจ  หลอดเลือด  ตับ  ระบบทางเดินอาหาร   และสภาพทางจิตใจ  	  ซึ่งผู้ที่ได้รับยาชนิดนี้แล้วเกิดอาการข้างเคียงที่เป็นอุปสรรคต่อการดำรงชีวิตประจำวัน  ควรต้องรีบแจ้งแพทย์/กลับมาโรงพยาบาลโดยไม่ต้องรอถึงวันแพทย์นัด เพื่อแพทย์พิจารณษปรับแนวทางการรักษา 
ในบ้านเราจะไม่พบเห็นการใช้ยาอะมิเนปทีน แต่ในต่างประเทศจะคุ้นเคยกับยาอะมิเนปทีน ภายใต้ชื่อการค้าว่า “Survector” 
 
 ///// อะมิเนปทีนมีสรรพคุณ(คุณสมบัติ)อย่างไร? ///// 
ยาอะมิเนปทีนมีสรรพคุณ/ข้อบ่งใช้ เช่น 
- บำบัดอาการโรคซึมเศร้าที่มีระดับอาการรุนแรง 
 
 ///// อะมิเนปทีนมีกลไกการออกฤทธิ์อย่างไร? ///// 
ยาอะมิเนปทีน มีกลไกการออกฤทธิ์ต่อสมอง โดยตัวยาจะยับยั้งการดูดเก็บกลับของสารสื่อประสาทประเภท Dopamine ของเซลล์ประสาท  ส่งผลให้ร่างกายมีการเปลี่ยนแปลง/ปรับกระบวนการของสารชีวเคมีต่างๆในสมอง และส่งผลต่อการตอบสนองด้านอารมณ์ของผู้ป่วย  การปรับสมดุลทางเคมีนี้เองที่ก่อให้เกิดฤทธิ์ของการรักษาของยานี้ได้ตามสรรพคุณ 
 
 ///// อะมิเนปทีนมีรูปแบบการจัดจำหน่ายอย่างไร? ///// 
ยาอะมิเนปทีนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Amineptine ขนาด 100 มิลลิกรัม/เม็ด 
 
 ///// อะมิเนปทีนมีขนาดรับประทานอย่างไร? ///// 
ยาอะมิเนปทีนมีขนาดรับประทาน เช่น 
- ผู้ใหญ่: รับประทานยาก่อนหรือหลังอาหาร 100–200 มิลลิกรัม/วัน  โดยเป็นไปตามคำสั่งแพทย์ 
- เด็ก: ในทางคลินิก ยังไม่มีข้อมูลด้านขนาดยานี้ และความปลอดภัยการใช้ยานี้ในเด็ก 
อนึ่ง: 
- ด้วยยาชนิดนี้อาจทำให้รู้สึกง่วงนอนมาก แพทย์จึงมักแนะนำให้รับประทานยานี้ก่อนนอน 
- ผู้ป่วยอาจต้องรับประทานยานี้ติดต่อกัน 4–6 สัปดาห์จึงจะเห็นประสิทธิผลของการรักษา 
- ผู้ป่วยอาจต้องได้รับยานี้นาน 6 เดือน เมื่อแพทย์พิจารณาเห็นอาการของผู้ป่วยโรคซึมเศร้าดีขึ้นเป็นลำดับ ก็จะเริ่มปรับลดและสั่งหยุดการใช้ยาในที่สุด 
- หากพบอาการ ตัวเหลือง ตาเหลือง ระหว่างที่ได้รับยานี้ ต้องหยุดใช้ยานี้ทันที แล้วรีบมาพบแพทย์/มาโรงพยาบาลโดยเร็ว โดยไม่ต้องรอถึงวันแพทย์นัด 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาอะมิเนปทีน   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคตับ   โรคหัวใจ รวมทั้งกำลังกินยา/ใช้ยาอะไรอยู่ เพราะยาอะมิเนปทีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                  เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาอะมิเนปทีน  ผู้ป่วยสามารถรับประทานยานี้ทันทีเมื่อนึกขึ้นได้  หากเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้ข้ามมื้อยาที่ลืมรับประทาน และรับประทานยาที่ขนาดรับประทานปกติ 
แต่อย่างไรก็ดี  การรับประทานยาอะมิเนปทีน ต้องเป็นไปตามคำสั่งแพทย์  ผู้ป่วยต้องรับประทานยานี้ตรงเวลา และไม่ควรปรับขนาดรับประทานด้วยตนเอง  การหยุดรับประทานยานี้ทันที อาจก่อให้เกิดภาวะถอนยา หรือมีอาการข้างเคียงบางอย่างเกิดขึ้น เช่น วิตกกังวล 
 
 ///// อะมิเนปทีนมีผลไม่พึงประสงค์อย่างไร? ///// 
ยาอะมิเนปทีนสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น  ความดันโลหิตต่ำ  ชีพจรเต้นผิดปกติ  หัวใจเต้นเร็ว  กรณีผู้ป่วยด้วยโรคหัวใจและได้รับยาอะมิเนปทีนอาจทำให้เกิดอาการหัวใจเต้นผิดจังหวะตามมา 
- ผลต่อสภาพจิตใจ: เช่น  นอนไม่หลับ  กระสับกระส่าย  มีความคิดอยากทำร้ายตนเอง  มีอาการเพ้อ 
- ผลต่อตับ: เช่น  เกิดภาวะตับอักเสบ   เอนไซม์การทำงานของตับในเลือดเพิ่มขึ้น  บิลิรูบินในเลือดสูง 
- ผลต่อระบบทางเดินอาหาร:  เช่น  ตับอ่อนอักเสบเฉียบพลัน  ท้องผูก  ปากแห้ง 
- ผลต่อระบบทางเดินปัสสาวะ:  เช่น  ปัสสาวะขัด 
- ผลต่อตา:  เช่น     ตาพร่า 
 
 ///// มีข้อควรระวังการใช้อะมิเนปทีนอย่างไร? ///// 
มีข้อควรระวังการใช้ยาอะมิเนปทีน เช่น 
- ห้ามใช้กับผู้ป่วยแพ้ยานี้ 
- ห้ามใช้ยานี้กับ สตรีมีครรภ์  สตรีที่อยู่ในภาวะให้นมบุตร  เด็ก และผู้สูงอายุ 
นอกจากมีคำสั่งจากแพทย์ 
- ห้ามปรับขนาดการใช้ยานี้หรือหยุดการใช้ยานี้ด้วยตนเอง 
- ห้ามหยุดการใช้ยานี้ทันที ด้วยอาจก่อให้เกิดอาการข้างเคียง เช่น วิตกกังวลหรือภาวะถอนยาตามมา 
- กรณีพบอาการแพ้ยานี้ เช่น  มีผื่นคันขึ้นเต็มตัว  หายใจไม่ออก  ตัวบวม  ต้องรีบนำผู้ป่วยส่งโรงพยาบาลทันที/ฉุกเฉิน 
- หากใช้ยานี้ตามระยะเวลาที่แพทย์แนะนำแล้วอาการไม่ดีขึ้น  ผู้ป่วยควรรีบกลับมาพบแพทย์/มาโรงพยาบาลโดยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
- ก่อนหยุดใช้ยานี้ แพทย์อาจต้องใช้ระยะเวลาประมาณ 4 สัปดาห์ เพื่อปรับลดขนาดการรับประทาน ทั้งนี้เป็นการลดความเสี่ยงจากภาวะถอนยา 
- แจ้ง แพทย์ พยาบาล เภสัชกร ถึงประวัติโรคประจำตัว หรือมียาชนิดอื่นใดที่ใช้อยู่บ้าง ทุกครั้งที่เข้ารับการรักษา 
- ศึกษาเรื่องขนาดการรับประทาน  ผลข้างเคียง  ข้อห้าม  ข้อควรระวังของการใช้ยานี้ ด้วยความเข้าใจ 
- ปฏิบัติตามคำสั่งแพทย์อย่างเคร่งครัด และมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห่ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอะมิเนปทีนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อะมิเนปทีนมีปฏิกิริยาระหว่างยากับยาตัวอื่นอย่างไร? ///// 
ยาอะมิเนปทีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอะมิเนปทีนร่วมกับยา Acenocoumarol ด้วยจะเสี่ยงต่อภาวะเลือดออกง่ายตามมา 
- การใช้ยาอะมิเนปทีนร่วมกับยา Amprenavir  อาจทำให้ระดับยาอะมิเนปทีนในเลือดเพิ่มสูงขึ้นจนอาจเป็นเหตุให้เกิดอาการข้างเคียงจากยาอะมิเนปทีนที่รุนแรง ตามมา  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- ห้ามใช้ยาอะมิเนปทีน ร่วมกับยา Barbital  เพราะจะส่งผลให้ร่างกายทำลายตัวยาอะมิเนปทีนเพิ่มมากขึ้น จนทำให้ประสิทธิผลการรักษาของยาอะมิเนปทีนด้อยลง 
- ห้ามใช้ยาอะมิเนปทีนร่วมกับยา Bambuterol  เพราะอาจจะทำให้ผู้ป่วยได้รับอาการข้างเคียงจากยาอะมิเนปทีนที่รุนแรงตามมา 
 
 ///// ควรเก็บรักษาอะมิเนปทีนอย่างไร? ///// 
ควรเก็บยายาอะมิเนปทีน ตามเงื่อนไขที่ระบุในเอกสารกำกับยา หรือตามคำแนะนำของแพทย์/เภสัชกร เก็บยาในภาชนะที่ปิดมิดชิด พ้นแสง/แสงแดด ความร้อน และความชื้น  เก็บยาให้พ้นมือเด็กและสัตว์เลี้ยง  ไม่เก็บยาในช่องแช่แข็งตู้เย็น และ
ไม่เก็บยาในห้องน้ำหรือในรถยนต์ 
 
 ///// อะมิเนปทีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะมิเนปทีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Maneon, Directim, Neolior, Provector, Viaspera 
 ///// บรรณานุกรม ///// 
http://www.diseasesatoz.com/medications/survector.html[2017,Sept30] 
https://www.drugbank.ca/drugs/DB04836[2017,Sept30] 
https://en.wikipedia.org/wiki/Amineptine[2017,Sept30] 
http://www.doctoralerts.com/amineptine/[2017,Sept30] 
https://www.1mg.com/drugs/survector-100mg-tablet-234897[2017,Sept30]
