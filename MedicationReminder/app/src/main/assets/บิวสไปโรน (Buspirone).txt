บิวสไปโรน (Buspirone)
 ///// บทนำ ///// 
ยาบิวสไปโรน (Buspirone) เป็นยาสำหรับรักษาอาการวิตกกังวล จัดอยู่ในสารเคมีประเภท Azapirone chemical class (กลุ่มยารักษาทางจิตเวชกลุ่มหนึ่ง) ซึ่งมีฤทธิ์ทางเภสัชวิทยาที่แตกต่างจากยากลุ่ม Benzodiazepines หรือ Barbiturates และไม่ทำให้เสพติดหรือมีอาการถอนยาหลังหยุดใช้ยาอย่างถูกต้องตามคำสั่งแพทย์ 
เราเริ่มรู้จักยาบิวสไปโรนตั้งแต่ปี ค.ศ. 1972 (พ.ศ. 2515) และนำมาใช้รักษาอาการวิตกกังวลในช่วงระยะสั้นๆ โดยเริ่มใช้ในแถบอเมริกาและอังกฤษก่อน ทางคลินิกยังนำยาบิวสไปโรนมารักษาอาการโรคสมาธิสั้นและภาวะอาการของ Cerebellar ataxia (อาการเซเหตุจากโรคทางสมอง) อีกด้วย 
รูปแบบยาแผนปัจจุบันของยาบิวสไปโรนจะเป็นชนิดเม็ดรับประทาน ตัวยามีการดูดซึมจากระบบทางเดินอาหาร และกระจายตัวเข้าสู่กระแสเลือดเพียงประมาณ 4% จากนั้นจะเข้าจับกับพลาสมาโปรตีนประมาณ 86 - 95% ตับจะเป็นอวัยวะที่คอยทำลายโครงสร้างของยานี้อย่างต่อเนื่อง เมื่อตัวยานี้ผ่านไปถึงสมองจะแสดงฤทธิ์ของการรักษาออกมา ร่างกายต้องใช้เวลาประมาณ 2 - 3 ชั่วโมงในการกำจัดปริมาณยานี้ 50% ออกจากกระแสเลือดโดยผ่านทิ้งไปกับปัสสาวะและอุจจาระ 
ยังมีเกณฑ์บางประการที่แพทย์ใช้พิจารณาประกอบก่อนการสั่งจ่ายบิวสไปโรนเช่น 
- หากผู้ป่วยใช้ยารักษาความวิตกกังวลกลุ่มอื่นๆอยู่ แพทย์จะสั่งให้หยุดการใช้และให้มาใช้   บิวสไปโรนแทน หรือพิจารณาเป็นรายบุคคลว่าสมควรใช้ยาอื่นใดร่วมในการรักษาด้วย 
- ผู้ป่วยมีการใช้ยากลุ่ม MAOI ภายใน 14 วันที่ผ่านมาหรือไม่ด้วยการใช้ร่วมกับยาบิวสไปโรนในช่วงเวลาดังกล่าวจะก่อให้เกิดอาการข้างเคียง (ผลข้างเคียง) จากยาทั้งสองติดตามมาได้อย่างมาก 
- ผู้ป่วยมีโรคตับโรคไตหรือไม่ด้วยอวัยวะทั้ง 2 นี้เป็นอวัยวะที่คอยทำลายและขับยานี้ออกจากร่างกาย 
- เคยมีประวัติแพ้ยานี้หรือไม่ 
- หากเป็นสตรีอยู่ในภาวะตั้งครรภ์หรือเลี้ยงลูกด้วยน้ำนมมารดาหรือไม่ ด้วยข้อมูลทางคลินิกที่ใช้สนับสนุนความปลอดภัยต่อเด็กทารกยังมีไม่มากพอ 
ทั้งนี้หลังจากมีการสั่งจ่ายยานี้ให้กับผู้ป่วย โดยปกติแพทย์จะกำชับผู้ป่วยให้ปฏิบัติตัวดังนี้เช่น 
- ห้ามปรับขนาดรับประทานด้วยตนเองหรือหยุดการใช้ยานี้โดยทันทีเพราะอาจทำให้ผู้ป่วยต้องเผชิญกับอาการที่เรียกว่า การถอนยา และยานี้จะแสดงประสิทธิผลได้นั้นต้องใช้เวลาประมาณ 2 - 4 สัปดาห์ขึ้นไป 
- ห้ามรับประทานยานี้พร้อมดื่มสุรา/เครื่องดื่มแอลกอฮอล์ตามด้วยจะก่อให้เกิดอาการข้างเคียงของยานี้อย่างมากมาย 
- กรณีรับประทานยานี้แล้วมีอาการคล้ายแพ้ยาเช่น อึดอัด/หายใจไม่ออก/หายใจลำบาก ผื่นคัน ลมพิษขึ้นเต็มตัว มือ-เท้าบวม ต้องรีบหยุดการใช้ยานี้ทันทีแล้วนำตัวผู้ป่วยมาพบแพทย์/มาโรงพยาบาลโดยเร็ว/ทันที/ฉุกเฉิน 
 ///// บิวสไปโรนมีสรรพคุณ (คุณสมบัติ) อย่างไร? ///// 
ยาบิวสไปโรนมีสรรพคุณ/ข้อบ่งใช้เช่น 
- บำบัดรักษาอาการโรควิตกกังวลโดยไม่ก่ออาการถอนยาหรือติดยาเมื่อเลิกใช้ตามคำแนะนำของแพทย์ 
 ///// บิวสไปโรนมีกลไกการออกฤทธิ์อย่างไร? ///// 
กลไกการออกฤทธิ์ของยาบิวสไปโรนคือ ตัวยาจะมีกลไกออกฤทธิ์ต่อตัวรับ (Receptor) ในสมองเช่น 5-HT1A (5-hydroxytryptamine1A หรือ Serotonin 1A) receptor และ 5-HT2 receptor รวมถึง D2 (Dopamine2) receptor ส่งผลต่อสมดุลของสารสื่อประสาทในสมองของมนุษย์ทำให้อารมณ์ความรู้สึกกลับมาเหมือนปกติ และเป็นที่มาของสรรพคุณ 
 ///// บิวสไปโรนมีรูปแบบการจัดจำหน่ายอย่างไร? ///// 
ยาบิวสไปโรนมีรูปแบบการจัดจำหน่ายเป็นยาเม็ดชนิดรับประทาน ขนาด 5, 7.5, 10, 15 และ 30 มิลลิกรัม/เม็ด 
 ///// บิวสไปโรนมีขนาดรับประทานอย่างไร? ///// 
ยาบิวสไปโรนมีขนาดรับประทานเช่น 
- ผู้ใหญ่ที่อายุตั้งแต่ 18 ปีขึ้นไป: รับประทานเริ่มต้นครั้งละ 7.5 มิลลิกรัมวันละ 2 ครั้ง หรือรับประทานครั้งละ 5 มิลลิกรัมวันละ 3 ครั้ง ขนาดรับประทานที่ใช้คงระดับการรักษาอยู่ที่ 20 - 60 มิลลิกรัม/วันโดยแบ่งรับประทานวันละ 3 ครั้ง ขนาดรับประทานสูงสุดไม่เกิน 60 มิลลิกรัม/วัน 
เด็กอายุ 6 - 18 ปี: ขนาดรับประทานเริ่มต้น 2.5 - 10 มิลลิกรัม/วัน ขนาดรับประทานที่ใช้คงระดับการรักษาอยู่ที่ 15 - 60 มิลลิกรัม/วันโดยแบ่งรับประทานตามคำสั่งแพทย์ 
- เด็กอายุต่ำกว่า 6 ปี: ยังไม่มีข้อมูลการใช้ยานี้ที่แน่ชัด การใช้ยานี้ในเด็กกลุ่มนี้จึงอยู่ในดุล พินิจของแพทย์ผู้รักษาเป็นกรณีไป 
*อนึ่ง: สามารถรับประทานยาบิวสไปโรนก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาบิวสไปโรน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขี้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาบิวสไปโรนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาบิวสไปโรนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
แต่อย่างไรก็ตามเพื่อประสิทธิผลของการรักษาควรรับประทานยาบิวสไปโรนให้ตรงเวลา 
 ///// บิวสไปโรนมีผลไม่พึงประสงค์อย่างไร? ///// 
ยาบิวสไปโรนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการตาพร่า เหงื่อออกมาก ขาดสมาธิ ท้องเสีย ง่วงนอน ปากแห้ง ปวดกล้ามเนื้อ กล้ามเนื้อเกร็งตัว นอนไม่หลับ ฝันร้าย อ่อนเพลีย 
ทั้งนี้ อาการข้างเคียงเหล่านี้อาจเกิดหรือไม่เกิดขึ้นก็ได้โดยขึ้นกับการตอบสนองของร่างกายผู้ป่วย 
*อนึ่ง สำหรับผู้ที่ได้รับยานี้เกินขนาดจะมีอาการวิงเวียน ง่วงนอน ขาดสมาธิ คลื่นไส้ อาเจียน รู้สึกไม่สบายในกระเพาะอาหาร รูม่านตาแคบลง ซึ่งเมื่อใช้ยานี้แล้วมีอาการดังกล่าวควรหยุดยานี้และรีบพบแพทย์/ไปโรงพยาบาลทันที/ฉุกเฉิน 
 ///// มีข้อควรระวังการใช้บิวสไปโรนอย่างไร? ///// 
มีข้อควรระวังการใช้ยาบิวสไปโรนเช่น 
- ห้ามใช้กับผู้ที่แพ้ยานี้ 
- ห้ามใช้ร่วมกับยากลุ่ม MAOI 
- ห้ามปรับขนาดรับประทานยานี้ด้วยตนเอง 
- ห้ามใช้ยานี้ที่มีสภาพเปลี่ยนไปจากเดิม 
- ห้ามใช้ยานี้นานเกินคำสั่งของแพทย์ 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- หากมีอาการข้างเคียงที่รบกวนการดำเนินชีวิตประจำวันเช่น ปัสสาวะไม่ออก ควรรีบกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- ยาบิวสไปโรนอาจทำให้ฮอร์โมนโปรแลคติน (Prolactin, ฮอร์โมนจากต่อมใต้สมองที่ควบคุมการสร้างน้ำนม) สูงขึ้นเกิดมีน้ำนมไหล และฮอร์โมนคอร์ติซอล (Cortisol, ฮอร์โมนจากต่อมหมวกไตที่ควบคุมการทำงานต่างๆของเซลล์ต่างๆ ในร่างกาย) เพิ่มสูงขึ้นส่งผลให้มีอาการผิดปกติได้หลาก หลายอาการเช่น ความดันโลหิตสูง อ้วน 
- ยาบิวสไปโรนยังส่งผลต่อความดันโลหิตอาจทำให้ความดันโลหิตสูงหรือต่ำก็ได้โดยเฉพาะ ในเพศชาย ดังนั้นระหว่างการใช้ยานี้จึงต้องควบคุมความดันโลหิตอย่างสม่ำเสมอตามแพทย์แนะนำ 
- ควรรับประทานยานี้พร้อมน้ำเปล่า ห้ามรับประทานยาพร้อมกับสุรา/เครื่องดื่มแอลกอฮอล์หรือน้ำผลไม้บางชนิดเช่น Grapefruit ด้วยจะทำให้ผู้ป่วยได้รับผลข้างเคียงของยานี้สูงขึ้น 
- กรณีมีอาการแพ้ยาให้หยุดการใช้ยานี้ทันทีแล้วรีบนำตัวผู้ป่วยส่งโรงพยาบาลทันที/ฉุกเฉิน 
- มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาบิวสไปโรนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่ม เติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// บิวสไปโรนมีปฏิกิริยาระหว่างยากับยาตัวอื่นอย่างไร? ///// 
ยาบิวสไปโรนมีปฏิกิริยาระหว่างยากับยาตัวอื่นเช่น 
- การใช้ยาบิวสไปโรนร่วมกับยา Propoxyphene จะทำให้เกิดอาการข้างเคียงเช่น วิงเวียน ง่วงนอน สับสน ขาดสมาธิ และพบได้มากกับผู้ป่วยสูงอายุ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาบิวสไปโรนร่วมกับยา Tryptophan, Methylene blue อาจก่อให้เกิดภาวะอาการที่เรียกว่า Serotonin syndrome ซึ่งจะทำให้ผู้ป่วยมีอาการสับสน ประสาทหลอน เกิดลมชัก ความดันโลหิตเปลี่ยนแปลง เพื่อป้องกันมิให้เกิดผลข้างเคียงดังกล่าวจึงควรหลีกเลี่ยงการใช้ยาร่วมกัน 
- การใช้ยาบิวสไปโรนร่วมกับยา Buprenorphine อาจก่อให้เกิดภาวะกดการหายใจ (หายใจตื้น และเบา) อาจมีอาการโคม่าจนถึงขั้นเสียชีวิต (ตาย) ในที่สุด กรณีที่จำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาบิวสไปโรนร่วมกับยา Hydrochlorothiazide อาจทำให้ความดันโลหิตต่ำ มีอาการ ปวดศีรษะ วิงเวียน ชีพจรผิดปกติ หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาบิวสไปโรนอย่างไร? ///// 
ควรเก็บยาบิวสไปโรนภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// บิวสไปโรนมีชื่ออื่นอีกไหม? ผลิตจากบริษัทอะไรบ้าง? ///// 
ยาบิวสไปโรนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/buspirone.html   [2015,Oct31] 
https://en.wikipedia.org/wiki/Buspirone  [2015,Oct31] 
http://www.mims.com/Thailand/drug/info/Anxiolan/  [2015,Oct31] 
http://www.mayoclinic.org/drugs-supplements/buspirone-oral-route/proper-use/drg-20062457  [2015,Oct31] 
http://www.drugs.com/drug-interactions/buspirone-index.html?filter=3&amp;generic_only=  [2015,Oct31]
