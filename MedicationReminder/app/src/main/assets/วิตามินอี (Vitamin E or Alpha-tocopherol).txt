วิตามินอี (Vitamin E or Alpha-tocopherol)
 ///// บทนำ ///// 
ยาวิตามินอี (Vitanin E) หรืออีกชื่อคือ ยาแอลฟา-โทโคเฟอรอล (Alpha-tocopherol) เป็นสารอาหารที่จำเป็นต่อร่างกายด้วยมีคุณสมบัติและหน้าที่สำคัญๆเช่น 
- ช่วยต่อต้านอนุมูลอิสระโดยจะเข้าทำปฏิกิริยาเคมีกับอนุมูลอิสระต่างๆจนกระทั่งไม่	 สามารถแสดงฤทธิ์ที่มีผลกระทบต่อร่างกาย 
- ช่วยควบคุมการทำงานของเอนไซม์ต่างๆในร่างกายมนุษย์ 
- วิตามินอีจะเป็นปัจจัยหรือองค์ประกอบในการควบคุมการแสดงออกของสารพันธุกรรม หรือยีน/จีน/Gene 
- เป็นองค์ประกอบในการทำงานของระบบประสาท 
- ช่วยยับยั้งการรวมตัวของเกล็ดเลือดจึงช่วยลดการเกิดลิ่มเลือด 
นอกจากนั้นยังมีหน้าที่อื่นๆในร่างกายที่ต้องอาศัยวิตามินอีมาเป็นปัจจัยสนับสนุนในการทำ งาน ซึ่งหากร่างกายขาดวิตามินอีอาจจะแสดงออกมาดังอาการต่างๆต่อไปนี้เช่น 
- เป็นโรคเซลล์ประสาทและระบบสั่งงานเสื่อม (Spinocerebellar ataxia) โรคนี้สามารถถ่ายทอดทางพันธุกรรมได้ โดยเกิดการฝ่อของสมองส่วน Cerebellum และมีอาการเดินเซด้วยกล้ามเนื้อสูญเสียการประสานงานกัน 
- เกิดความผิดปกติของเซลล์กล้ามเนื้อ (Myopathy) 
- เกิดอาการโรคเส้นประสาท (Peripheral neuropathy) 
- เกิดภาวะจอตาอักเสบ (Retinopathy) 
- มีภาวะเม็ดเลือดแดงแตก (Red blood cell destruction) 
- การตอบสนองทางภูมิคุ้มกันต้านทานโรคบกพร่อง (Impairment of immune response) 
สำหรับในทางคลินิกวิตามินอีจะถูกใช้เพื่อป้องกันและซ่อมแซมเนื้อเยื่อที่เกิดการเสื่อมสภาพหรือถูกทำลายด้วยสาเหตุต่างๆเช่น จากการฉายรังสีรักษา บางกรณียังมีการนำวิตามินอีมา ร่วมรักษาโรคมะเร็งอีกด้วย 
ก่อนการเลือกใช้วิตามินอี แพทย์จะตรวจสอบและคัดกรองผู้ป่วยโดยใช้ประวัติทางการแพทย์ของผู้ป่วยมาร่วมในการพิจารณาก่อนการจ่ายวิตามินอีให้กับผู้ป่วยเช่น 
- ผู้ป่วยมีประวัติเม็ดเลือดแดงต่ำหรือไม่ 
- เป็นโรคตับโรคไตหรือไม่ 
- เคยมีอาการแพ้ยาใดๆมาก่อนหรือไม่ 
- มีประวัติป่วยด้วยโรคมะเร็ง โรคหลอดเลือดทางสมองแตก (อ่านเพิ่มเติมในเว็บ haamor. com บทความเรื่อง โรคหลอดเลือดสมองชนิดขาดเลือดและชนิดเลือดออก) หรือมีปัญหาเรื่องการเกาะตัวของเกล็ดเลือด/การเกิดลิ่มเลือดหรือไม่ 
- กรณีที่ผู้ป่วยมีแผนต้องเข้ารับการผ่าตัด แพทย์จะหลีกเลี่ยงการใช้ยาวิตามินอีกับผู้ป่วย 
อนึ่งกรณีที่ผู้ป่วยไม่มีประวัติที่จะก่อให้เกิดปัญหาหลังใช้วิตามินอี ผู้ป่วยก็ยังต้องปฏิบัติตามคำแนะนำจากแพทย์เภสัชกรในการใช้ยาวิตามินอีอย่างเคร่งครัดเช่น 
- ไม่ปรับขนาดรับประทานด้วยตนเอง และ 
- ไม่ใช้ยานี้เกินกว่าที่แพทย์กำหนด 
- อีกทั้งต้องรับประทานวิตามินอีพร้อมอาหารด้วยวิตามินอีสามารถละลายได้ดีในไขมัน การรับประทานร่วมกับอาหารจะช่วยทำให้วิตามินนี้ดูดซึมเข้าสู่ร่างกายได้ดียิ่งขึ้น 
ในประเทศไทยโดยคณะกรรมการอาหารและยาได้ระบุให้วิตามินอีอยู่ในบัญชียาหลักแห่ง ชาติและอยู่ในหมวดของยาอันตราย ดังนั้นเพื่อความปลอดภัยของผู้ป่วย/ผู้บริโภคจึงควรใช้ยาตามคำสั่งแพทย์เท่านั้น 
 ///// วิตามินอีมีสรรพคุณ (คุณสมบัติ) อย่างไร? ///// 
ยาวิตามินอีมีสรรพคุณ/ข้อบ่งใช้เช่น 
- ป้องกันและบำบัดอาการขาดวิตามินอีของร่างกาย 
- บำบัดอาการความจำเสื่อมชนิดที่เรียกว่า Alzheimer 
 ///// วิตามินอีมีกลไกการออกฤทธิ์อย่างไร? ///// 
กลไกการออกฤทธิ์ของยาวิตามินอีคือ ตัวยาจะออกฤทธิ์ต่อต้านอนุมูลอิสระที่คอยทำให้เซลล์/เนื้อเยื่อของร่างกายเกิดความเสียหาย นอกจากนี้ยังมีฤทธิ์ต้านไขมันอิ่มตัวในเลือดที่มักจะมาเกาะตามผนังหลอดเลือดจนเกิดภาวะอักเสบและอุดตันของหลอดเลือด จากกลไกดังกล่าวส่งผลให้เกิดฤทธิ์ของการรักษาตามสรรพคุณ 
 ///// วิตามินอีมีรูปแบบการจัดจำหน่ายอย่างไร? ///// 
ยาวิตามินอีมีรูปแบบการจัดจำหน่ายเช่น 
- ยาน้ำชนิดรับประทาน ขนาด 50 ยูนิต/มิลลิลิตร 
- ยาแคปซูลนิ่มชนิดรับประทาน ขนาด 400 และ 525 ยูนิต/แคปซูล 
- เป็นส่วนผสมของกลุ่มยาวิตามินรวมชนิดฉีด 
- เป็นส่วนผสมในนมผงดัดแปลงสำหรับเลี้ยงทารก 
 ///// วิตามินอีมีขนาดรับประทานอย่างไร? ///// 
ยาวิตามินอีมีขนาดรับประทานเช่น 
ก.สำหรับอาการขาดวิตามินอี: 
- ผู้ใหญ่: รับประทาน 60 - 75 ยูนิตหลังอาหาร 
- เด็ก: รับประทาน 1 ยูนิต/น้ำหนักตัว 1 กิโลกรัม/วันหลังอาหาร 
ข.สำหรับบำบัดอาการอัลไซเมอร์: 
- ผู้ใหญ่: รับประทาน 1,000 ยูนิตวันละ 2 ครั้งหลังอาหาร 
- เด็ก: อัลไซเมอร์เป็นโรคในผู้สูงอายุจึงไม่มีการกำหนดขนาดรับประทานยานี้ในเด็ก 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาวิตามินอี ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาหรืออาหารเสริมอะไรอยู่ เพราะยาวิตามินอี อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาะหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาวิตามินอีสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาวิตามินอีให้ตรงเวลา 
 ///// วิตามินอีมีผลไม่พึงประสงค์อย่างไร? ///// 
สำหรับยาวิตามินอีสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดัง นี้เช่น มีอาการตาพร่า ท้องเสีย วิงเวียน ปวดศีรษะ คลื่นไส้ หรือเกิดอาการเป็นตะคริวที่หน้าท้อง และอาจมีอาการอ่อนเพลีย 
 ///// มีข้อควรระวังการใช้วิตามินอีอย่างไร? ///// 
มีข้อควรระวังการใช้ยาวิตามินอีเช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่ได้มีคำสั่งจากแพทย์ 
- ห้ามปรับขนาดรับประทานด้วยตนเอง 
- ควรรับประทานยานี้พร้อมอาหารจะช่วยให้มีการดูดซึมยานี้ได้ดีขึ้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมวิตามินอีด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด ) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// วิตามินอีมีปฏิกิริยาระหว่างยากับยาตัวอื่นอย่างไร? ///// 
ยาวิตามินอีมีปฏิกิริยาระหว่างยากับยาตัวอื่นเช่น 
- การใช้วิตามินอีร่วมกับยา Tipranavir (ยาต้านไวรัส) อาจทำให้เกิดภาวะเลือดออกง่าย หากไม่มีความจำเป็นใดๆควรหลีกเลี่ยงการใช้ยาร่วมกัน 
- หลีกเลี่ยงการรับประทานวิตามินอีร่วมกับยาที่มีธาตุเหล็กเป็นองค์ประกอบด้วยวิตามินอีจะรบกวนการดูดซึมของธาตุเหล็กเข้าสู่ร่างกาย 
- การรับประทานวิตามินอีร่วมกับยา Aspirin อาจทำให้ได้รับผลข้างเคียงของ Aspirin หรือมีภาวะเลือดออกง่ายติดตามมา หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาวิตามินอีอย่างไร ///// 
ควรเก็บยาวิตามินอีในช่วงอุณหภูมิห้องที่เย็น ไม่เก็บยาในช่องแช่แข็งของตู้เย็น เก็บใน ภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// วิตามินอีมีชื่ออื่นอีกไหม? ผลิตจากบริษัทอะไรบ้าง? ///// 
ยาวิตามินอีที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/vitamin_e.htm  [2015,Dec5] 
https://en.wikipedia.org/wiki/Vitamin_E  [2015,Dec5] 
http://www.mims.com/Thailand/drug/info/Bio-E-Vitamin/?type=BRIEF  [2015,Dec5] 
http://drug.fda.moph.go.th:81/nlem.in.th/medicine/essential/list/145#item-8862  [2015,Dec5] 
http://www.mims.com/THAILAND/Home/GatewaySubscription/?generic=vitamin+e   [2015,Dec5] 
http://www.mims.com/Thailand/drug/info/Philvita%20E/?type=BRIEF  [2015,Dec5] 
http://www.drugs.com/sfx/vitamin-e-side-effects.html [2015,Dec5] 
http://www.drugs.com/drug-interactions/vitamin-e-index.html?filter=3&amp;generic_only=
  [2015,Dec5]
