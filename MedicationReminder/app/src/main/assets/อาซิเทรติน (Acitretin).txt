อาซิเทรติน (Acitretin)
 ///// บทนำ ///// 
ยาอาซิเทรติน(Acitretin) จัดเป็นสารประกอบประเภทเรตินอยด์(Retinoid)รุ่นที่ 2 (Second generation retinoids)ซึ่งเป็นผลผลิตจากกระบวนการสร้างและสลายของยา Etretinate (ยาอีกตัวในกลุ่ม Retinoid) อีกทีหนึ่ง  ยาอาซิเทรตินมีรูปแบบของผลิตภัณฑ์เป็นยารับประทาน  ทางคลินิกนำมารักษาโรคสะเก็ดเงินเช่นเดียวกับยา Etretinate แต่มีข้อดีตรงที่ร่างกายใช้เวลาเพียงประมาณ 50 ชั่วโมงเพื่อกำจัดยาอาซิเทรตินออกจากกระแสเลือด 
ทั้งนี้ ห้ามใช้ยาอาซิเทรตินกับสตรีตั้งครรภ์หรือสตรีที่มีแผนจะมีบุตร  ด้วยตัวยานี้สามารถทำอันตรายต่อทารกในครรภ์ได้  ในหลายสถานพยาบาล ก่อนที่แพทย์จะทำการจ่ายยานี้ให้ผู้ป่วย  แพทย์จะต้องทำความเข้าใจในการใช้ยานี้ให้ผู้ป่วยทราบ  เช่น ถ้าผู้ป่วยเป็นสตรี จะต้องได้รับการทดสอบการตั้งครรภ์จนแน่ใจว่าไม่มีการตั้งครรภ์แน่นอน หรือกรณีที่ใช้ยานี้แล้วเกิดข้อผิดพลาดตั้งครรภ์ขึ้นมา ผู้ป่วยจะต้องมาพบแพทย์โดยเร็ว และข้อควรคำนึงอีกประการทางคลินิกของยาอาซิเทรติน คือ ได้ห้ามสตรีที่วางแผนจะมีบุตร ควรต้องหยุดใช้ยานี้นานเป็นแรมปีขึ้นไป  นอกจากนี้ เมื่อใช้ยานี้ สตรีนั้นๆ ยังห้ามดื่มสุราหรือเครื่องดื่มที่มีแอลกอฮอล์เป็นองค์ประกอบร่วมกับยานี้ ด้วยผลกระทบ(ผลข้างเคียง/พิษ)ของสุราที่ผนวกกับยาอาซิเทรติน จะก่อให้เกิดอันตรายต่อทารกในครรภ์เป็นอย่างมาก 
อนึ่ง ยังมีข้อจำกัดการใช้ยาอาซิเทรติน อีกบางประการที่ผู้ป่วยควรรับทราบ อาทิ เช่น 
- ห้ามใช้ยานี้กับผู้ที่มีประวัติแพ้ยานี้ หรือแพ้ยาในกลุ่มเรตินอยด์ 
- ห้ามบริจาคโลหิตขณะที่ใช้ยานี้ 
- ห้ามใช้กับผู้ที่มีไขมันในเลือดสูง  ผู้ป่วยโรคตับ โรคไต ขั้นรุนแรง 
- ห้ามใช้ร่วมกับ ยา Methotrexate,  Tetracycline,  และ/หรือ วิตามินเอ 
กรณีผู้ป่วยที่มีโรคประจำตัวบางอย่างซึ่งอาจมีผลกระทบจากการใช้ยาอาซิเทรติน จึงถือเป็นเรื่องสำคัญที่ควรแจ้งให้แพทย์ทราบว่าตนเองมีโรคประจำตัวอะไรบ้าง  โดยเฉพาะ               โรคตับ  โรคไต  โรคกระดูก  โรคของตับอ่อน  โรคหัวใจ  โรคจิตต่างๆ 
ความเสี่ยงอีกประการหนึ่ง ที่อาจเพิ่มผลข้างเคียงจากยาอาซิเทรตินคือ ยาต่างๆที่ผู้ป่วยมีใช้อยู่เป็นประจำ ก็ต้องแจ้งให้แพทย์ทราบ เพื่อที่แพทย์จะได้ปรับแนวทางการใช้ยาเหล่านั้นให้สอดคล้องกับยาอาซิเทรติน และเป็นการป้องกันการเกิดภาวะยาตีกัน(ปฏิกิริยาระหว่างยา) 
นอกจากนั้น สิ่งที่ผู้ป่วยควรปฏิบัติขณะได้รับยาอาซิเทรตินมีอยู่หลายประการ เช่น 
- ทำความเข้าใจเรื่องการใช้ยานี้ รวมถึงผลข้างเคียงต่างๆ ที่อาจเกิดขึ้นได้ 
- ควรรับประทานยานี้ พร้อม หรือหลัง อาหารในเวลาเดียวกันของทุกวัน  ทั้งนี้มาจากเหตุผลของ	 การดูดซึมยานี้ และการคงระดับยาในกระแสเลือดให้มีความเข้มข้นสม่ำเสมอที่สุด 
- กรณีที่ใช้ยานี้ไปแล้วตามระยะเวลาที่เหมาะสมตามที่แพทย์แนะนำ แต่อาการไม่ดีขึ้น หรือมีอาการทรุดลง ผู้ป่วยควรต้องรีบกลับมาพบแพทย์/มาโรงพยาบาลก่อนนัด เพื่อแพทย์พิจารณาปรับแนวทางการรักษา    โดยทั่วไป การใช้ยาอาซิเทรตินไปแล้วประมาณ 2 – 3 เดือน จึงจะเห็นผลของการรักษาได้อย่างเต็มที่ 
- ยานี้อาจทำให้เกิดอาการวิงเวียนได้  หากเกิดอาการดังกล่าว ควรหลีกเลี่ยงการขับขี่ยวดยานพาหนะใดๆ และ/หรือการทำงานกับเครื่องจักร เพราะอาจเกิดอุบัติเหตุได้ง่าย 
- ยาอาซิเทรติน ยังเป็นยาที่จัดอยู่ในกลุ่ม วิตามินเอด้วย  ดังนั้นเมื่อได้รับยาอื่นๆอะไรมาใหม่ก็ตาม ให้ตรวจสอบว่ามี วิตามิน เอ ถูกสั่งจ่ายมาด้วยหรือไม่ ซึ่งถือเป็นข้อห้ามใช้ร่วมกัน 
- หลีกเลี่ยงการสัมผัสแสงแดดโดยตรง  ด้วยยาอาซิเทรตินสามารถกระตุ้นให้ผิวหนังไวหรือผิวแพ้แสงแดดได้ง่ายมากยิ่งขึ้น 
- ผู้ที่สวมใส่คอนแทคเลนส์ อาจรู้สึกระคายเคืองในตามากขึ้นเมื่อใช้ยานี้  ทั้งนี้เป็นผลกระทบ/ผลข้างเคียงของยาอาซิเทรตินนั่นเอง  ดังนั้น ระหว่างที่ใช้ยานี้ ควรหลีกเลี่ยงการใส่คอนแทคเลนส์ดังกล่าว 
- ยานี้อาจส่งผลกระทบรุนแรงต่อร่างกายได้โดยทำให้เกิดภาวะ Capillary leak syndrome  ซึ่งจะทำให้เกิดความดันโลหิตต่ำ จนอาจก่อให้เกิดอันตรายต่ออวัยวะต่างๆภายในร่างกาย โดยเฉพาะหัวใจ เช่น  อาจมีภาวะเจ็บหน้าอก/แน่นหน้าอก และหัวใจล้มเหลว  รวมถึงมีปัญหาของการหายใจเนื่องจากความผิดปกติของปอดอีกด้วย หรืออาจเกิดภาวะเลือดออกในกระเพาะอาหาร  ตัวบวม  รู้สึกสับสน  หากเกิดอาการดังกล่าวต้องรีบนำตัวผู้ป่วยมาโรงพยาบาลทันที/ฉุกเฉิน 
- อาการทางผิวหนังเป็นเรื่องที่ต้องจับตามอง เพราะตัวยาอาซิเทรตินอาจกระตุ้น                 ให้มีตุ่มแดงเกิดขึ้น โดยเกิดในบริเวณเล็กๆก่อน จากนั้นจึงค่อยแพร่ขยายตัวออกไปที่ผิวหนังส่วนอื่น 
- ผู้ป่วยเบาหวานที่มีโอกาสใช้ยาอาซิเทรติน  จะต้องหมั่นตรวจสอบระดับน้ำตาลในเลือดอย่างสม่ำเสมอ  ด้วยตัวยานี้สามารถส่งผลกระทบต่อประสิทธิภาพของยารักษาเบาหวาน โดยอาจทำให้ระดับน้ำตาลในเลือดสูงขึ้นหรือต่ำลงก็ได้ 
- การใช้ยานี้กับผู้สูงอายุจะต้องระมัดระวังเป็นอย่างมาก เพราะผู้ป่วยกลุ่มนี้มีความไว	 หรืออาจได้รับผลกระทบจากยานี้ง่ายกว่าผู้ป่วยกลุ่มอายุอื่น 
- ผลข้างเคียงจากยานี้ที่อาจพบเห็นได้บ่อย เช่น ปากและริมฝีปากแห้ง  ผมร่วง  	 ระคายเคืองตา  คันจมูก และ/หรืออาจพบเห็นผิวหนังลอก 
- *กรณีที่เผลอรับประทานยาอาซิเทรตินเกินขนาด ควรรีบนำผู้ป่วยส่งโรงพยาบาลทันที/ฉุกเฉิน 
คณะกรรมการอาหารและยาของไทยได้ระบุให้ยาอาซิเทรตินอยู่ในหมวดของยาอันตราย การใช้ยานี้จะต้องเป็นไปตามคำสั่งของแพทย์เท่านั้น  ซึ่งโดยทั่วไป สามารถพบเห็นการใช้ยานี้ตามสถานพยาบาล และมีจำหน่ายตามร้านขายยาขนาดใหญ่ 
หากผู้ป่วยต้องการทราบข้อมูลการใช้ยาอาซิเทรตินเพิ่มเติม ก็สามารถสอบถามได้จากแพทย์ หรือจากเภสัชกรโดยทั่วไป 
 ///// อาซิเทรตินมีสรรพคุณ(คุณสมบัติ)อย่างไร? ///// 
ยาอาซิเทรตินมีสรรพคุณ/ข้อบ่งใช้ เพื่อ 
- บำบัดรักษาโรคสะเก็ดเงินในระยะรุนแรง 
- บำบัดรักษาความผิดปกติของกระบวนการผลัดเซลล์ผิวหนัง (Keratinization) 
 ///// อาซิเทรตินมีกลไกการออกฤทธิ์อย่างไร? ///// 
กลไกการออกฤทธิ์ของยาอาซิเทรตินคือ ตัวยาจะออกฤทธิ์ยับยั้งการแบ่งเซลล์ของผิวหนังในชั้นอิพิทีเรียล (Epithelium, เยื่อบุผิวหนัง)ที่เร็วเกินไป จึงส่งผลให้การขยายตัวของรอยโรคชะลอตัวลง  จึงเกิดฤทธิ์ในการรักษาตามสรรพคุณ 
 ///// อาซิเทรตินมีรูปแบบการจัดจำหน่ายอย่างไร? ///// 
ยาอาซิเทรตินมีรูปแบบการจัดจำหน่ายเป็น ยาแคปซูลชนิดรับประทาน ขนาด 10 และ 25 มิลลิกรัม/แคปซูล 
 ///// อาซิเทรตินมีขนาดรับประทานอย่างไร? ///// 
ยาอาซิเทรตินมีขนาดรับประทาน เช่น 
- ผู้ใหญ่: เริ่มต้นรับประทานวันละ 25 หรือ 30 มิลลิกรัม เป็นเวลา 2 – 4 สัปดาห์
ขนาดรับประทานที่ใช้คงระดับการรักษาอยู่ที่ 25 – 50 มิลลิกรัม/วัน แพทย์อาจให้ใช้ยานี้ไปจนกระทั่ง 6 – 8 สัปดาห์ และขนาดรับประทานสูงสุดไม่เกิน 75 มิลลิกรัม/วัน 
กรณีต้องการบำบัดรักษาความผิดปกติของกระบวนการผลัดเซลล์ผิวหนัง  แพทย์อาจใช้ขนาดรับประทานที่ต่ำที่สุดเท่าที่จะทำได้ เช่น  น้อยกว่า 20 มิลลิกรัม/วัน และห้ามใช้ยาเกิน 50 มิลลิกรัม/วัน 
- เด็ก: การใช้ยานี้กับเด็กต้องเป็นไปตามดุลยพินิจของแพทย์ผู้รักษาเป็นกรณีๆไป 
อนึ่ง: 
- ควรรับประทานยานี้ พร้อม หรือ หลังอาหาร 
- ห้ามบริจาคโลหิตหลังจากหยุดใช้ยานี้เป็นเวลาอย่างน้อย 1 ปี 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                           ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอาซิเทรติน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคเบาหวาน โรคตับ โรคหัวใจ รวมทั้งกำลังกินยา/ใช้ยา หรือ อาหารเสริมอะไรอยู่ เพราะยาอาซิเทรตินอาจส่งผลให้อาการของโรคเหล่านั้น	 รุนแรงขึ้น หรืออาจเกิดปฏิกิริยาระหว่างยากับยาอื่นๆและ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิด
ผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอาซิเทรติน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
แต่อย่างไรก็ดี เพื่อประสิทธิผลของการรักษา ควรรับประทานยาอาซิเทรตินตรงเวลา 
 ///// อาซิเทรตินมีผลไม่พึงประสงค์อย่างไร? ///// 
ยาอาซิเทรตินสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อการทำงานของระบบอวัยวะต่างๆของร่างกาย ดังนี้ เช่น 
- ผลต่อตับ:  เช่น เพิ่มระดับของเอนไซม์และสารต่างๆในเลือดที่เกี่ยวข้องกับการทำงานของตับที่ผิดปกติไป เช่น SGOT (Serum glutamic oxaloacetic transaminase), SGPT (Serum glutamic-pyruvic transaminase),  Alkaline phosphatase,  บิลิรูบิน, สารโปรตีนต่างๆ  นอกจากนี้ยังอาจทำให้มีภาวะตับอักเสบ และดีซ่าน 
- ผลต่อการเผาผลาญพลังงานของร่างกาย:  เช่น ส่งผลเพิ่มหรือลดระดับคอเลสเตอรอลในเลือด  มีระดับน้ำตาลในเลือดเพิ่มขึ้นหรือลดลงอย่างรวดเร็ว  รับประทานอาหารมากขึ้นหรือ เบื่ออาหาร  กระหายน้ำ 
- ผลต่อระบบหัวใจและหลอดเลือด:  เช่น  เจ็บหน้าอก  ตัวเขียวคล้ำ หรือใบหน้าแดง  หัวใจล้มเหลวเฉียบพลัน  เลือดไปเลี้ยงตามอวัยวะส่วนปลาย(แขนขา)น้อยลง(เช่น มือ เท้า บวม)  เกิดภาวะ Thromboembolism(ลิ่มเลือดอุดตันในหลอดเลือด),  Capillary leak syndrome 
- ผลต่อผิวหนัง:  เช่น  ผิวลอก  ผมร่วง   ผิวแห้ง  เล็บ-นิ้วมีการเปลี่ยนแปลง เช่นแตก-หักง่าย  เกิดผื่นคัน  เหงื่อออกมาก  ผิวหนังแพ้แสงแดดง่าย  เกิดแผลที่ผิวหนัง  สีผิวเปลี่ยนไป  เกิดสิว  ผิวหนังระคายเคือง  ลมพิษ 
- ผลต่อระบบทางเดินอาหาร:  เช่น  ปวดท้อง  ท้องเสียหรือท้องผูก  คลื่นไส้  น้ำลายมาก  กระเพาะอาหารอักเสบ  มีแผลในกระเพาะอาหาร  ช่องปากอักเสบ  อาหารไม่ย่อย  เกิดริดสีดวงทวาร   แสบร้อนกลางอก  ตับอ่อนอักเสบ 
- ผลต่อระบบทางเดินปัสสาวะ:  เช่น มีเม็ดเลือดขาวในปัสสาวะ   ปัสสาวะมีเลือดปน/ปัสสาวะเป็นเลือด  พบมีน้ำตาลในปัสสาวะ  และพบโปรตีนในปัสสาวะ  ปัสสาวะไม่ออก/ปัสสาวะขัด 
- ผลต่อกล้ามเนื้อและกระดูก:  เช่น  กระดูกอักเสบ  ปวดหลัง  เอ็นอักเสบ 
- ผลต่อระบบประสาท:  เช่น  ความรู้สึกสัมผัสเพี้ยน   ปวดศีรษะไมเกรน  เส้นประสาทอักเสบ 
- ผลต่อตา:  เช่น  เยื่อตาอักเสบ  ตาพร่า  ตาแห้ง  ระคายเคืองที่ตา  ปวดตา  ตาแพ้แสง   ตาบอดกลางคืน  เป็นแผลที่กระจกตา/กระจกตาเป็นแผล 
- ผลต่อระบบทางเดินหายใจ:  เช่น  เยื่อจมูกอักเสบ  ไซนัสอักเสบ  ไอ  เสมหะมาก  คอหอยอักเสบ 
- ผลต่อระบบต่อมไร้ท่อ:  เช่น มีภาวะเต้านมโตในผู้ชาย (Gynecomastia) 
- ผลต่อระบบเลือด:  เช่น  ปริมาณเม็ดเลือดรวมถึงสารเคมีต่างๆในเลือดมีการปรับตัวขึ้นลงไม่แน่นอน  การแข็งตัวของเลือดช้ากว่าปกติ 
- ผลต่อระบบภูมิคุ้มกันต้านทานโรค:  เช่น  ติดเชื้อราได้ง่ายขึ้น  เกิดโรคเริม 
- ผลต่อสภาพจิตใจ: เช่น  ซึมเศร้า  นอนไม่หลับ  ง่วงนอน  เกิดภาวะวิตกกังวล  ก้าวร้าว   มีความคิดอยากทำร้ายตนเอง  สมรรถภาพทางเพศถดถอย 
- ผลต่อไต:  เช่น กรดยูริค และครีเอตินิน(Creatinine)ในเลือดเพิ่มขึ้น  ปัสสาวะมีสีเข้ม 
- อื่นๆ: เช่น ติดเชื้อราในช่องคลอด 
 
 ///// มีข้อควรระวังการใช้อาซิเทรตินอย่างไร? ///// 
มีข้อควรระวังการใช้ยาอาซิเทรติน เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ยากลุ่มเรตินอยด์ 
- ห้ามใช้ยานี้กับหญิงตั้งครรภ์ 
- ห้ามปรับขนาดการใช้ยานี้หรือใช้ยานี้นานเกินจากคำสั่งแพทย์ 
- ห้ามใช้ยานี้กับผู้ที่อยู่ในภาวะ  ผิวแห้ง   ผิวไหม้จากแสงแดด 
- ระหว่างการใช้ยานี้ให้เลี่ยงการโดนแสงแดด หรืออากาศเย็นจัด 
- ควรต้องเฝ้าระวังผลข้างเคียงของยานี้ต่อ ตับ และไต 
- ระหว่างการใช้ยานี้ต้องเฝ้าระวังการทำงานของตับรวมถึงระดับไขมันในเลือด 
- กรณีใช้ยานี้กับเด็ก ต้องคอยตรวจสอบพัฒนาการของกระดูกควบคู่กันไปตามคำแนะนำของแพทย์ 
- ควรคุมกำเนิดอย่างน้อย 2 ปี หลังจากเสร็จสิ้นการใช้ยานี้ 
- ระวังการใช้ยานี้ในสตรีที่อยู่ในภาวะให้นมบุตร 
- ปฏิบัติตัวตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอาซิเทรตินด้วย) ยาแผนโบราณทุกชนิด  อาหารเสริม และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกร ประจำร้านขายยาก่อนซื้อยาใช้เองเสมอ 
 ///// อาซิเทรตินมีปฏิกิริยาระหว่างยากับยาตัวอื่นอย่างไร? ///// 
ยาอาซิเทรตินมีปฏิกิริยาระหว่างยากับยาตัวอื่น เช่น 
- ห้ามใช้ยาอาซิเทรตินร่วมกับยาปฏิชีวนะกลุ่ม Tetracycline เช่น  Doxycycline,  Tetracycline,  Minocycline,  ด้วยจะทำให้ความดันในสมองเพิ่มขึ้น(ความดันในกะโหลกศีรษะสูง)  และบางกรณีอาจทำให้เกิดตาบอดอย่างถาวรตามมา 
- ห้ามใช้ยาอาซิเทรตินร่วมกับ Vitamin A,  ยา Isotretinoin  ด้วยอาจเกิดความเสี่ยงของภาวะวิตามิน เอ เกินในร่างกาย จนอาจส่งผลให้เกิดความเสียหายต่อตา เช่น ตาแห้งมาก  ความดันในสมองเพิ่มขึ้น  ระดับไขมันในเลือดสูงขึ้น  ตับอักเสบ  เป็นต้น 
- หลีกเลี่ยงการใช้ยาอาซิเทรตินร่วมกับยา Efavirenz  ด้วยจะก่อให้เกิดปัญหาทำให้ตับได้รับความเสียหาย/ตับอักเสบ  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาอาซิเทรตินร่วมกับยา Glimepiride  อาจส่งผลทำให้เกิดระดับน้ำตาลในเลือดต่ำ  หากจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาอาซิเทรตินอย่างไร? ///// 
ควรเก็บยาอาซิเทรติน ในช่วงอุณหภูมิ 15 – 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// อาซิเทรตินมีชื่ออื่นอีกไหม? ผลิตจากบริษัทอะไรบ้าง? ///// 
ยาอาซิเทรตินที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น Soriatane, Neotigason, Aceret, Acetec, Acitrin, Acrotac, Zoratame 
 ///// บรรณานุกรม ///// 
https://www.drugs.com/cdi/acitretin.html [2016,Oct29] 
https://en.wikipedia.org/wiki/Acitretin [2016,Oct29] 
http://www.mims.com/thailand/drug/info/acitretin/?type=brief&amp;mtype=generic [2016,Oct29] 
http://www.mims.com/thailand/drug/info/neotigason/?type=brief [2016,Oct29]
