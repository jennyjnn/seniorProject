ไฮดรอกไซซีน (Hydroxyzine)
 ///// บทนำ ///// 
ยาไฮดรอกไซซีน (Hydroxyzine) เป็นยาต้านสารฮีสตามีน (Histamine) รุ่นที่ 1 ที่ถูกสังเคราะห์เมื่อปี ค.ศ. 1956 (พ.ศ. 2499) ทำการตลาดและวางจำหน่ายโดยบริษัท Pfizer ภายในปีเดียวกัน ทางคลินิกมีการใช้ยานี้สืบเนื่องติดต่อกันจนมาถึงปัจจุบัน 
คุณประโยชน์ทางคลินิกของยานี้ที่รู้จักกันดีได้แก่ รักษาอาการผื่นคัน ลมพิษ อาการเมารถ-เมาเรือซึ่งมักกระตุ้นให้เกิดอาการอาเจียนตามมา ยาไฮดรอกไซซีนยังถูกนำไปใช้รักษาอาการวิตกกังวลอีกด้วย มีบางกรณีที่นำยานี้ไปบำบัดอาการของผู้ติดยา 
ก่อนการใช้ยานี้ผู้บริโภคควรทราบข้อมูลบางประการของยาตัวนี้เช่น 
- ไม่ควรใช้กับผู้ที่แพ้ยาไฮดรอกไซซีน 
- ไม่ควรใช้ยานี้กับสตรีที่กำลังตั้งครรภ์ สตรีที่อยู่ในภาวะให้นมบุตร 
- ต้องระวังการขับขี่ยวดยานพาหนะขณะใช้ยานี้ด้วยยาไฮดรอกไซซีนมีฤทธิ์สงบประสาท/ยาคลายเครียดและทำให้ง่วงนอน 
- ระวังการใช้ยานี้กับผู้ที่มีประวัติเป็นโรคลมชัก ผู้ป่วยโรคไต หรือผู้ป่วยโรคตับ โรคหืด โรคต้อหิน โรคหัวใจ โรคความดันโลหิตสูง โรคต่อมไทรอยด์ และโรคต่อมลูกหมากโต 
- หากใช้ยานี้แล้วมีอาการตัวสั่น รู้สึกสับสน เกิดอาการของลมชัก กล้ามเนื้อในลิ้น-ที่กราม หรือที่คอมีอาการกระตุก ให้หยุดการใช้ยานี้แล้วมาพบแพทย์/มาโรงพยาบาลทันที 
- การรับประทานยานี้พร้อมสุราจะทำให้อาการข้างเคียง (ผลข้างเคียง) ของยาเกิดมากกว่าปกติ 
- ผู้สูงอายุจะมีโอกาสเกิดผลข้างเคียงจากยานี้ได้มากกว่าผู้ป่วยกลุ่มอื่น 
ทั้งนี้ รูปแบบยาแผนปัจจุบันที่พบมากและใช้กันบ่อยของยานี้ได้แก่ ยาชนิดรับประทาน ตัวยาสามารถดูดซึมได้อย่างรวดเร็วจากระบบทางเดินอาหาร และออกฤทธิ์ภายในประมาณ 15 - 30 นาทีหลังรับประทาน ระยะเวลาของการออกฤทธิ์อยู่ได้นานประมาณ 1 - 12 ชั่วโมงขึ้นกับอาการโรคและสภาพร่างกายของผู้ป่วย เมื่อยาเข้าสู่กระแสเลือดจะเข้าจับกับพลาสมาโปรตีนประมาณ 93% และถูกส่งไปเผาผลาญหรือเปลี่ยนแปลงโครงสร้างทางเคมีที่ตับ ร่างกายต้องใช้เวลาประ มาณ 20 - 24 ชั่วโมงในการกำจัดปริมาณยาครึ่งหนึ่งในกระแสเลือดโดยผ่านทิ้งไปกับปัสสาวะและอุจจาระ 
เคยมีการทดลองใช้ยานี้กับสัตว์ทดลองที่ตั้งท้องพบว่า ตัวยานี้ก่อให้เกิดอันตรายกับตัวอ่อนของสัตว์ทดลองดังกล่าว ในทางคลินิกจึงไม่แนะนำให้ใช้ยานี้กับสตรีที่อยู่ในภาวะตั้งครรภ์ 
คณะกรรมการอาหารและยาของไทยได้บรรจุให้ยาไฮดรอกไซซีนอยู่ในบัญชียาหลักแห่งชาติ โดยมีรูปแบบการใช้เป็นชนิดรับประทานแบบเม็ดและยาน้ำเชื่อม 
ยาไฮดรอกไซซีนจัดอยู่ในหมวดหมู่ของยาอันตราย เพื่อความปลอดภัยต่อการใช้ยานี้ของผู้บริโภคจึงควรใช้ยานี้ภายใต้คำสั่งของแพทย์แต่เพียงผู้เดียว 
 ///// ไฮดรอกไซซีนมีสรรพคุณ (คุณสมบัติ) อย่างไร? ///// 
ไฮดรอกไซซีนมีสรรพคุณ/ข้อบ่งใช้คือ 
- รักษาอาการผื่นคันของผิวหนังและลมพิษอันมีสาเหตุมาจากสารฮีสตามีน (Histamine) 
- ใช้เป็นยาบรรเทาอาการวิตกกังวล ช่วยผ่อนคลายลดความตึงเครียด 
- บรรเทาอาการคลื่นไส้ อาเจียน 
 ///// ไฮดรอกไซซีนมีกลไกการออกฤทธิ์อย่างไร? ///// 
กลไกการออกฤทธิ์ของยาไฮดรอกไซซีนคือ ตัวยาจะออกฤทธิ์โดยเข้ายับยั้งการทำงานของตัวรับ (Receptor) ที่ถูกเรียกว่า Histamine H1-receptor ซึ่งพบในระบบทางเดินอาหาร หลอดเลือด อวัยวะในระบบทางเดินหายใจ นอกจากนี้ยังออกฤทธิ์ช่วยสงบประสาท/คลายเครียด ช่วยให้กล้ามเนื้อผ่อนคลาย ทำให้หลอดลมมีการขยายตัว ลดและบรรเทาอาการอาเจียน รวมถึงบรรเทาอาการปวดได้ด้วย จากกลไกดังกล่าวส่งผลให้ยานี้มีฤทธิ์รักษาตามสรรพคุณ 
 ///// ไฮดรอกไซซีนมีรูปแบบการจัดจำหน่ายอย่างไร? ///// 
ยาไฮดรอกไซซีนมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 10, 25 และ 50 มิลลิกรัม/เม็ด 
- ยาน้ำเชื่อมชนิดรับประทาน ขนาด 10 มิลลิกรัม/5 มิลลิลิตร 
- ยาฉีด ขนาด 25 และ 50 มิลลิกรัม/มิลลิลิตร 
 ///// ไฮดรอกไซซีนมีขนาดรับประทานอย่างไร? ///// 
ยาไฮดรอกไซซีนมีขนาดรับประทานขึ้นกับชนิดของอาการ อายุของผู้ป่วย และดุลพินิจของแพทย์ผู้รักษา ซึ่งในบทความนี้ขอยกตัวอย่างดังนี้เช่น 
ก. สำหรับอาการผื่นคัน ลมพิษ: 
- ผู้ใหญ่: รับประทานครั้งละ 25 มิลลิกรัมวันละ 3 - 4 ครั้ง 
- เด็กอายุน้อยกว่า 6 ปี: รับประทาน 50 มิลลิกรัม/วันโดยแบ่งรับประทานวันละ 3 - 4 ครั้ง 
- เด็กอายุ 6 ปีขึ้นไป: รับประทาน 50 - 100 มิลลิกรัม/วันโดยแบ่งรับประทานวันละ 3 - 4 ครั้ง 
ข. สำหรับบรรเทาอาการวิตกกังวล: 
- ผู้ใหญ่: รับประทานครั้งละ 50 - 100 มิลลิกรัมวันละ 4 ครั้ง 
- เด็กอายุน้อยกว่า 6 ปี: รับประทาน 50 มิลลิกรัม/วันโดยแบ่งรับประทานวันละ 4 ครั้ง 
- เด็กอายุ 6 ปีขึ้นไป: รับประทาน 50 - 100 มิลลิกรัม/วันโดยแบ่งรับประทานวันละ 4 ครั้ง 
*อนึ่ง: สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไฮดรอกไซซีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไฮดรอกไซซีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไฮดรอกไซซีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไฮดรอกไซซีนมีผลไม่พึงประสงค์อย่างไร? ///// 
ยาไฮดรอกไซซีนอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการง่วงนอนตั้งแต่ระดับต่ำๆไปจนถึงระดับกลางๆ ปวดศีรษะ อ่อนเพลีย อาจพบอาการซึมเศร้า กระสับกระส่าย ผู้ป่วยบางรายจะมีอาการตัวสั่น และเกิดภาวะชักกระตุก อาจมีอาการ ปากแห้ง คลื่นไส้ ท้องเสีย ปวดท้อง น้ำหนักตัวเพิ่ม รับประทานอาหารได้มากขึ้น มีสารคัดหลั่งออกมามากในระบบทางเดินหายใจ อาจพบภาวะหลอดลมเกร็งตัว ชีพจรเต้นผิดปกติ ความดันโลหิตต่ำ ตัวบวม บางกรณีกับผู้ป่วยบางรายยานี้อาจกระตุ้นให้เกิดผื่นคันเสียเอง ผิวแพ้แสงแดดได้ง่าย ปัสสาวะขัด และตาพร่า เป็นต้น 
 ///// มีข้อควรระวังการใช้ไฮดรอกไซซีนอย่างไร? ///// 
มีข้อควรระวังการใช้ยาไฮดรอกไซซีนเช่น 
- ห้ามใช้กับผู้ที่แพ้ยานี้หรือผู้ที่แพ้อนุพันธุ์ของยา Piperazine ผู้ที่แพ้ยา Cetirizine และ Aminophylline 
- ห้ามใช้ยานี้กับผู้ป่วยด้วยโรค Porphyria (โรคทางพันธุกรรมที่พบได้น้อยที่มีความผิด ปกติในเม็ดเลือดแดง) 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร 
- ห้ามปรับขนาดรับประทานยานี้ด้วยตนเอง 
- ห้ามรับประทานยานี้พร้อมสุรา 
- ระวังการใช้ยานี้กับผู้ป่วยโรคต้อหิน ผู้ที่มีภาวะปัสสาวะขัด ผู้ที่มีภาวะกระเพาะอาหาร-ลำไส้เคลื่อนตัว/บีบตัวได้น้อย ผู้ป่วยโรคกล้ามเนื้ออ่อนแรง ผู้ป่วยด้วยโรคความจำเสื่อม ผู้ที่มีภาวะหัวใจเต้นผิดจังหวะ ผู้ป่วยโรคตับ ผู้ป่วยโรคไต 
- ระวังการใช้ยานี้กับเด็กและผู้สูงอายุ 
- ระหว่างการใช้ยานี้ควรหลีกเลี่ยงการขับขี่ยวดยานพาหนะหรือการทำงานกับเครื่องจักร จากการง่วงนอนจากผลข้างเคียงของยานี้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไฮดรอกไซซีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไฮดรอกไซซีนมีปฏิกิริยาระหว่างยากับยาตัวอื่นอย่างไร? ///// 
ยาไฮดรอกไซซีนมีปฏิกิริยาระหว่างยากับยาตัวอื่นเช่น 
- การใช้ยาไฮดรอกไซซีนร่วมกับยา Propoxyphene อาจทำให้ผู้ป่วยได้รับอาการข้างเคียง(ผลข้างเคียง) ของยาไฮดรอกไซซีนมากยิ่งขึ้นเช่น มีอาการวิงเวียน ง่วงนอน รู้สึกสับสน และขาดสติ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาไฮดรอกไซซีนร่วมกับยา Amiodarone, Moxifloxacin, Sotalol, Clozapine สามารถทำให้เกิดภาวะหัวใจเต้นผิดจังหวะซึ่งเป็นอันตรายต่อตัวผู้ป่วยจนถึงขั้นเสียชีวิต (ตาย) ได้ หากไม่มีความจำเป็นใดๆไม่ควรใช้ยากลุ่มนี้ร่วมกับยาไฮดรอกไซซีน 
- การใช้ยาไฮดรอกไซซีนร่วมกับยา Potassium chloride สามารถก่อให้เกิดความระคายเคืองต่อกระเพาะอาหารและลำไส้เล็กส่วนต้นจนทำให้มีแผลและเลือดออกได้ เพื่อหลีกเลี่ยงอาการข้างเคียงดังกล่าวควรหลีกเลี่ยงการใช้ยาร่วมกัน 
 ///// ควรเก็บรักษาไฮดรอกไซซีนอย่างไร? ///// 
สามารถเก็บยาไฮดรอกไซซีนที่อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไฮดรอกไซซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไฮดรอกไซซีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Hydroxyzine  [2015,Aug29] 
http://www.drugs.com/hydroxyzine.html  [2015,Aug29] 
http://mims.com/INDONESIA/Home/GatewaySubscription/?generic=hydroxyzine  [2015,Aug29] 
http://dmsic.moph.go.th/dmsic/admin/files/userfiles/files/essential_book_56.pdf  [2015,Aug29] 
http://www.mims.com/Thailand/drug/info/Atarax/  [2015,Aug29] 
http://www.drugbank.ca/drugs/DB00557  [2015,Aug29] 
http://www.drugs.com/sfx/hydroxyzine-side-effects.html  [2015,Aug29] 
http://www.drugs.com/drug-interactions/hydroxyzine-index.html?filter=3&amp;generic_only=  [2015,Aug29] 
http://www.mims.com/India/drug/info/hydroxyzine/hydroxyzine?type=full  [2015,Aug29] 
http://www.drugs.com/dosage/hydroxyzine.html#Usual_Adult_Dose_for_Anxiety  [2015,Aug29]
