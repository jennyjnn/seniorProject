ดีลามานิด (Delamanid)
 ///// บทนำ ///// 
ยาดีลามานิด(Delamanid) เป็นยาที่ถูกพัฒนาขึ้นมาเพื่อบำบัดรักษาวัณโรคชนิดที่ดื้อต่อยาปฏิชีวนะรุ่นเดิม(Multidrug-resistant tuberculosis) อย่างเช่น  Isoniazid และ Rifampicin  ในปี ค.ศ.2014 (พ.ศ.2557)ยานี้มีการขึ้นทะเบียนและรับรองการใช้ทางคลินิกที่ประเทศแถบยุโรป ญี่ปุ่น และเกาหลีใต้  ยาดีลามานิดถูกจัดให้เป็นยาใหม่ที่ใช้รักษาวัณโรคในรอบหลายสิบปีที่ผ่านมา และมีการจำหน่ายภายใต้ชื่อการค้าว่า “Deltyba”  ยานี้มีกลไกออกฤทธิ์ยับยั้งกระบวนการสร้างกรดบางชนิดในเชื้อวัณโรคที่มีชื่อเรียกว่า Methoxy-mycolic acid และ Keto-mycolic acid ซึ่งกรดทั้ง 2 ชนิดเป็นส่วนประกอบสำคัญในการสร้างผนังเซลล์ของเชื้อวะรโรค  ส่งผลให้เชื้อวัณโรคไม่สามารถเจริญพันธุ์และตายลงในที่สุด 
ยาดีลามานิดมีรูปแบบเภสัชภัณฑ์เป็นยาชนิดรับประทาน  หลังการดูดซึมจากระบบทางเดินอาหารเข้าสู่กระแสเลือด ตัวยานี้จะเข้าจับกับพลาสมาโปรตีนได้มากกว่า 99.5%  และจะถูกโปรตีนในเลือดเปลี่ยนโครงสร้างทางเคมี แต่ก็มียานี้บางส่วนที่ถูกทำลายโดยเอนไซม์ในตับที่เรียกว่า CYP3A4 (Cytochrome P450 3A4) ร่างกายต้องใช้เวลาประมาณ 30–38 ชั่วโมงเพื่อกำจัดยานี้ทิ้งออกจากกระแสเลือดผ่านทางอุจจาระ 
จากการศึกษาทางคลินิกพบว่า ยาดีลามานิดสามารถบำบัดอาการผู้ป่วยที่มีเชื้อวัณโรคดื้อยา(Multidrug-resistant tuberculosis) ให้มีอาการดีขึ้น โดยทั่วไป การรักษาวัณโรคดื้อยาด้วยยาดีลามานิด ผู้ป่วยต้องรับประทานยาขนาด 100 มิลลิกรัม วันละ 2 ครั้ง เป็นเวลา 24 สัปดาห์  แพทย์อาจให้ยาปฏิชีวนะชนิดอื่นร่วมในการรักษาด้วยตามความเหมาะสมในแต่กรณีผู้ป่วย  และสำหรับผู้ป่วย โรคตับ  โรคไต ที่ไม่อยู่ในระดับรุนแรง สามารถใช้ยาดีลามานิดได้ตามปกติโดยไม่ต้องปรับขนาดรับประทานแต่อย่างใด 
อาการข้างเคียง(ผลข้างเคียง)ของยาดีลามานิด ที่พบเห็นได้บ่อย คือ คลื่นไส้  อาเจียน และวิงเวียนศีรษะ  อาการข้างเคียงที่ดูเหมือนจะรุนแรง ได้แก่  ทำให้หัวใจเต้นผิดจังหวะ  เพื่อเป็นการป้องกันอาการข้างเคียงต่างๆ แพทย์จะไม่ใช้ยานี้กับผู้ที่มีภาวะสารโปรตีนในเลือดต่ำ (Low level of albumin)   นอกจากนี้ผู้ป่วยจะต้องแจ้งให้แพทย์ทราบทุกครั้งว่าตนเองมีโรคประจำตัวอะไรบ้างเมื่อเข้ารับการตรวจรักษาทุกครั้งโดยเฉพาะอย่างยิ่ง โรคเอดส์  โรคหัวใจเต้นผิดจังหวะ หรือผู้ที่มีภาวะพร่อง/ขาด                เกลือแร่ในร่างกาย เป็นต้น 
ปัจจุบันมีการยืนยันทางคลินิกว่า ผู้ป่วยวัณโรคที่ใช้ยาดีลามานิด 2 เดือนต่อเนื่องขึ้นไป  อาการโรคจะทุเลาและดีขึ้นเป็นลำดับ แต่ยังต้องใช้ยาต่อเนื่องตามคำสั่งแพทย์ 
*สำหรับผู้ที่รับประทานยาดีลามานิดเกินขนาด อาจเกิดอาการของหัวใจทำงานผิดปกติ เช่น หัวใจเต้นผิดจังหวะ  ผู้ป่วยจะต้องถูกนำตัวส่งโรงพยาบาลทันทีเพื่อทำการล้างท้องและช่วยเหลือให้หัวใจกลับมาทำงานอย่างเป็นปกติ 
องค์การอนามัยโลกได้ระบุและรับรองให้ยาดีลามานิดเป็นยาจำเป็นขั้นพื้นฐานที่สถานพยาบาลควรมีสำรองไว้ให้บริการกับผู้ป่วย  และในปี ค.ศ.2016 (พ.ศ.2559) องค์กรที่เป็นพันธมิตรเพื่อหยุดยั้งวัณโรคได้มีข้อตกลงจัดหางบประมาณมาบริหารการกระจายยานี้เพื่อรักษาวัณโรคมากกว่า 100 ประเทศทั่วโลก  ประเทศไทยอาจยังไม่พบเห็นการใช้ยาดีลามานิดก็จริง แต่ในอนาคตผู้ป่วยวัณโรคภายในประเทศก็มีโอกาสที่จะได้ใช้ยาชนิดนี้เช่นกัน 
 
 ///// ดีลามานิดมีสรรพคุณ(คุณสมบัติ)อย่างไร? ///// 
ยาดีลามานิดมีสรรพคุณ/ข้อบ่งใช้เพื่อ บำบัดรักษาอาการวัณโรคปอดที่เชื้อโรคมีการพัฒนาตัวเองให้ดื้อต่อยารักษาวัณโรครุ่นดั้งเดิม 
 ///// ดีลามานิดมีกลไกการออกฤทธิ์อย่างไร? ///// 
กลไกการออกฤทธิ์ของยาดีลามานิดคือ ตัวยาจะออกฤทธิ์ยับยั้งการสร้างผนังเซลล์ของเชื้อวัณโรค ส่งผลให้หมดสภาพในการเจริญเติบโต จนหยุดกระจายพันธุ์และตายลงในที่สุด 
 
 ///// ดีลามานิดมีรูปแบบการจัดจำหน่ายอย่างไร? ///// 
ยาดีลามานิดมีรูปแบบการจัดจำหน่ายเป็น 
- ยาเม็ดชนิดรับประทานที่ประกอบด้วยตัวยา Delamanid ขนาด  50 มิลลิกรัม/เม็ด 
 
 ///// ดีลามานิดมีขนาดรับประทานอย่างไร? ///// 
ยาดีลามานิดมีขนาดรับประทาน เช่น 
- ผู้ใหญ่อายุตั้งแต่ 18 ปีขึ้นไป:	รับประทานยาขนาด 100 มิลลิกรัม วันละ 2 ครั้ง เช้า-เย็น หลังอาหาร 
- ผู้อายุต่ำกว่า 18 ปี: ห้ามใช้ยากับผู้ที่มีอายุต่ำกว่า 18 ปีลงมา 
อนึ่ง: 
- ห้ามรับประทานยานี้พร้อมกับเครื่องดื่มที่มีองค์ประกอบของแอลกอฮอล์ด้วยจะเกิดผลข้างเคียงจากยาที่รุนแรงขึ้นมาก 
- ทางคลินิก แพทย์แนะนำการรักษาด้วยดีลามานิดติดต่อกัน 24 สัปดาห์                         ผู้ป่วยต้องรับประทานยานี้ต่อเนื่องตามคำสั่งแพทย์ เพื่อให้ตัวยาออกฤทธิ์และมีประสิทธิภาพมากที่สุด 
- ระหว่างการใช้ยานี้ ควรตรวจสอบการทำงานของหัวใจร่วมด้วยตามคำสั่งแพทย์ เพื่อหากพบความผิดปกติ แพทย์จะได้รีบดำเนินการแก้ไขทันที 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาดีลามานิด  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคหัวใจ  รวมทั้งกำลังกินยาอะไรอยู่              เพราะยาดีลามานิดอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีลืมรับประทานยาดีลามานิดในระหว่างวัน  สามารถรับประทานยาทันทีที่นึกขึ้นได้  หากเวลาใกล้เคียงกับการรับประทานยาในมื้อถัดไป ให้รับประทานยาในขนาดปกติ ห้ามรับประทานยาเพิ่มเป็น 2 เท่า 
กรณีหยุดรับประทานยานี้หลายวันติดต่อกัน ควรรีบกลับมาพบแพทย์/มาโรงพยาบาลโยเร็วเพื่อแพทย์ปรับแนวทางการรักษา 
อนึ่ง การรักษาวัณโรคต้องอาศัยการรับประทานยาดีลามานิดอย่างต่อเนื่อง  การหยุดรับประทานยานี้เอง จะส่งผลให้อาการโรคกำเริบ และยังเป็นการกระตุ้นให้เชื้อวัณโรคดื้อยาได้สูงขึ้น 
 ///// ดีลามานิดมีผลไม่พึงประสงค์อย่างไร? ///// 
ยาดีลามานิดสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  เลือดจาง  เกิดภาวะEosinophilia(เม็ดเลือดขาวชนิด Eosinophil สูง) 
- ผลต่อระบบทางเดินอาหาร:   เช่น  ไอ   เจ็บคอ   คลื่นไส้อาเจียน  ท้องเสียหรือท้องผูก  ปวดท้อง   เบื่ออาหาร   กระเพาะอาหารอักเสบ 
- ผลต่อระบบประสาท: เช่น  นอนไม่หลับ   ตัวสั่น   วิงเวียน   ปวดศีรษะ ความรู้สึกสัมผัสเพี้ยน 
- ผลต่อระบบหัวใจและหลอดเลือด:  เช่น  ชีพจรเต้นผิดปกติ   ความดันโลหิตสูงหรือไม่ก็ต่ำ  ใบหน้าแดง  ค่าECGผิดปกติ  เจ็บหน้าอก 
- ผลต่อผิวหนัง: เช่น  เกิดผื่นคัน  มีสิว  เหงื่ออกมาก ลมพิษ 
- ผลต่อระบบทางเดินปัสสาวะ:  เช่น กรดยูริคในปัสสาวะเพิ่มขึ้น ปัสสาวะมีเลือดปน/ปัสสาวะเป็นเลือด 
- ผลต่อระบบเผาผลาญพลังงานของร่างกาย: เช่น  เกลือโปแตสเซียม/เกลือ โพแทสเซียมในเลือดต่ำ   ไขมันไตรกลีเซอร์ไรด์ในเลือดสูง 
- ผลต่อสภาพจิตใจ:  เช่น  วิตกกังวล   ง่วงซึม   กระสับกระส่าย 
- ผลต่อตา: เช่น   ตาแห้ง   ตากลัวแสง 
- ผลต่อการได้ยิน:  เช่น  หูอื้อ   ปวดหู 
- ผลต่อกล้ามเนื้อ:  เช่น   กล้ามเนื้ออ่อนแรง   ปวดกล้ามเนื้อ   ปวดข้อ 
อนึ่ง เพื่อเป็นการป้องกันผลข้างเคียงที่รุนแรง ระหว่างการรักษาด้วยยานี้ แพทย์อาจนัดมาทำการตรวจคลื่นไฟฟ้าหัวใจ(EKG หรือ ECG)เป็นระยะๆ ผู้ป่วยควรมารับการตรวจตามที่แพทย์นัดหมายทุกครั้ง 
 ///// มีข้อควรระวังการใช้ดีลามานิดอย่างไร? ///// 
มีข้อควรระวังการใช้ยาดีลามานิด เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ที่มีการติดเชื้อวัณโรคแบบแอบแฝง(Latent infection with M. tuberculosis) 
- ห้ามใช้ยานี้กับการติดเชื้อวัณโรคประเภทเกิดนอกปอดเช่น วัณโรคที่กระดูก                        วัณโรคที่เส้นประสาท ด้วยยังไม่มีข้อมูลทางคลินิกมายืนยันประสิทธิผลของการรักษา 
- ห้ามใช้กับผู้ที่มีภาวะอัลบูมินในเลือดต่ำกว่า 2 กรัม/เดซิลิตร 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีหรือกลิ่นยาเปลี่ยน 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- รับประทานยานี้ต่อเนื่องตรงตามขนาดและเวลาในแต่ละวันตามแพทย์สั่ง 
- การใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และผู้สูงอายุจะต้องเป็นไปตามคำสั่งแพทย์เท่านั้น 
- เฝ้าระวังการทำงานของหัวใจให้เป็นปกติเสมอตามแพทย์แนะนำ 
- ระหว่างที่ใช้ยานี้แล้วมีอาการหัวใจเต้นผิดจังหวะ ให้หยุดการใช้ยานี้แล้วมาพบแพทย์/มาโรงพยาบาลทันที/ฉุกเฉิน 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาดีลามานิดด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกร ประจำร้านขายยาก่อนซื้อยาใช้เองเสมอ 
 
 ///// ดีลามานิดมีปฏิกิริยาระหว่างยากับยาตัวอื่นอย่างไร? ///// 
ยาดีลามานิดมีปฏิกิริยาระหว่างยากับยาตัวอื่น เช่น 
- การใช้ยาดีลามานิดร่วมกับยาบางกลุ่ม อาจทำให้คลื่นไฟฟ้าหัวใจผิดปกติชนิด           ที่เรียกกันว่า Prolonged QT interval  กรณีที่มีความจำเป็นต้องใช้ยานั้นๆร่วมกัน แพทย์จะปรับขนาดการรับประทานเป็นกรณีๆไป รวมถึงดูแลควบคุมการทำงานของหัวใจให้เป็นปกติเสมอ ยากลุ่มดังกล่าว  เช่นยา    Amiodarone,  Disopyramide,  Procainamide,  Quinidine,  Sotalol,  กลุ่มTCAs, Thioridazine,  Haloperidol,  Chlorpromazine,  Trifluoperazine/ยารักษาทางจิตเวช,  Prochlorperazine,  Fluphenazine/ยารักษาทางจิตเวช,  Sertindole/ยารักษาทางจิตเวช,  Pimozide,  Domperidone,  Fluconazole,   Itraconazole,  Posaconazole, Voriconazole, และกลุ่มMacrolides 
 ///// ควรเก็บรักษาดีลามานิดอย่างไร? ///// 
ควรเก็บยาดีลามานิดภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  เก็บในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  ไม่เก็บยาที่หมดอายุซึ่งอายุของยาก่อนเปิดบรรจุภัณฑ์อยู่ที่ 5 ปี 
 ///// ดีลามานิดมีชื่ออื่นอีกไหม? ผลิตจากบริษัทอะไรบ้าง? ///// 
ยาดีลามานิด มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.ema.europa.eu/docs/en_GB/document_library/EPAR_-_Summary_for_the_public/human/002552/WC500166235.pdf[2017,March11] 
https://en.wikipedia.org/wiki/Delamanid[2017,March11] 
http://www.mims.com/hongkong/drug/info/deltyba/?type=brief[2017,March11] 
https://www.drugs.com/international/delamanid.html[2017,March11] 
http://www.treatmentactiongroup.org/sites/default/files/201409/Activist's%20Guide%20to%20Delamanid%20V6%20LR.pdf[2017,March11] 
https://ec.europa.eu/health/documents/community-register/2016/20160311134183/anx_134183_en.pdf [2017,March11]
