คาร์โบโพรส (Carboprost)
 ///// บทนำ ///// 
ยาคาร์โบโพรส(Carboprost หรือ Carboprost tromethamine) เป็นสารสังเคราะห์ประเภท Prostaglandin (PGF2α) เป็นยาที่มีกลไกกระตุ้นให้มดลูกหดตัวเพื่อช่วยให้มีแรงเบ่งคลอด  นอกจากนี้ยังช่วยลดภาวะเลือดออกหลังคลอดบุตร(ตกเลือดหลังคลอด)อีกด้วย รูปแบบเภสัชภัณฑ์ของยานี้ เป็นยาฉีด โดยต้องฉีดเข้ากล้ามเนื้อ  ยาคาร์โบโพรสจะใช้เวลาประมาณ 20–30 นาทีเพื่อการออกฤทธิ์ ยานี้สามารถซึมผ่านรก และจะถูกขับทิ้งไปกับปัสสาวะเสียเป็นส่วนมาก  ทางคลินิกนำยานี้มาใช้เป็นยายุติการตั้งครรภ์ และใช้เป็นยาห้ามเลือดหลังจากการคลอดบุตร 
อย่างไรก็ตาม  มีข้อห้ามบางประการที่ทำให้ไม่สามารถใช้ยานี้ได้ เช่น 
- เป็นผู้ที่มีประวัติแพ้ยาคาร์โบโพรส 
- มีภาวะอุ้งเชิงกรานอักเสบ(การติดเชื้อในอุ้งเชิงกราน)รวมถึงเป็นผู้ป่วยด้วยโรคหัวใจ  โรคปอด  โรคไต   โรคตับ ด้วยอาการของโรคดังกล่าวอาจรุนแรงมากยิ่งขึ้นเมื่อได้รับยาคาร์โบโพรส 
โดยทั่วไป แพทย์จะเริ่มให้ยาคาร์โบโพรสในขนาดต่ำๆเท่าที่ให้ประสิทธิผลสูงแก่ผู้ป่วย ทั้งนี้เพื่อเป็นการป้องกันอาการข้างเคียง(ผลข้างเคียง)ต่างๆที่อาจเกิดจากยานี้  ซึ่งการใช้ยาคาร์โบโพรสจะต้องกระทำแต่ในสถานพยาบาลเท่านั้น ด้วยต้องอาศัยหัตถการทางการแพทย์ที่เหมาะสมร่วมกับเวชภัณฑ์ยาอื่นๆมาประกอบกันเพื่อช่วยชีวิตผู้ป่วย 
ยาคาร์โบโพรสมีผลกระตุ้นการบีบตัวของกระเพาะอาหารและลำไส้ได้ด้วยเช่นกันจึงอาจก่อให้เกิดอาการอาเจียนออกมา  ดังนั้นก่อนฉีดคาร์โบโพรสเพื่อเร่งการคลอดให้ผู้ป่วย แพทย์อาจมีความจำเป็นต้องให้ยาลดอาการอาเจียน(ยาแก้คลื่นไส้อาเจียน)กับผู้ป่วยเพื่อป้องกันการอาเจียนในเบื้องต้น 
ผู้ที่ได้รับยาคาร์โบโพรส จะมีอุณหภูมิของร่างกายสูงขึ้นชั่วคราว นานประมาณ 1–16 ชั่วโมงหลังได้รับยานี้  และอุณหภูมิของร่างกายจะกลับมาเป็นปกติเมื่อการออกฤทธิ์ของยาคาร์โบโพรสหมดลง ข้อควรระวังอีกหนึ่งประการของการใช้ยานี้ คือ ทำให้ผู้ป่วยมีความดันโลหิตสูงในระดับรุนแรงปานกลางตามมา ซึ่งอาจไม่ต้องใช้ยาเข้ามาช่วยลดความดันโลหิตดังกล่าว ทั้งนี้แพทย์ผู้รักษาจะเป็นผู้พิจารณาตามสถานการณ์ได้อย่างเหมาะสมที่สุด 
ทางคลินิก จะใช้ยาคาร์โบโพรส เพื่อกระตุ้นการเร่งคลอด(การชักนำให้เจ็บครรภ์คลอด)ให้กับมารดาที่มีอายุครรภ์ 13–20 สัปดาห์ ด้วยเหตุผลทางการแพทย์บางประการ เช่น ถุงน้ำคร่ำในครรภ์มารดาแตกก่อนกำหนด(ถุงน้ำคร่ำแตกก่อนเจ็บครรภ์คลอด)จึงต้องนำทารกออกมาเพื่อเป็นการป้องกันอันตรายที่จะเกิดกับมารดา 
ยาคาร์โบโพรสมีจุดประสงค์ของการใช้เพื่อช่วยชีวิตผู้ป่วยเป็นสำคัญ  ไม่มีวัตถุประสงค์การใช้ยานี้กับวัยรุ่นที่ตั้งครรภ์ก่อนวัยอันควรเพื่อให้เกิดการแท้งบุตร ยานี้จัดเป็นยาที่มีอันตรายมากพอสมควร  การใช้ยาคาร์โบโพรสได้อย่างเหมาะสมและปลอดภัย จึงต้องอยู่ภายใต้การดูแลของแพทย์แต่ผู้เดียว 
 
 ///// คาร์โบโพรสมีสรรพคุณ(คุณสมบัติ)อย่างไร? ///// 
ยาคาร์โบโพรสมีสรรพคุณ/ข้อบ่งใช้ เช่น 
- ช่วยยับยั้งภาวะเลือดออกหลังคลอดบุตร/ตกเลือดหลังคลอด(Postpartum hemorrhage) 
- ใช้เป็นยาเร่งคลอดก่อนกำหนด(การชักนำให้เจ็บครรภ์คลอด)เพื่อช่วยชีวิตมารดาที่มีอายุครรภ์ 13–20 สัปดาห์(Pregnancy termination in the 2nd trimester)
และสามารถอ่านเพิ่มเติมในเว็ปไซด์หาหมอ.com ในหัวข้อ “คลอดก่อนกำหนด(Preterm labor)” 
 ///// คาร์โบโพรสมีกลไกการออกฤทธิ์อย่างไร? ///// 
กลไกการออกฤทธิ์ของยาคาร์โบโพรสคือ ตัวยาจะออกฤทธิ์กระตุ้นให้มดลูกเกิดการหดตัว/บีบตัว เป็นผลให้เกิดการขับเอาตัวทารกออกจากครรภ์มารดา นอกจากนี้ กลไกนี้ยังช่วยลดอาการเลือดออกของมดลูกหลังคลอด(ตกเลือดหลังคลอด)ได้อีกด้วย 
 
 ///// คาร์โบโพรสมีรูปแบบการจัดจำหน่ายอย่างไร? ///// 
ยาคาร์โบโพรสมีรูปแบบการจัดจำหน่าย เช่น 
- -	ยาฉีดที่มีส่วนประกอบของ Carboprost tromethamine ขนาด 250 ไมโครกรัม/มิลลิลิตร (0.25 มิลลิกรัม/มิลลิลิตร) 
 
 ///// คาร์โบโพรสมีขนาดการบริหารยาอย่างไร? ///// 
ยาคาร์โบโพรสมีขนาดการบริหารยา/ใช้ยา เช่น 
ก.สำหรับใช้เร่งคลอด(การชักนำให้เจ็บครรภ์คลอด)ที่อายุครรภ์ระหว่าง 13–20 สัปดาห์: 
- ผู้ใหญ่: เริ่มต้นฉีดยาขนาด 250 ไมโครกรัมเข้ากล้ามเนื้อ หรือ เริ่มฉีดยาขนาด 100 ไมโครกรัมเข้ากล้ามเนื้อ และรอดูอาการ  หากยังไม่เป็นผล แพทย์อาจต้องฉีดยาซ้ำภายในช่วงเวลา 1.5–3.5 ชั่วโมงต่อมา  และแพทย์อาจพิจารณาให้ยาถึง 500 ไมโครกรัม หากการหดตัวของมดลูกไม่เพียงพอ ทั้งนี้ขนาดการใช้ยานี้สูงสุดไม่เกิน 12 มิลลิกรัม ภายใน 2 วัน 
ข.สำหรับใช้หยุดอาการตกเลือดหลังคลอด: 
- ผู้ใหญ่: เริ่มต้นฉีดยา 250 ไมโครกรัมเข้ากล้ามเนื้อ แพทย์อาจต้องให้ยาซ้ำทุกๆ 15–90 นาที และขนาดการใช้ยาสูงสุดไม่เกิน 2 มิลลิกรัม 
อนึ่ง:  ในเด็ก: ทางคลินิก ยังไม่มีข้อบ่งใช้ยานี้ที่ชัดเจน 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคาร์โบโพรส  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต  โรคตับ  โรคหัวใจ รวมทั้งกำลังกินยา/ใช้ยาอะไรอยู่ เพราะยาคาร์โบโพรส อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// คาร์โบโพรสมีผลไม่พึงประสงค์อย่างไร? ///// 
ยาคาร์โบโพรสสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  อาเจียน   ท้องเสีย  คลื่นไส้   ปวดท้อง   ปากแห้ง  กระหายน้ำมาก  มีอาการขย้อนอาหาร	สะอึก 
- ผลต่อระบบประสาท: เช่น   ปวดศีรษะ   วิงเวียน  ความรู้สึกสัมผัสเพี้ยน ง่วงนอน  การรับรสผิดปกติ 
- ผลต่อระบบหัวใจและหลอดเลือด:  เช่น  เกิดภาวะความดันโลหิตสูงระดับปานกลาง  หน้าแดง       หัวใจเต้นเร็ว 
- ผลต่ออวัยวะเพศและระบบทางเดินปัสสาวะ:  เช่น  เยื่อบุมดลูกอักเสบ   มีเลือดออกในมดลูก  มดลูกแตก   ทางเดินปัสสาวะอักเสบ/โรคติดเชื้อระบบทางเดินปัสสาวะ 
- ผลต่อระบบต่อมไร้ท่อ:  เช่น  ต่อมไทรอยด์เป็นพิษ 
- ผลต่อผิวหนัง:  เช่น  มีภาวะหลั่งเหงื่อมาก   เกิดผื่นคัน 
- ผลต่อกล้ามเนื้อ:  เช่น   ปวดหลัง   ปวดกล้ามเนื้อ  กล้ามเนื้อหดเกร็งตัว/เป็นตะคริว  เป็นตะคริวที่ขา 
- ผลต่อตา:  เช่น  ตาพร่า  ปวดตา   หนังตากระตุก 
- ผลต่อสภาพจิตใจ: เช่น   นอนไม่หลับ   วิตกกังวล 
- ผลต่อระบบทางเดินหายใจ: เช่น   ไอ   หอบ   หายใจขัด/หายใจลำบาก   โรคติดเชื้อที่ทางเดินหายใจส่วนต้น  คอแห้ง 
*กรณีที่ได้รับยานี้เกินขนาด สามารถสังเกตได้จากมีอาการ  ความดันโลหิตสูง และมีไข้  ซึ่งแพทย์จะดูแลและรักษาประคับประคองตามอาการ 
 
 ///// มีข้อควรระวังการใช้คาร์โบโพรสอย่างไร? ///// 
มีข้อควรระวังการใช้ยาคาร์โบโพรส เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีภาวะอุ้งเชิงกรานอักเสบ(โรคติดเชื้อในอุ้งเชิงกราน)  ผู้ป่วยด้วยโรคหัวใจ  ผู้ป่วยด้วยโรคระบบทางเดินหายใจ  ผู้ป่วยโรคตับ  โรคไต 
- ห้ามใช้ยาที่มีสภาพเปลี่ยนไปจากเดิม เช่น ยาตกตะกอนแข็ง  สียาเปลี่ยนไป 
- แจ้งแพทย์ให้ทราบเมื่อเข้ารับการรักษาว่า ตนเองมีโรคประจำตัว และใช้ยาชนิดใดอยู่บ้าง 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาคาร์โบโพรสด้วย)  ยาแผนโบราณทุกชนิด  อาหารเสริม  ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คาร์โบโพรสมีปฏิกิริยาระหว่างยากับยาตัวอื่นอย่างไร? ///// 
ยาคาร์โบโพรสมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาคาร์โบโพรสร่วมกับยา Oxytocin  ด้วยจะทำให้ผู้ป่วยได้รับผลข้างเคียงจากคาร์โบโพรสมากขึ้น 
 
 ///// ควรเก็บรักษาคาร์โบโพรสอย่างไร? ///// 
ควรเก็บยาคาร์โบโพรสภายใต้อุณหภูมิ 2-8 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// คาร์โบโพรสมีชื่ออื่นอีกไหม? ผลิตจากบริษัทอะไรบ้าง? ///// 
ยาคาร์โบโพรส มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น Deviprost, Prostodin, Prostospan 
 ///// บรรณานุกรม ///// 
https://www.drugs.com/sfx/hemabate-side-effects.html[2017,March18] 
https://en.wikipedia.org/wiki/Carboprost[2017,March18] 
http://www.mims.com/thailand/drug/info/carboprost/?type=brief&amp;mtype=generic[2017,March18] 
https://www.ncbi.nlm.nih.gov/pmc/articles/PMC4533125/[2017,March18] 
https://www.drugs.com/sfx/hemabate-side-effects.html[2017,March18]
