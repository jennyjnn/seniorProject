นอร์ซูโดอีเฟดรีน (Norpseudoephedrine)
 ///// บทนำ ///// 
สาร/ยานอร์ซูโดอีเฟดรีน(Norpseudoephedrine หรือ Norpseudoephedrine   hydrochloride หรือ Norpseudoephedrine HCl หรือ D-Norpseudoephedrine หรือ L-Norpseudoephedrine หรือ  Cathine หรือ Cathine hydrochloride) หรือจะเรียกในชื่ออื่น อาทิ Norephedrin, Norephedrine, D-Cathine, Katine, D-norephedrine, D-phenylpropanolamine, และ Pseudonorephedrine  อดีตที่ผ่านมายาชนิดนี้ถูกนำไปใช้กับนักกีฬาโอลิมปิกในลักษณะยาโดป(Doping agent) ด้วยทำให้รู้สึกมีพละกำลัง  ตามกฎหมายของประเทศไทยจัดให้ยาชนิดนี้อยู่ในกลุ่มวัตถุออกฤทธิ์ต่อจิตประสาทประเภทที่ 2 และมีโครงสร้างทางเคมีใกล้เคียงกับยาแอมเฟตามีน(Amphetamine)  เราสามารถพบเห็นสารประกอบ/สารนอร์ซูโดอีเฟดรีนได้ตามธรรมชาติในพืชตระกูล Catha edulis หรือ Khat 
ยานอร์ซูโดอีเฟดรีน มีฤทธิ์กระตุ้นสมองทำให้เกิดการหลั่งสารสื่อประสาทที่มีชื่อว่า Norepinephrine (Norepinephrine releasing agent หรือย่อว่า NRA) ออกมามากกว่าปกติ   ทางคลินิกจะใช้ยานอร์ซูโดอีเฟดรีนเป็นยาลดน้ำหนัก(ยาลดความอ้วน)  โดยผู้ที่จะเข้าโปรแกรมลดน้ำหนักจะต้องได้รับการตรวจร่างกายจากแพทย์ว่ามีความเหมาะสม สามารถทนต่อผลข้างเคียงที่อาจเกิดขึ้นจากยาได้หรือไม่หรือหากตรวจพบว่า ผู้ป่วยมีโรคประจำตัวบางอย่างก็ทำให้ไม่สามารถใช้ยาชนิดนี้ได้ เช่น โรคความดันโลหิตสูง   โรคความดันโลหิตในปอดสูง/ความดันหลอดเลือดปอดสูง  ผู้ที่มีภาวะหลอดเลือดของหัวใจทำงานผิดปกติ/โรคหลอดเลือดหัวใจ  ผู้ที่เป็นโรคหัวใจ  เนื้องอกของต่อมหมวกไต(เช่น Pheochromocytoma)  ผู้ป่วยโรคต่อมไทรอยด์เป็นพิษ  ผู้ป่วยโรคต้อหิน  และสตรีมีครรภ์/ตั้งครรภ์  การใช้ยานอร์ซูโดอีเฟดรีนกับผู้ป่วยกลุ่มดังกล่าวจะทำให้มีอาการโรคกำเริบได้อย่างรุนแรง  สำหรับผู้ที่ได้รับการสั่งจ่ายยาชนิดนี้แล้ว จะต้องรับประทานยานี้และปฏิบัติตนตามคำสั่งของแพทย์อย่างเคร่งครัด  การปรับขนาดรับประทานเพิ่มเพื่อเร่งการเผาผลาญภายในร่างกายให้น้ำหนักตัวลดลงอย่างรวดเร็ว เป็นสิ่งที่อันตรายอย่างมากเพราะจะทำให้เกิดอาการหลงผิด   ประสาทหลอน  มีไข้สูง  เจ็บหน้าอก  หัวใจเต้นผิดจังหวะ  หายใจขัด/หายใจลำบาก  ระบบการไหลเวียนโลหิตล้มเหลว  การช่วยเหลือผู้ป่วยคือต้องรีบส่งผู้ป่วยเข้ารับการรักษาที่สถานพยาบาลโดยทันที/ฉุกเฉิน   แพทย์จะช่วยเหลือผู้ป่วยตามอาการ (การรักษาประคับประคองตามอาการ)  กรณีที่ผู้ป่วยมีอาการรุนแรง แพทย์อาจต้องใช้วิธีการล้างท้องเพื่อเร่งกำจัดพิษของยานอร์ซูโดอีเฟดรีนออกจากร่างกายให้มากที่สุด 
ในประเทศไทยอาจไม่ค่อยพบเห็นการใช้ยานอร์ซูโดอีเฟดรีนสักเท่าใดนัก ด้วยมียาและอาหารเสริมที่ช่วยลดน้ำหนักซึ่งถูกใช้เป็นทางเลือกอยู่มากมาย  ส่วนในต่างประเทศ สามารถพบเห็นการจัดจำหน่ายยานอร์ซูโดอีเฟดรีนเพียงไม่กี่ชื่อการค้า เช่น Eethess เป็นต้น 
 
 ///// นอร์ซูโดอีเฟดรีนมีสรรพคุณ(คุณสมบัติ)อย่างไร? ///// 
ยานอร์ซูโดอีเฟดรีนมีสรรพคุณ/ข้อบ่งใช้ เช่น 
- ใช้เป็นยาลดน้ำหนัก/ยาลดความอ้วน 
 ///// นอร์ซูโดอีเฟดรีนมีกลไกการออกฤทธิ์อย่างไร? ///// 
ยานอร์ซูโดอีเฟดรีนมีกลไกการออกฤทธิ์โดย ตัวยากระตุ้นศูนย์อิ่มอาหารและกดการทำงานของศูนย์หิวในสมอง ทำให้ผู้ป่วยไม่รู้สึกอยากอาหาร  ร่างกายจึงนำพลังงานส่วนเกิน เช่น จากไขมัน มาเผาผลาญในอัตราที่สูงกว่าปกติ  ด้วยกลไกนี้จึงทำให้ร่างกายมีน้ำหนักตัวลดลงได้ตามสรรพคุณ 
 ///// นอร์ซูโดอีเฟดรีนมีรูปแบบการจัดจำหน่ายอย่างไร? ///// 
นอร์ซูโดอีเฟดรีนมีรูปแบบการจัดจำหน่าย เช่น 
- ยาแคปซูลชนิดรับประทานที่ประกอบด้วยตัวยา Cathine (Norpseudoephedrine HCl) ขนาด 50 มิลลิกรัม/แคปซูล 
 ///// นอร์ซูโดอีเฟดรีนมีขนาดรับประทานอย่างไร? ///// 
ยานอร์ซูโดอีเฟดรีนมีขนาดรับประทานสำหรับใช้เป็นยาลดน้ำหนัก/ยาลดความอ้วน เช่น 
- ผู้ใหญ่: รับประทานยาขนาด 20–50 มิลลิกรัม วันละ1ครั้ง หลังอาหารเช้า
ระยะเวลาการใช้ยาอาจยาวนาน 4 สัปดาห์ หรือใช้ตามคำสั่งแพทย์ 
- เด็ก:  ห้ามใช้ยานี้กับเด็กเพราะอาจทำให้การเจริญเติบโตของเด็กช้าผิดปกติ 
อนึ่ง: 
- การใช้ยาชนิดนี้/ยานี้ต้องมีการควบคุมอาหารควบคู่กันไป 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยานอร์ซูโดอีเฟดรีน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติการแพ้ยาทุกชนิด เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก/หายใจขัด 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยานอร์ซูโดอีเฟดรีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์หรือกำลังให้นมบุตรหรือไม่ เพราะมียาหลายตัวสามารถผ่านรก หรือผ่านเข้าสู่น้ำนมมารดา และเข้าสู่ทารกจนก่อผลข้างเคียงต่อทารกได้ 
 ///// หากลืมรับประทานนอร์ซูโดอีเฟดรีนควรทำอย่างไร? ///// 
หากลืมรับประทานยานอร์ซูโดอีเฟดรีน  สามารถรับประทานยาทันทีเมื่อนึกขึ้นได้ หากเวลาใกล้เคียงกับการรับประทายยาในมื้อถัดไป ไม่จำเป็นต้องเพิ่มปริมาณยา
เป็น 2 เท่า  ให้รับประทานยาที่ขนาดปกติ 
 
 ///// นอร์ซูโดอีเฟดรีนมีผลไม่พึงประสงค์อย่างไร? ///// 
ยานอร์ซูโดอีเฟดรีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น  ปากแห้ง   กระหายน้ำ  คลื่นไส้ อาเจียน 
- ผลต่อระบบประสาท: เช่น ปวดศีรษะ  ตัวสั่น  วิงเวียน  เกิดภาวะติดยา 
- ผลต่อระบบทางเดินปัสสาวะ: เช่น ปัสสาวะขัด 
- ผลต่อกล้ามเนื้อ: เช่น  กล้ามเนื้ออ่อนแรง 
- ผลต่อผิวหนัง:  เช่น เหงื่อออกมาก 
- ผลต่อสภาพจิตใจ:  เช่น กระสับกระส่าย   นอนไม่หลับ 
- ผลต่อระบบหัวใจและหลอดเลือดเลือด: เช่น หัวใจเต้นเร็ว  ปวดบริเวณส่วนหน้าหัวใจ/เจ็บหน้าอก 
 
 ///// มีข้อควรระวังการใช้นอร์ซูโดอีเฟดรีนอย่างไร? ///// 
มีข้อควรระวังการใช้นอร์ซูโดอีเฟดรีน เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามรับประทานยาอื่นใดร่วมกับยานอร์ซูโดอีเฟดรีนโดยไม่มีคำสั่งจากแพทย์ทั้งนี้เพื่อป้องกันภาวะยาตีกัน(ปฏิกิริยาระหว่างยา) 
- ห้ามใช้ยานี้กับสตรีมีครรภ์/ตั้งครรภ์ 
- รับประทานยานี้ต่อเนื่องตามคำสั่งแพทย์ แต่ห้ามใช้ยานี้นานเกินคำสั่งแพทย์ 
- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก   หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันที	 แล้วรีบนำผู้ป่วยส่งโรงพยาบาลทันที 
- ระวังการใช้ยานี้กับผู้ที่มี โรคความดันโลหิตสูง  โรคความดันโลหิตต่ำ  ผู้ป่วยโรคต่อมลูกหมากโต  ผู้ที่มีประวัติติดสุราหรือติดยาเสพติด  ผู้ป่วยโรคเบาหวาน  ผู้ป่วยที่มีอาการทางจิต/โรคทางจิตเวช  ผู้ป่วยโรคไต 
- หลีกเลี่ยงการใช้ยานี้กับเด็ก  ด้วยจะทำให้การเจริญเติบโตของเด็กช้าลง 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยานอร์ซูโดอีเฟดรีนด้วย) ยาแผนโบราณ   อาหารเสริม   ผลิตภัณฑ์ฌสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// นอร์ซูโดอีเฟดรีนมีปฏิกิริยาระหว่างยากับยาตัวอื่นอย่างไร? ///// 
ยานอร์ซูโดอีเฟดรีนมีปฏิกิริยาระหว่างยากับยาตัวอื่น เช่น 
- ห้ามใช้ยานอร์ซูโดอีเฟดรีนร่วมกับ ยาGuanethidine  เพราะจะทำให้ประสิทธิภาพของยา Guanethidine ด้อยลงไป 
- ห้ามใช้ยานอร์ซูโดอีเฟดรีนร่วมกับ ยาDigitalis  เพราะเสี่ยงต่อภาวะหัวใจเต้นผิดจังหวะตามมา 
- ห้ามใช้ยานอร์ซูโดอีเฟดรีนร่วมกับ ยากลุ่ม MAOI  ด้วยจะทำให้เกิดภาวะความดันโลหิตสูงตามมา  หากจำเป็นต้องใช้ยานอร์ซูโดอีเฟดรีนให้หยุดการใช้ยา MAOI อย่างน้อย 14 วัน 
 ///// ควรเก็บรักษานอร์ซูโดอีเฟดรีนอย่างไร? ///// 
ควรเก็บยานอร์ซูโดอีเฟดรีน ภายใต้อุณหภูมิ 25 องศาเซลเซียส(Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// นอร์ซูโดอีเฟดรีนมีชื่ออื่นอีกไหม? ผลิตจากบริษัทอะไรบ้าง? ///// 
ยานอร์ซูโดอีเฟดรีน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.drugbank.ca/drugs/DB01486  [2018,Jan13] 
http://narcotic.fda.moph.go.th/welcome/wp-content/uploads/2015/11/table-PHYCHO-list-update-21.12.2015.pdf  [2018,Jan13] 
http://www.mims.com/india/drug/info/cathine?type=full&amp;mtype=generic  [2018,Jan13] 
https://www.tabletwise.com/southafrica/eetless-capsule  [2018,Jan13]
