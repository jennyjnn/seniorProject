ออกทรีโอไทด์ (Octreotide)
 ///// บทนำ ///// 
ยาออกทรีโอไทด์ (Octreotide) เป็นยาสังเคราะห์เลียนแบบฮอร์โมนโซมาโตสแตติน (Somatostatin ฮอร์โมนสร้างจากอวัยวะในระบบทางเดินอาหารเพื่อควบคุมการทำงานของต่อมไร้ท่อต่างๆ)ในร่างกายเรา แต่มีฤทธิ์ที่แรงกว่า และถูกนำมารักษาภาวะฮอร์โมนบางตัวของร่างกายมากเกินปกติ จนเป็นเหตุให้เกิดโรคอาทิ 
- โรคอะโครเมการี (Acromagaly) และไจแอนทิซึม (Giantism) อันมีเหตุจากเนื้องอกในบริเวณต่อม พิทูอิทารี/ต่อมใต้สมอง (Pituitary) ส่งผลให้มีการหลั่งฮอร์โมนที่ทำให้ร่างกายเจริญเติบโต (Growth hormone) ออกมามากเกินไปจนทำให้ผู้ป่วยมีลักษณะของรูปร่างที่ใหญ่โตเกินมนุษย์ปกติ 
- อาการเลือดออกจากภาวะหลอดเลือดดำในหลอดอาหารโป่งพอง (Bleeding esophageal varices) ซึ่งพบได้ในผู้ป่วยด้วยโรคตับแข็ง ซึ่งยาออกทรีโอไทด์จะช่วยทำให้ความดันในหลอดเลือดดำที่โป่งพองลดลง 
ทั้งนี้การใช้ยาออกทรีโอไทด์อย่างผิดขนาดหรือผิดวิธีก็สามารถส่งผลต่อการทำงานของระบบอวัยวะต่างๆในร่างกายได้อย่างมากมาย เพราะยานี้มีโครงสร้างคล้ายฮอร์โมนของมนุษย์ และอาจสรุปบทบาทการเกิดฤทธิ์ต่อร่างกายของยาออกทรีโอไทด์ได้ดังนี้ 
- ยับยั้งการหลั่งของฮอร์โมนหลายตัวในร่างกายเช่นฮอร์โมนเกี่ยวข้องกับการย่อยและการดูดซึมสารอาหารเช่น Gastrin, Cholecystokinin, Secretin 
	ฮอร์โมนเกี่ยวข้องกับการควบคุมระดับน้ำตาลในเลือดเช่น Glucagon, Insulin
	ฮอร์โมนเพื่อการเจริญเติบโตเช่น Growth hormone และ 
	ฮอร์โมนควบคุมการทำงานของต่อมไทรอยด์เช่น Thyroid stimulating hormone/TSH 
- ลดการหลั่งของเหลวหรือสารคัดหลั่งต่างๆจากลำไส้เล็กและจากตับอ่อน 
- ลดการบีบตัวของกระเพาะอาหาร-ลำไส้ และลดการหดตัวของถุงน้ำดี 
- ยับยั้งการออกฤทธิ์ของฮอร์โมนต่างๆที่ขับออกมาจากเนื้อเยื่อส่วนหน้าของต่อมใต้สมอง (Anterior pituitary) เช่น Growth hormone 
- ทำให้หลอดเลือดหดตัว 
- ลดความดันในเส้นเลือด/หลอดเลือดดำขอดที่มีภาวะเลือดออกร่วมด้วย 
อนึ่งด้วยยาออกทรีโอไทด์มีรูปแบบผลิตภัณฑ์เป็นยาฉีด สามารถฉีดเข้าทางผิวหนัง ทางหลอดเลือด หรือทางกล้ามเนื้อก็ได้ การบริหารยา/ใช้ยาจึงต้องกระทำแต่ในสถานพยาบาลเท่านั้น 
โดยหลังจากร่างกายได้รับยาออกทรีโอไทด์ ปริมาณยา 40 - 65% จะเข้าจับกับพลาสมาโปรตีนในกระแสเลือด และเกิดการเปลี่ยนโครงสร้างทางเคมีโดยตับ ร่างกายต้องใช้เวลาประมาณ 1.7 - 1.9 ชั่วโมงในการกำจัดยานี้ออกไปจากกระแสเลือดโดยผ่านทิ้งไปกับปัสสาวะ 
ยาออกทรีโอไทด์ยังสามารถก่อให้เกิดอาการข้างเคียง (ผลข้างเคียง) ต่ออวัยวะของร่างกาย เช่น ต่อระบบการทำงานของหัวใจ ต่อระบบต่อมไร้ท่อ ต่อระบบทางเดินอาหาร ต่อระบบประสาท และต่อผิวหนัง รวมถึงมีข้อห้ามใช้กับสตรีตั้งครรภ์ สตรีที่อยู่ในภาวะให้นมบุตร และเด็กอีกด้วย 
ประโยชน์ของยาออกทรีโอไทด์ยังมีการนำไปใช้ทางคลินิกอีกมากมายที่ยังมิได้กล่าวถึง ผู้ป่วยที่ได้รับยานี้จะต้องปฏิบัติตามคำสั่งใช้ยาของแพทย์อย่างเคร่งครัด 
 ///// ออกทรีโอไทด์มีสรรพคุณ (คุณสมบัติ) อย่างไร? ///// 
ยาออกทรีโอไทด์มีสรรพคุณ/ข้อบ่งใช้สามารถรักษาอาการโรคต่างๆดังนี้เช่น 
- เนื้องอกของอวัยวะต่างๆชนิดที่สร้างฮอร์โมนได้ที่เรียกว่า Carcinoid Tumor 
- เนื้องอกลำไส้ชนิดที่สร้างฮอร์โมนได้ที่เรียกว่า Vasoactive Intestinal Peptide Tumor 
- เนื้องอกต่อมใต้สมองชนิดที่สร้างฮอร์โมนได้ชนิดที่เรียกว่า Acromegaly และชนิด Pituitary Adenoma 
- เนื้องอกของกระเพาะอาหารชนิดที่สร้างฮอร์โมนได้ที่เรียกว่า Gastrinoma 
- เนื้องอกตับอ่อนชนิดที่สร้างฮอร์โมนได้ที่เรียกว่า Insulinoma และชนิด Glucagonoma 
- รูทะลุที่เกิดในตับอ่อน (Pancreatic Fistula) 
- ท้องเสียเรื้อรัง (Diarrhea) 
- โรคเบาหวานชนิด 1 (Diabetes Type 1) 
 ///// ออกทรีโอไทด์มีกลไกการออกฤทธิ์อย่างไร? ///// 
ยาออกทรีโอไทด์เป็นยาเลียนแบบฮอร์โมนโซมาโตสแตติน (Somatostatin) แต่มีฤทธิ์ที่แรงกว่า และมีกลไกการออกฤทธิ์เพื่อทำหน้าที่ต่างๆเช่น 
- ยับยั้งการทำงานฮอร์โมนต่างๆของร่างกายเช่น Growth hormone/ฮอร์โมนเพื่อการเจริญเติบโต, Glucagon และ Insulin ฮอร์โมนทั้ง 2 ชนิดนี้ควบคุมระดับน้ำตาลในเลือด 
- ออกฤทธิ์กดการตอบสนองของร่างกายต่อฮอร์โมน LH (Luteinizing hormone, ฮอร์โมนเกี่ยวกับการตกไข่) 
- ลดการไหลเวียนเลือดไปตามอวัยวะต่างๆ 
- ยับยั้งการหลั่งฮอร์โมนต่างๆจากอวัยวะระบบทางเดินอาหารเพื่อการย่อยและการดูดซึมสารอาหารเช่น Serotonin, Gastrin, Vasoactive intestinal peptide, Secretin, Motilin และ Pancrea tic polypeptide 
จากการออกฤทธิ์ที่มีมากมายดังกล่าวของยาออกทรีโอไทด์จึงส่งผลให้เกิดกลไกการรักษาโรคตามสรรพคุณ 
 ///// ออกทรีโอไทด์มีรูปแบบการจัดจำหน่ายอย่างไร? ///// 
ยาออกทรีโอไทด์มีรูปแบบการจัดจำหน่ายเช่น 
- ยาฉีด ขนาด 0.1 มิลลิกรัม/มิลลิลิตร (100 ไมโครกรัม/มิลลิลิตร) 
- ยาฉีด ขนาด 0.2 มิลลิกรัม/มิลลิลิตร (200 ไมโครกรัม/มิลลิลิตร) 
- ยาฉีด ขนาด 50 ไมโครกรัม/มิลลิลิตร 
- ยาฉีดชนิดผง (ใช้ละลายในสารละลายก่อนการฉีดยา) ขนาดบรรจุ 20, 30 มิลลิกรัม/ขวด 
 ///// ออกทรีโอไทด์มีขนาดการบริหารยาอย่างไร? ///// 
ยาออกทรีโอไทด์มีขนาดการบริหารยา/ใช้ยาขึ้นกับชนิดความรุนแรงของโรคและดุลพินิจของแพทย์ผู้รักษา ในที่นี้ขอยกตัวอย่างขนาดการใช้ยาในบางโรคเช่น 
ก. Acromegaly: 
- ผู้ใหญ่: เริ่มต้นฉีดยาใต้ผิวหนังขนาด 50 ไมโครกรัมวันละ 3 ครั้ง ขนาดที่ใช้คงระดับการรักษาอยู่ที่ 100 - 300 ไมโครกรัม/วัน 
ข. Gastrinoma/Pituitary Adenoma: 
- ผู้ใหญ่: ฉีดยาใต้ผิวหนังขนาด 100 - 200 ไมโครกรัมวันละ 3 ครั้ง ขนาดที่ใช้คงระดับการรักษาอยู่ที่ 100 - 300 ไมโครกรัม/วัน ขนาดสูงสุดไม่เกิน 1,500 ไมโครกรัม/วัน 
ค. Insulinoma: 
- ผู้ใหญ่: ฉีดยาใต้ผิวหนังขนาด 100 - 200 ไมโครกรัมวันละ 3 ครั้ง ขนาดที่ใช้คงระดับการรักษาอยู่ที่ 100 - 300 ไมโครกรัม/วัน 
ง. Glucagonoma: 
- ผู้ใหญ่: ฉีดยาใต้ผิวหนังขนาด 100 - 200 ไมโครกรัมวันละ 3 ครั้งเป็นเวลา 2 สัปดาห์ ขนาดที่ใช้คงระดับการรักษาอยู่ที่ 300 - 1,500 ไมโครกรัม/วัน 
*อนึ่ง ในเด็ก: ทางคลินิกยังไม่มีการใช้ยานี้ในเด็ก 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาออกทรีโอไทด์ ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาออกทรีโอไทด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมให้ยาควรทำอย่างไร? ///// 
บุคคลากรทางการแพทย์จะมีตารางเวลาการให้ยาออกทรีโอไทด์กับผู้ป่วยโดยเป็นไปตามคำสั่งแพทย์ และกระทำในสถานพยาบาล การลืมให้ยาออกทรีโอไทด์กับผู้ป่วยจึงมีความเป็นไปได้น้อยมาก 
 ///// ออกทรีโอไทด์มีผลไม่พึงประสงค์อย่างไร? ///// 
ยาออกทรีโอไทด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระ บบการทำงานของอวัยวะต่างๆของร่างกายดังนี้เช่น 
- ต่อระบบทางเดินอาหาร: มีอาการท้องเสียหรือท้องผูก คลื่นไส้ รู้สึกไม่สบายท้อง ปวดท้อง ท้อง อืด ดีซ่าน ตับอักเสบ 
- ต่อระบบต่อมไร้ท่อ: เกิดการยับยั้งการหลั่งฮอร์โมนต่างๆในร่างกายเช่น Insulin, Glucagon, Gastrin, Growth hormone และส่งผลให้มีอาการระดับน้ำตาลในเลือดต่ำหรือระดับน้ำตาลในเลือด สูงได้ 
- ต่อระบบประสาท: มีอาการวิงเวียน ปวดศีรษะ วิตกกังวล เบื่ออาหาร ซึมเศร้า ง่วงนอน 
- ต่อระบบหัวใจและหลอดเลือด: เกิดภาวะหัวใจเต้นช้าหรือหยุดเต้น ความดันโลหิตเปลี่ยนแปลง และเกิดอาการเจ็บหน้าอก 
- ต่อผิวหนัง: เกิดอาการผื่นคัน ผมร่วง 
- ต่อกล้ามเนื้อ: มีอาการปวดกล้ามเนื้อและเป็นตะคริว 
- ต่อระบบเลือด: เกิดภาวะ Thrombocytopenia (ภาวะเกล็ดเลือดต่ำ) 
*อนึ่งอาการของผู้ที่แพ้ยาออกทรีโอไทด์: อาจพบอาการเจ็บหน้าอก ท้องเสียมาก วิงเวียน หน้าแดง หัวใจเต้นผิดจังหวะ ปวดท้องมาก น้ำหนักลด ตัวเหลือง ตาเหลือง เป็นต้น หากพบอาการเหล่านี้ต้องรีบนำตัวผู้ป่วยส่งแพทย์/ส่งโรงพยาบาลโดยเร็ว/ทันทีฉุกเฉิน 
 ///// มีข้อควรระวังการใช้ออกทรีโอไทด์อย่างไร? ///// 
มีข้อควรระวังการใช้ยาออกทรีโอไทด์เช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก ด้วยตัวยามีโครงสร้างเหมือนฮอร์โมนในร่างกายและส่งผลต่อระบบการทำงานของอวัยวะต่างๆได้อย่างมากมาย 
- ผู้ป่วยเบาหวานที่ได้ใช้ยานี้ควรต้องเฝ้าระวังและควบคุมให้ระดับน้ำตาลในเลือดอยู่ในระดับปกติเสมอ 
- ระวังการใช้ยานี้กับผู้สูงอายุด้วยจะก่อให้เกิดอาการข้างเคียงมากกว่าผู้ป่วยกลุ่มอื่น 
- หลังการใช้ยานี้ไปตามระยะเวลาที่เหมาะสมหากปรากฏว่าอาการป่วยยังไม่ดีขึ้น ให้ผู้ป่วยกลับมาปรึกษาแพทย์/มาโรงพยาบาลก่อนนัดเพื่อแพทย์พิจารณาปรับเปลี่ยนวิธีการรักษา 
- หยุดการใช้ยานี้ทันทีเมื่อเกิดอาการแพ้ยากับผู้ป่วยและรีบนำผู้ป่วยส่งโรงพยาบาลทันที/ฉุกเฉิน 
- การรักษาด้วยยานี้ในหลายอาการโรคต้องใช้ความต่อเนื่องดังนั้นในการรับยานี้ผู้ป่วยควรมารับการให้ยาตามนัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาออกทรีโอไทด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ออกทรีโอไทด์มีปฏิกิริยาระหว่างยากับยาตัวอื่นอย่างไร? ///// 
ยาออกทรีโอไทด์มีปฏิกิริยาระหว่างยากับยาตัวอื่นเช่น 
- การใช้ยาออกทรีโอไทด์ร่วมกับยา Insulin, Metformin อาจส่งผลให้เกิดภาวะน้ำตาลในเลือดสูงและน้ำตาลในเลือดต่ำในระยะเวลาไล่เลี่ยกัน หากจำเป็นต้องใช้ยาร่วมกันแพทย์จะเฝ้าระวังระดับน้ำตาลในเลือดให้เป็นปกติเสมอ 
- การใช้ยาออกทรีโอไทด์ร่วมกับยา Atenolol, Amiodarone, Carvedilol (ยาลดความดันโล หิต), Digoxin, Diltiazem, Lidocaine อาจทำให้หัวใจเต้นช้าลง ปวดศีรษะ วิงเวียน เป็นลมจนถึงขั้นหัวใจหยุดเต้น หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาออกทรีโอไทด์ร่วมกับยา Bexaroten (ยารักษามะเร็งต่อมน้ำเหลืองบางชนิด) อาจ ทำให้เกิดภาวะตับอ่อนอักเสบ เพื่อป้องกันภาวะดังกล่าวควรหลีกเลี่ยงการใช้ยาร่วมกัน 
 ///// ควรเก็บรักษาออกทรีโอไทด์อย่างไร? ///// 
ควรเก็บยาออกทรีโอไทด์ในช่วงอุณหภูมิ 2 - 8 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ออกทรีโอไทด์มีชื่ออื่นอีกไหม? ผลิตจากบริษัทอะไรบ้าง? ///// 
ยาออกทรีโอไทด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
*อนึ่ง ยาออกทรีโอไทด์ในต่างประเทศมียาชื่อการค้าที่เป็นที่นิยมเรียกคือ Sandostatin 
 ///// บรรณานุกรม ///// 
https://en.wikipedia.org/wiki/Octreotide  [2016,Feb6] 
http://www.drugs.com/cdi/octreotide.html  [2016,Feb6] 
http://www.mims.com/Thailand/drug/info/Octride/?type=brief  [2016,Feb6] 
http://www.mims.com/Thailand/drug/info/sandostatin-sandostatin%20lar/?type=BRIEF  [2016,Feb6]
