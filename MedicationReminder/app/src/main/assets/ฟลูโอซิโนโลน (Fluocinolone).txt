ฟลูโอซิโนโลน (Fluocinolone)
 ///// บทนำ ///// 
ยาฟลูโอซิโนโลน (Fluocinolone) เป็นยากลุ่ม Corticosteroid ทางคลินิกนำยานี้ไปใช้รักษาอาการอักเสบและผื่นคันทางผิวหนัง ยานี้ถูกสังเคราะห์ขึ้นครั้งแรกในปี ค.ศ. 1959 (พ.ศ. 2502) วางจำหน่ายโดยใช้ชื่อการค้าว่า “Synalar” มีรูปแบบการใช้เป็นยาทาภายนอก/ยาใช้ภายนอก ในเวลาต่อมาฟลูโอซิโนโลนได้ถูกพัฒนาสูตรตำรับโดยนำไปผสมร่วมกับยาอื่นเช่น Gentamicin, Neomycin ทั้งนี้ก็เพื่อเป็นการขยายผลของสรรพคุณในการรักษา 
สำหรับประเทศไทยจะพบเห็นยาฟลูโอซิโนโลนมีจำหน่ายตามร้านขายยาและมีใช้ในสถานพยาบาลทั่วไป และเพื่อความปลอดภัยก่อนการใช้ยา ผู้บริโภคสามารถขอคำปรึกษาได้จากแพทย์ผู้ทำการรักษาหรือเภสัชกรตามร้านขายยาใกล้บ้าน 
 ///// ฟลูโอซิโนโลนมีสรรพคุณ (คุณสมบัติ) อย่างไร? ///// 
ยาฟลูโอซิโนโลนมีสรรพคุณใช้บรรเทาและรักษาอาการผิวหนังอักเสบและผื่นคัน 
 ///// ฟลูโอซิโนโลนมีกลไกการออกฤทธิ์อย่างไร? ///// 
กลไกการออกฤทธิ์ของยาฟลูโอซิโนโลนในด้านต่อต้านการอักเสบและผื่นคันของผิวหนังยังไม่เป็นที่แน่ชัด แต่พบว่ายานี้ทำให้เส้นเลือดบริเวณที่มาหล่อเลี้ยงผิวหนังที่ทายาเกิดการหดตัว จนอาจส่งผลให้ปฏิกิริยาของการอักเสบหรืออาการผื่นคันลดน้อยลงและทำให้อาการดีขึ้น 
 ///// ฟลูโอซิโนโลนมีรูปแบบการจัดจำหน่ายอย่างไร? ///// 
ยาฟลูโอซิโนโลนมีรูปแบบการจัดจำหน่ายดังนี้เช่น 
- ยาขี้ผึ้ง ขนาดความแรง 0.25 มิลลิกรัม/กรัม 
- ยาครีมทาผิวหนังที่ผสมร่วมกับยาอื่นเช่น Fluocinolone acetonide 0.25 มิลลิกรัม + Neomycin sulfate (equivalent to neomycin 3.5 มิลลิกรัม) 4.83 มิลลิกรัม/กรัม, Fluocinolone acetonide 0.25 มิลลิกรัม + Neomycin sulfate 2.89 มิลลิกรัม/กรัม, Gentamicin sulfate 1 มิลลิกรัม + Fluocinolone acetonide 0.25 มิลลิกรัม/กรัม, Hydroquinone 4% + Tretinoin 0.05% + Fluocinolone acetonide 0.01%/กรัม 
 ///// ฟลูโอซิโนโลนมีขนาดการบริหารยาอย่างไร? ///// 
ยาฟลูโอซิโนโลนมีขนาดการบริหารยา/การใช้ยาดังนี้เช่น 
- ผู้ใหญ่: ทาผิวหนังบริเวณที่มีการอักเสบผื่นคันวันละ 3 - 4 ครั้ง หรือใช้ตามคำแนะนำของแพทย์ 
- เด็ก: การใช้ยานี้ในเด็กโดยเฉพาะในเด็กเล็กและในเด็กที่อายุต่ำกว่า 1 ปีต้องแพทย์เป็นผู้สั่งการรักษาเท่านั้น 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษา แพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฟลูโอซิโนโลน ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาฟลูโอซิโนโลนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาฟลูโอซิโนโลนสามารถทายาเมื่อนึกขึ้นได้ ถ้าเวลาใกล้เคียงกับการทายาในครั้งถัดไป ไม่จำเป็นต้องเพิ่มปริมาณการทายาเป็น 2 เท่า 
 ///// ฟลูโอซิโนโลนมีผลไม่พึงประสงค์อย่างไร? ///// 
ยาฟลูโอซิโนโลนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น อาจมีอาการแสบร้อนหรือคันในบริเวณที่ทายา มีผิวแห้ง เกิดสิวบริเวณที่ทายา มีรอยด่างเกิดขึ้นกับบริเวณที่ทายา สามารถเกิดการติดเชื้อรา และ/หรือเชื้อแบคทีเรีย ในบริเวณที่ทายา ทำให้สภาพผิวหนังที่สัมผัสกับยาเสื่อมสภาพลง (เช่น ผิวบาง) เกิดภาวะอักเสบของผิวหนัง การทายานี้เป็นเวลานานๆและใช้ปริมาณยามากเกินไปอาจทำให้ร่างกายดูดซึมยาเข้าสู่กระแสเลือด และส่งผลต่อการทำงานกับระบบต่างๆภายในร่างกายได้ (เช่น การทำงานของต่อมใต้สมอง) 
 ///// มีข้อควรระวังการใช้ฟลูโอซิโนโลนอย่างไร? ///// 
มีข้อควรระวังการใช้ยาฟลูโอซิโนโลนดังนี้เช่น 
- ห้ามใช้กับผู้ที่มีประวัติแพ้ยาฟลูโอซิโนโลน 
- ห้ามมิให้ยานี้เข้าตา 
- ห้ามใช้ยานี้รักษาการติดเชื้อไวรัสทางผิวหนังเช่น อีสุกอีใส เริม งูสวัด ด้วยจะทำให้ อาการของโรครุนแรงมากยิ่งขึ้น 
- กรณีที่ใช้ยานี้เป็นปริมาณมากหรือนานต่อเนื่อง ให้ระวังตัวยาดูดซึมเข้าสู่ร่างกายและไปกดการทำงานของต่อมใต้สมอง 
- ระวังการใช้ยานี้ในเด็ก ด้วยผิวหนังของเด็กบอบบางอาจทำให้ยานี้ถูกดูดซึมเข้าสู่กระแสเลือดจนก่อให้เกิดภาวะ Cushing’s syndrome (กลุ่มอาการจากมีฮอร์โมนบางชนิดผิดปกติ อาการเช่น ใบหน้าบวมกลม ผิวบาง) และสามารถทำให้ความดันในกะโหลกศีรษะสูงขึ้น การใช้ยานี้เป็นเวลานานสามารถกดการเจริญเติบโตของเด็กได้ 
- หลีกเลี่ยงการใช้ยานี้กับสตรีตั้งครรภ์และสตรีที่อยู่ในภาวะให้นมบุตร หากมีการดูดซึมตัวยาเข้าสู่กระแสเลือดก็อาจก่อให้เกิดความพิการของทารกในครรภ์ การจะใช้ยานี้ในผู้ป่วยกลุ่มนี้จะต้องผ่านการพิจารณาของแพทย์ก่อนเสมอ 
- หลังทายานี้ไม่ต้องใช้ผ้าพันแผลปิดทับบริเวณที่ทายา 
- ไม่ควรทายานี้ในบริเวณผิวหนังที่มีแผลเปิดหรือแผลฉีกขาดด้วยจะทำให้ยาดูดซึมเข้าสู่ร่างกายได้มากขึ้น 
- หากพบอาการระคายเคืองหรือมีความรุนแรงของการอักเสบที่ผิวหนังมากยิ่งขึ้น ต้องหยุดใช้ยานี้แล้วกลับมาพบแพทย์/มาโรงพยาบาลทันที 
- ล้างมือก่อนและหลังทายานี้ทุกครั้ง 
- ควรใช้ยา/ทายานี้ตามคำสั่งของแพทย์ ไม่ควรปรับขนาดการใช้ยานี้ด้วยตนเอง 
- ระหว่างการใช้ยานี้ระวังการติดเชื้อรา เชื้อแบคทีเรียในบริเวณผิวหนังที่ทายานี้ด้วยยานี้จะทำให้ภูมิคุ้มกันต้านทานโรคในบริเวณผิวหนังที่ทายาลดต่ำลง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟลูโอซิโนโลนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟลูโอซิโนโลนมีปฏิกิริยาระหว่างยากับยาตัวอื่นอย่างไร? ///// 
เนื่องจากยาฟลูโอซิโนโลนเป็นยาทาภายนอก/ยาใช้ภายนอก จึงไม่ค่อยพบปฏิกิริยาระหว่างยากับยารับประทานชนิดใดๆ หรือหากพบอาการผิดปกติหลังใช้ยาฟลูโอซิโนโลนร่วมกับยารับประทานใดๆเช่น อึดอัด/หายใจไม่ออก/หายใจลำบาก เจ็บหน้าอก ให้รีบนำตัวผู้ป่วยส่งแพทย์/ส่งโรงพยาบาลทันที 
***อนึ่ง สำหรับการใช้ยาฟลูโอซิโนโลนชนิดทาร่วมกับผู้ป่วยเบาหวาน ควรเฝ้าระวังเรื่องการดูดซึมเข้าสู่ร่างกายจนไปรบกวนการทำงานของยารักษาโรคเบาหวานจนทำให้ระดับน้ำตาลในเลือดเพิ่มสูงขึ้น ซึ่งอาจพบได้ในผู้ป่วยเบาหวานบางราย หากจำเป็นต้องใช้ยาฟลูโอซิโนโลนกับผู้ป่วยเบาหวาน ควรใช้ในปริมาณน้อยและไม่ควรทายาเป็นบริเวณกว้าง การใช้ยาทาฟลูโอซิโนโลนในผู้ป่วยเบาหวานไม่ควรนานเกิน 2 สัปดาห์ 
 ///// ควรเก็บรักษาฟลูโอซิโนโลนอย่างไร? ///// 
สามารถเก็บยาฟลูโอซิโนโลนในช่วงอุณหภูมิ 15 - 30 องศาเซลเซียส (Celsius) 
ไม่เก็บยาในช่องแช่แข็งตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ฟลูโอซิโนโลนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟลูโอซิโนโลนที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://www.mims.com/USA/drug/info/Fluocinolone%20Acetonide/Fluocinolone%20Acetonide%20Cream?type=full [2015,Feb21]
	2 http://www.mims.com/Thailand/drug/search/?q=FLUOCINOLONE [2015,Feb21]
	3 http://www.mims.com/USA/drug/info/Synalar/Synalar%20Ointment?type=full [2015,Feb21]
	4 http://en.wikipedia.org/wiki/Fluocinolone_acetonide [2015,Feb21]
	5 http://www.drugs.com/disease-interactions/fluocinolone-topical,synalar-ointment.html [2015,Feb21]
