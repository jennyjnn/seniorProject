เอสตาโซแลม (Estazolam)
 ///// บทนำ ///// 
ยาเอสตาโซแลม(Estazolam อีกชื่อคือ Desmethylalprazolam) เป็นอนุพันธ์ยาของยาเบนโซไดอะซิปีน(Benzodiazepine) ถูกพัฒนาขึ้นในปี ค.ศ.1970 (พ.ศ.2513)  ทางคลินิกใช้เป็น ยาคลายความวิตกกังวล/ยาคลายเครียด/ยาช่วยสงบประสาท  ยาต้านชัก  และทำให้นอนหลับ/ยานอนหลับ  รวมถึงทำให้กล้ามเนื้อของร่างกายเกิดการคลายตัว/ยาคลายกล้ามเนื้อ   ในทางปฏิบัติ/ในทางคลินิก เราจะพบเห็นการใช้ยานี้เป็นยานอนหลับเสียเป็นส่วนใหญ่ ซึ่งการออกฤทธิ์ของยาเอสตาโซแลมทำให้นอนหลับได้ยาวนานประมาณ 7–8 ชั่วโมง  โดยการใช้ยานี้ต้องเป็นไปตามคำสั่งแพทย์เท่านั้น 
ยาเอสตาโซแลมมีรูปแบบเภสัชภัณฑ์เป็นยารับประทาน ที่มีการดูดซึม
จากระบบทางเดินอาหารเข้าสู่กระแสเลือดได้ประมาณ 93%จากปริมาณที่รับประทาน  ตับจะเป็นอวัยวะที่คอยทำลายโครงสร้างของยานี้  และร่างกายต้องใช้เวลาประมาณ 10–24 ชั่วโมง เพื่อกำจัดตัวยาเอสตาโซแลมออกจากกระแสเลือดโดยผ่านทิ้งไปกับปัสสาวะ 
ข้อห้ามใช้ และข้อควรระวัง ของยาเอสตาโซแลมที่ผู้บริโภค/ผู้ป่วยควรทราบ มีดังนี้ เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้กับผู้ป่วยที่มี ภาวะ/โรคต้อหิน  เป็นผู้ป่วยโรคตับระยะรุนแรง  มีภาวะทางจิต	 ประสาท/โรคทางจิตเวช 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก จัดเป็นกลุ่มเสี่ยงต่อการเกิดผลข้างเคียงที่รุนแรงจากใช้ยาทุกตัว ซึ่งรวมยาเอสตาโซแลมด้วย ผู้ป่วยกลุ่มนี้จึงควรต้องใช้ยาต่างๆตามคำสั่งแพทย์ 
- ห้ามใช้ยานี้ร่วมกับยา  Clozapine , HIV protease inhibitor , Sodium oxybate, ด้วยการใช้ร่วมกับยาเอสตาโซแลม จะก่อให้เกิดผลข้างเคียงจากยาต่างๆดังกล่าวมากขึ้น 
- หลีกเลี่ยงการใช้ยานี้กับผู้ที่มีประวัติ ติดยาเสพติด หรือผู้ที่ติดสุรา 
- ต้องระวังการใช้ยานี้กับผู้ป่วยโรคซึมเศร้า  ผู้ที่มีประวัติทำร้ายร่างกายของตนเอง  	  ผู้ป่วยกล้ามเนื้ออ่อนแรง  ผู้ป่วยโรคไต  รวมถึงผู้ที่มีโรคทางเดินหายใจ เช่น 	  	  หลอดลมอักเสบเรื้อรัง  โรคปอดอุดกั้นเรื้อรัง 
- ยานี้สามารถทำให้ความจำแย่ลง  การใช้ยานี้ไปสักระยะแล้วเกิดปัญหาต่อระบบ	  ความจำของสมอง  ผู้ป่วยควรต้องรีบปรึกษาแพทย์/มาโรงพยาบาล เพื่อแพทย์พิจารณาปรับแนวทางการใช้ยานี้ 
- วัตถุประสงค์ของการใช้ยานี้เพื่อเป็นยานอนหลับสำหรับบำบัดอาการผู้ป่วยเพียง
ระยะสั้น  1–2 สัปดาห์เท่านั้น  การใช้ยานี้ต่อเนื่องยาวนานกว่านี้ แพทย์อาจต้องเพิ่มขนาด	  รับประทานจึงจะทำให้ผู้ป่วยนอนหลับ  ผู้ป่วยจึงควรใช้ยาตามขนาดและระยะเวลาที่แพทย์	  แนะนำเพื่อหลีกเลี่ยงภาวะติดยานี้ 
- *ผู้ที่ได้รับยานี้เกินขนาด  สามารถสังเกตได้จากมี  อาการสับสน  หายใจขัด/อึดอัด/หายใจลำบาก  วิงเวียน  ง่วงนอนมาก จนกระทั่งอาจเข้าขั้นโคม่า  กรณีที่ทราบว่าผู้ป่วยได้รับประทานยานี้เกินขนาด ควรต้องรีบนำตัวส่งโรงพยาบาลทันที/ฉุกเฉิน 
ยาเอสตาโซแลมเป็นยาที่ออกฤทธิ์ต่อสมอง  การใช้ยานี้ต้องมีความระมัดระวังและอาศัยความชำนาญของแพทย์ในการสั่งจ่ายยา  ไม่แนะนำให้ผู้ป่วยไปสรรหายาเอสตาโซแลมมารับประทานเอง 
อนึ่ง ในตลาดการค้ายาแผนปัจจุบัน เราจะพบเห็นการจัดจำหน่ายยาเอสตาโซแลม ภายใต้ชื่อการค้าว่า “Prosom” 
 
 ///// เอสตาโซแลมมีสรรพคุณ(คุณสมบัติ)อย่างไร? ///// 
ยาเอสตาโซแลมมีสรรพคุณ/ข้อบ่งใช้  เช่น 
- ใช้เป็นยานอนหลับ โดยมีระยะเวลาการใช้ยานี้เพียง 1–2 สัปดาห์ 
 
 ///// เอสตาโซแลมมีกลไกการออกฤทธิ์อย่างไร? ///// 
ยาเอสตาโซแลม มีกลไกการออกฤทธิ์โดย ตัวยาจะกดการทำงานของสมอง จนเกิดการปรับสมดุลของสารสื่อประสาท ทำให้ผู้ป่วยมีความรู้สึกผ่อนคลายความกังวล จึงช่วยสงบประสาท ทำให้นอนหลับ  โดยระยะเวลาของการออกฤทธิ์ที่เกิดขึ้นต่อร่างกายจะมีระยะเวลาประมาณ 7-8 ชั่วโมง จากกลไกดังกล่าวจึงทำให้มีฤทธิ์ของการรักษาตามสรรพคุณ 
 
 ///// เอสตาโซแลมมีรูปแบบการจัดจำหน่ายอย่างไร? ///// 
ยาเอสตาโซแลมมีรูปแบบการจัดจำหน่าย เป็น 
- ยาเม็ดชนิดรับประทาน ที่ประกอบด้วยตัวยา Eatazolam ขนาด 1 และ 2 มิลลิกรัม/เม็ด 
 
 ///// เอสตาโซแลมมีขนาดรับประทานอย่างไร? ///// 
ยาเอสตาโซแลม มีขนาดรับประทานเพื่อช่วยให้นอนหลับ เช่น 
 
- ผู้ใหญ่: รับประทานยาครั้งละ 1–2 มิลลิกรัม ก่อนนอน 
- ผู้สูงอายุ:	รับประทานยาครั้งละ 1 มิลลิกรัม ก่อนนอน 
- เด็ก: ยังไม่มีข้อมูลทางคลินิก ที่เพียงพอใน ขนาดยา และความปลอดภัย ของยานี้ในเด็ก 
อนึ่ง: 
- รับประทานยานี้ตรงตามคำสั่งแพทย์ 
- ใช้ยานี้เพียงระยะสั้นๆ 1–2 สัปดาห์ เพื่อป้องกันภาวะการติดยา 
*****หมายเหตุ:	 ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเอสตาโซแลม   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคจิต   กล้ามเนื้ออ่อนแรง   โรคไต               โรคทางเดินหายใจ   รวมทั้งกำลังกินยา/ใช้ยาอะไรอยู่ เพราะยาเอสตาโซแลม อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใข้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาเอสตาโซแลม  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า ให้รับประทานขนาดปกติ 
แต่อย่างไรก็ดี เพื่อประสิทธิผลของการรักษาควรรับประทานยาเอสตาโซแลม  ตรงเวลา 
 
 ///// เอสตาโซแลมมีผลไม่พึงประสงค์อย่างไร? ///// 
ยาเอสตาโซแลมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อสภาพจิตใจ:  เช่น  ง่วงนอน  วิตกกังวล  ซึม  ฝันประหลาดๆ  มีความคิดแปลกๆ  ตัวสั่น  อารมณ์เปลี่ยนแปลง/อารมณ์แปรปรวน  อาจพบอาการประสาทหลอนได้บ้าง 
- ผลต่อระบบประสาท:   เช่น ปวดศีรษะ  กระสับกระส่าย  วิงเวียน  การทรงตัวทำได้ไม่ดี  รู้สึกสับสน   ความรู้สึกสัมผัสเพี้ยน  รู้สึกไม่ฉลาด  มีอาการชัก หรือกล้ามเนื้อกระตุก 
- ผลต่อตับ:   เช่น ค่าเอนไซม์การทำงานของตับในเลือดสูงขึ้น 
- ผลต่อระบบการหายใจ:  เช่น  คออักเสบ  หอบหืด  ไอ   หายใจลำบาก  เยื่อจมูกอักเสบ    ไซนัสอักเสบ 
- ผลต่อระบบทางเดินอาหาร:   เช่น  ท้องผูก  ปากแห้ง  คลื่นไส้  เบื่ออาหารหรือไม่ก็รับประทานอาหารได้มากขึ้น  ท้องอืด   กระเพาะอาหารอักเสบ 
- ผลต่อระบบหัวใจและหลอดเลือด:   เช่น  ชีพจรเต้นผิดปกติ  ใบหน้าแดง  หัวใจเต้นผิดจังหวะ 
- ผลต่อผิวหนัง:   เช่น  มีผื่นคัน  ลมพิษ  เหงื่อออกมาก  เกิดสิว  ผิวแห้ง 
- ผลต่อระบบทางเดินปัสสาวะ:   เช่น  ปัสสาวะบ่อย 
- ผลต่อระบบเลือด:   เช่น อาจเกิดภาวะเม็ดเลือดขาวต่ำ(Leukopenia) 
- ผลต่อระบบการเผาผลาญพลังงานของร่างกาย:   เช่น กระหายน้ำ  น้ำหนักตัวเพิ่มหรือไม่ก็ลดลง 
- ผลต่อกล้ามเนื้อ:   เช่น ปวดหลัง   กล้ามเนื้อเป็นตะคริว   ปวดคอ  ข้ออักเสบ 
- ผลต่อตา:  เช่น  ตาพร่า  ระคายเคืองตา  ปวดตา  ตาบวม   ตากลัวแสง 
- อื่นๆ: คันช่องคลอด 
 
 ///// มีข้อควรระวังการใช้เอสตาโซแลมอย่างไร? ///// 
มีข้อควรระวังการใช้ยาเอสตาโซแลม เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานยานี้ด้วยตนเอง 
- ห้ามรับประทานยานี้พร้อมสุราหรือเครื่องดื่มที่มีแอลกอฮอร์เป็นส่วนประกอบด้วยจะส่งผลให้เกิดผลข้างเคียงจากยานี้ที่รุนแรงขึ้น 
- ห้ามใช้ยานี้กับ สตรีมีครรภ์ สตรีที่อยู่ในภาวะให้นมบุตร และเด็ก 
- หลีกเลี่ยงการใช้ยานี้กับผู้ป่วย   โรคต้อหิน  ผู้ป่วยด้วยโรคกล้ามเนื้ออ่อนแรง 
ผู้ป่วยที่อยู่ในภาวะติดยา  ผู้ป่วยที่มีภาวะการหายใจติดขัด/หายใจลำบาก 
- หากใช้ยานี้ไปแล้วประมาณ 7-10 วัน แล้วอาการไม่ดีขึ้น ให้รีบกลับมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
- ระวังการใช้ยานี้กับ ผู้สูงอายุ ด้วยเสี่ยงกับการเกิดอาการข้างเคียงจากยานี้สูงขึ้นได้ง่าย 
- หลีกเลี่ยงการใช้ยานี้เป็นเวลานานเกิน 1-2 สัปดาห์  เพื่อป้องกันการดื้อยา
ควรใช้ยานี้เพียงระยะสั้นๆตามคำแนะนำของแพทย์ 
- การใช้ยานี้เกิน 2-3 สัปดาห์ ต่อเนื่อง ในขนาดรับประทานที่ค่อนข้างสูง และผู้ป่วย
มีความประสงค์อยากใช้ยานี้ต่อ  นั่นอาจเป็นสัญญาณของการติดยาของผู้ป่วย 
- หากมีอาการวิงเวียนหลังใช้ยา  ควรหลีกเลี่ยงการขับขี่ยวดยานพาหนะหรือการ	 ทำงานที่เกี่ยวข้องกับเครื่องจักร เพราะจะก่อให้เกิดอุบัติเหตุได้ง่าย 
- ปฏิบัติตามคำสั่งแพทย์อย่างเคร่งครัด และมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเอสตาโซแลมด้วย) ยาแผนโบราณ   อาหารเสริม   ผลิตภัณฑ์ฌสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เอสตาโซแลมมีปฏิกิริยาระหว่างยากับยาตัวอื่นอย่างไร? ///// 
ยาเอสตาโซแลมมีปฏิกิริยาระหว่างยากับยาตัวอื่น เช่น 
- การใช้ยาเอสตาโซแลมร่วมกับการดื่มสุราจะเกิดการกดประสาทส่วนกลางหรือกด
สมองมากยิ่งขึ้น และเป็นการเพิ่มฤทธิ์สงบประสาท  กดการหายใจของร่างกาย  ซึ่งจะเป็นอันตรายอย่างมาก  จึงถือเป็นข้อห้ามการรับประทานยาเอสตาโซแลมร่วมกับเครื่องดื่ม
ที่มีแอลกอฮอล์โดยเด็ดขาด 
- การใช้ยาเอสตาโซแลมร่วมกับยา Hydrocodone , Morphine,  อาจทำให้เกิดภาวะ
กดการหายใจจนถึงขั้นเสียชีวิต  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาเอสตาโซแลมร่วมกับยา Diphenhydramine , Propoxyphene,
 อาจทำให้เกิดอาการ  วิงเวียน  ง่วงนอน  รู้สึกสับสน เพื่อป้องกันมิให้เกิดอาการดังกล่าว
จึงควรหลีกเลี่ยงการใช้ยาร่วมกัน 
 
 ///// ควรเก็บรักษาเอสตาโซแลมอย่างไร? ///// 
ควรเก็บรักษายาเอสตาโซแลม  ในช่วงอุณหภูมิ 15–30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 
 ///// เอสตาโซแลมมีชื่ออื่นอีกไหม? ผลิตจากบริษัทอะไรบ้าง? ///// 
ยาเอสตาโซแลม มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Eurodin 
 ///// บรรณานุกรม ///// 
https://en.wikipedia.org/wiki/Estazolam#Pharmacology[2017,July22] 
http://www.mims.com/thailand/drug/info/estazolam/?type=brief&amp;mtype=generic[2017,July22] 
https://www.drugs.com/cdi/estazolam.html[2017,July22] 
https://www.drugs.com/sfx/prosom-side-effects.html[2017,July22] 
https://www.drugs.com/drug-interactions/estazolam-index.html?filter=3&amp;generic_only=#H[2017,July22]
