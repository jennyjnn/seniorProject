ไนตราซีแพม (Nitrazepam)
 ///// บทนำ ///// 
ยาไนตราซีแพม(Nitrazepam) ตามกฏหมายยาของไทยจัดเป็นวัตถุออกฤทธิ์ประเภท 2  ยานี้อยู่ในกลุ่มยาเบนโซไดอะซีปีน(Benzodiazepine)  มีฤทธิ์ช่วยให้นอนหลับ  ลดความวิตกกังวล  บำบัดอาการลมชัก และช่วยให้กล้ามเนื้อคลายตัว  แพทย์จะสั่งจ่ายยาชนิดนี้/ยานี้ให้กับผู้ป่วยเพียงระยะสั้นๆเพื่อป้องกันมิให้เกิดอาการติดยา 
รูปแบบเภสัชภัณฑ์ของยาไนตราซีแพมเป็นยาแบบรับประทาน  มีการดูดซึมจากระบบทางเดินอาหารได้ 53–94%  ตับเป็นอวัยวะที่คอยทำลายโครงสร้างเคมีของยาชนิดนี้อย่างต่อเนื่อง  ร่างกายต้องใช้เวลานานประมาณ 16–38 ชั่วโมงเพื่อกำจัดยาไนตราซีแพมออกจากกระแสเลือด โดยผ่านทิ้งไปกับปัสสาวะ 
ทั้งนี้ มีข้อควรระวัง  ข้อห้าม และสิ่งที่ควรทราบเกี่ยวกับยาไนตราซีแพมดังนี้ เช่น 
- ห้ามใช้กับผู้แพ้ยานี้ 
- ห้ามใช้กับผู้ป่วยด้วย  โรคกล้ามเนื้ออ่อนแรง  โรคต้อหิน  ผู้ที่มีภาวะหายใจขัด/หายใจลำบากอย่างรุนแรง  ผู้ที่มีภาวะหยุดหายใจขณะนอนหลับ  ผู้ป่วยโรคถุงลมปอดอุดกั้นเรื้อรัง  ผู้ป่วยโรคตับระยะสุดท้าย  ผู้ป่วยโรคหัวใจ  ผู้ป่วยโรคไต 
- ยานี้จะลดความสามารถการควบคุมการเคลื่อนไหวของร่างกายลง  ดังนั้นขณะที่ยังมีฤทธิ์ของยาไนตราซีแพมจึงควรหลีกเลี่ยงการขับขี่ยวดยานพาหนะต่างๆ รวมถึงการทำงานกับเครื่องจักร ด้วยจะส่งผลให้เกิดอุบัติเหตุได้ง่าย 
- ระวังการใช้ยานี้กับผู้ที่มีประวัติติดยาเสพติด  ผู้ที่ติดสุรา  ด้วยมีความเสี่ยงที่จะติดยา
ไนตราซีแพมได้สูงเช่นกัน 
- หลีกเลี่ยงการใช้ยาไนตราซีแพมกับผู้ป่วยที่มีอาการซึมเศร้า หรือผู้ที่มีประวัติทำร้าย
ตัวเอง ด้วยยาชนิดนี้อาจกระตุ้นอาการดังกล่าวให้กำเริบ 
- เด็ก  ผู้สูงอายุ  สตรีมีครรภ์/ตั้งครรภ์ และสตรีในช่วงให้นมบุตร  เป็นกลุ่มเสี่ยงต่อการใช้ยาทุกประเภทซึ่งรวมถึงยาไนตราซีแพมด้วย จึงไม่ควรใช้ยาในกลุ่มนี้ นอกจากเป็นคำสั่งแพทย์ 
- *ห้ามรับประทานยานี้เกินขนาด  ด้วยจะทำให้เกิดผลข้างเคียงอย่างรุนแรง เช่น
 ความดันโลหิตต่ำ  เกิดอาการโคม่า  หายใจไม่ออก/หายใจลำบาก ด้วยยานี้จะกดการทำงานของหัวใจ     นอกจากนี้ ยานี้ยังทำให้รู้สึกสับสน และง่วงนอนอย่างรุนแรง  การช่วยเหลือผู้ป่วยกรณีกินยานี้เกินขนาด  แพทย์จะดูแลตามอาการ และใช้วิธีล้างท้องร่วมกับการใช้ยา Flumazenil เพื่อลดฤทธิ์ของยาไนตราซีแพม 
- มีรายงานทางคลินิกพบว่า ผู้ที่ใช้ยากลุ่มเบนโซไดอะซีปีนต่อเนื่องเป็นเวลานานประมาณ 1–6 เดือน จะเพิ่มความเสี่ยงต่อการเกิดมะเร็งรังไข่ หรือไม่ก็เร่งให้เกิดการเสียชีวิตของผู้ป่วยมะเร็งเร็วขึ้น 
- ห้ามใช้ยาไนตราซีแพมร่วมกับยาเบนโซไดอะซีปีนชนิดอื่นโดยไม่มีคำสั่งแพทย์  
การเสริมฤทธิ์ของการนอนหลับจากยา 2 ตัวขึ้นไปเป็นเรื่องที่ต้องระวังด้วยจะเกิด
ภาวะกดประสาท/กดการทำงานของสมองอย่างรุนแรงจนเป็นอันตรายต่อตัวผู้ป่วยเอง เช่น โคม่า 
- ห้ามใช้ยาไนตราซีแพมนานเกิน 1–2 สัปดาห์ 
- หลังได้รับยานี้ มีผู้ป่วยบางรายอาจเสียความทรงจำไปชั่วคราว 
- ห้ามแบ่งยาชนิดนี้ให้กับผู้อื่นร่วมรับประทาน 
ในประเทศไทยมีการจัดจำหน่ายยาไนตราซีแพมด้วยเช่นกัน แต่ประชาชนไม่สามารถซื้อได้จากร้านขายยา  ด้วยยานี้จะมีใช้แต่ในสถานพยาบาล และแพทย์ผู้ให้การตรวจรักษาจะมีอำนาจในการสั่งจ่ายแต่ผู้เดียว 
อาการนอนไม่หลับมีสาเหตุมาจากเหตุผลหลายประการ  เราควรแก้ไขที่ต้นเหตุ  การใช้ยานอนหลับเป็นเรื่องปลายทาง ซึ่งควรหลีกเลี่ยงและใช้เป็นทางเลือกสุดท้ายโดยแพทย์เป็นผู้พิจาณาการใช้ยานี้ 
อนึ่ง มีบทความเรื่อง “นอนไม่หลับ” อยู่หลายบทความในเว็บไซด์ หาหมอ.com 
ที่ผู้อ่านสามารถนำข้อมูลมาใช้เป็นแนวทางปฏิบัติ หรือแนะนำบุคคลในครอบครัวเพื่อบรรเทาอาการนอนไม่หลับได้เป็นอย่างดี เช่นบทความเรื่อง สุขลักษณะการนอน เป็นต้น 
 
 ///// ไนตราซีแพมมีสรรพคุณ(คุณสมบัติ)อย่างไร? ///// 
ยาไนตราซีแพมมีสรรพคุณ/ข้อบ่งใช้ เช่น 
- ใช้เป็นยาช่วยให้นอนหลับ/ยานอนหลับ ที่เหมาะกับผู้ที่นอนไม่หลับในระดับรุนแรงเท่านั้น 
- ใช้บำบัดอาการตื่นกลางดึกบ่อยครั้ง 
 
 ///// ไนตราซีแพมมีกลไกการออกฤทธิ์อย่างไร? ///// 
ยาไนตราซีแพมจะเข้ากระตุ้นตัวรับ(Receptor)ในสมอง ส่งผลให้สารสื่อประสาทที่ชื่อ GABA เข้าจับกับตัวรับที่มีชื่อเรียกว่า GABA receptor ได้ดียิ่งขึ้น จึงเป็นผลให้ GABA แสดงฤทธิ์ออกมาอย่างเต็มที่เช่นเดียวกัน  หน้าที่หลักๆของ GABA คือ ยับยั้งการทำงานของสารสื่อฯชนิดอื่นๆในสมองซึ่งมีความสัมพันธ์กระตุ้นให้รู้สึกง่วงนอน  เกิดภาวะกล้ามเนื้อของร่างกายผ่อนคลายลง และยังช่วยควบคุมอาการวิตกกังวลได้อีกด้วย 
 
 ///// ไนตราซีแพมมีรูปแบบการจัดจำหน่ายอย่างไร? ///// 
ยาไนตราซีแพมมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Nitrazepam ขนาด 5 และ 10 มิลลิกรัม/เม็ด 
- ยาแคปซูลชนิดรับประทาน ที่ประกอบด้วยตัวยา Nitrazepam ขนาด 10 มิลลิกรัม/แคปซูล 
 
 ///// ไนตราซีแพมมีขนาดรับประทานอย่างไร? ///// 
ยาไนตราซีแพม มีขนาดรับประทานสำหรับใช้เป็นยานอนหลับ เช่น 
- ผู้ใหญ่: รับประทานยา 5 มิลลิกรัม วันละ1ครั้ง ก่อนนอน หากจำเป็น แพทย์อาจปรับขนาดรับประทานเป็น 10 มิลลิกรัม วันละ1ครั้ง ก่อนนอนเช่นกัน 
- เด็ก: การใช้ยานี้รวมถึงขนาดของยานี้ในเด็ก อยู่ในดุลพินิจของแพทย์เป็นกรณีๆไป 
อนึ่ง: 
- ห้ามใช้ยานี้นานเกินคำสั่งแพทย์  โดยทั่วไป ไม่ควรใช้ยานี้นานเกิน 1–2 สัปดาห์ 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไนตราซีแพม ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/ หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาไนตราซีแพมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาไนตราซีแพม สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ห้ามเพิ่มขนาดรับประทานเป็น 2 เท่า  
ให้รับประทานยาที่ขนาดปกติ 
 
 ///// ไนตราซีแพมมีผลไม่พึงประสงค์อย่างไร? ///// 
ยาไนตราซีแพมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบประสาท: เช่น มีอาการความจําเสื่อม  เดินเซ   วิงเวียน  มีอาการคล้ายเมาค้าง  ปวดศีรษะ 
- ผลต่อระบบทางเดินอาหาร: เช่น คลื่นไส้อาเจียน  ท้องผูกหรือไม่ก็ท้องเสีย 
- ผลต่อระบบเลือด:เช่น  มีภาวะเม็ดเลือดขาวต่ำ 
- ผลต่อตา:เช่น ตาพร่า 
- ผลต่อระบบทางเดินหายใจ: เช่น  หายใจขัด  มีสารคัดหลั่งในหลอดลมเพิ่มขึ้น 
- ผลต่อกล้ามเนื้อ: เช่น  มีอาการกล้ามเนื้ออ่อนแรง 
- ผลต่อสภาพจิตใจ:เช่น  อยู่ไม่สุข/ลุกลี้ลุกรน  เกิดอาการสับสน  ประสาทหลอน   ฝันร้าย 
- ผลต่อระบบหัวใจและหลอดเลือด:เช่น ความดันโลหิตต่ำ   ชีพจรเต้นเร็ว 
 
 ///// มีข้อควรระวังการใช้ไนตราซีแพมอย่างไร? ///// 
มีข้อควรระวังการใช้ยาไนตราซีแพม เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามรับประทานยานอนหลับชนิดอื่นใดร่วมกับไนตราซีแพมโดยไม่มีคำสั่งแพทย์ 
- กรณีพบอาการแพ้ยานี้ เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยา ต้องหยุดใช้ยานี้ทันที แล้วรีบนำผู้ป่วยส่งโรงพยาบาลทันที/แกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไนตราซีแพมด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไนตราซีแพมมีปฏิกิริยาระหว่างยากับยาตัวอื่นอย่างไร? ///// 
ยาไนตราซีแพมมีปฏิกิริยาระหว่างยากับยาตัวอื่น เช่น 
- ห้ามรับประทานยาไนตราซีแพม ร่วมกับสุราหรือเครื่องดื่มที่มีแอลกอฮอล์เป็นส่วนประกอบ  ด้วยจะเพิ่มการวิงเวียนและทำให้เกิดอาการง่วงนอนมากยิ่งขึ้น จนส่งผลให้เกิดอุบัติเหตุได้ง่าย 
- หลีกเลี่ยงการใช้ยาไนตราซีแพมร่วมกับ ยาBarbiturates,  ยาPhenothiazine,  
ยาต้านฮีสตามีน/ยาแก้แพ้  และยาแก้ปวดกลุ่มโอปิออยด์  เพราะจะทำให้เกิดฤทธิ์สงบประสาท/กดการทำงานสมองมากจนเกินไปจนเกิดอันตราย/ภาวะโคม่าได้ 
 ///// ควรเก็บรักษาไนตราซีแพมอย่างไร? ///// 
ควรเก็บยาไนตราซีแพมภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 ///// ไนตราซีแพมมีชื่ออื่นอีกไหม? ผลิตจากบริษัทอะไรบ้าง? ///// 
ยาไนตราซีแพม มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Apo-nitraxepam 
 ///// บรรณานุกรม ///// 
http://narcotic.fda.moph.go.th/welcome/wp-content/uploads/2012/01/psychotropic-table-jan2013.pdf[2017,Dec16] 
https://en.wikipedia.org/wiki/Nitrazepam[2017,Dec16] 
https://www.mims.com/thailand/drug/info/nitrazepam/?type=brief&amp;mtype=generic[2017,Dec16] 
https://www.drugs.com/uk/pdf/leaflet/1041292.pdf[2017,Dec16] 
https://www.drugs.com/uk/nitrazepam-tablets-5mg-leaflet.html[2017,Dec16] 
https://www.drugbank.ca/drugs/DB01595[2017,Dec16] 
https://www.hpra.ie/img/uploaded/swedocuments/2137363.PA1332_035_001.27fa024b-a372-41a0-a973-56d7a81420ff.000001PIL.140411.pdf[2017,Dec16] 
http://www.mims.com/singapore/drug/info/nitrados[2017,Dec16]
