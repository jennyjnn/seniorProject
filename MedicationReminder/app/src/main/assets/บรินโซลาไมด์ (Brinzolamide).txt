บรินโซลาไมด์ (Brinzolamide)
 ///// บทนำ ///// 
ยาบรินโซลาไมด์ (Brinzolamide) เป็นยาที่อยู่ในกลุ่มคาร์บอนิก แอนไฮเดรส อินฮิบิเตอร์ (Carbonic anhydrase inhibitor) วงการแพทย์ได้นำมาใช้รักษาโรคต้อหินในระยะเริ่มต้นหรือระยะยังมีความดันในลูกตาไม่สูงมากนัก รูปแบบของยานี้ในยาแผนปัจจุบันเป็นยาหยอดตา 
หลังการหยอดยาบรินโซลาไมด์ ตัวยาจะเริ่มออกฤทธิ์ของการรักษาภายในประมาณ 2 ชั่วโมง ฤทธิ์ของยามีระยะเวลาประมาณ 8 - 12 ชั่วโมง ยานี้สามารถดูดซึมเข้าสู่กระแสเลือดโดยผ่านจากลูกตาได้ และจะเข้าไปสะสมอยู่ในเม็ดเลือดแดง และเข้าจับกับเอนไซม์ คาร์บอนิก แอนไฮเดรส (Carbo nic anhydrase, เอนไซม์ที่เกี่ยวข้องกับการใช้งานคาร์บอนไดออกไซด์และสาร Bicarbonate ของร่างกาย) 
คณะกรรมการอาหารและยาของไทยได้บรรจุยานี้ลงในบัญชียาหลักแห่งชาติ โดยระบุวัตถุประสงค์ของยานี้เพื่อยารักษาโรคต้อหิน สามารถพบเห็นยานี้ได้ทั้งในร้านขายยาหรือสถานพยาบาลทั่วไป ก่อนการใช้ยาบรินโซลาไมด์ ผู้ป่วยต้องได้รับการตรวจสอบตาโดยจักษุแพทย์ การใช้ยานี้ต้องเป็นไปตามคำสั่งแพทย์อย่างเคร่งครัด และไม่ควรปรับขนาดการใช้ยานี้ด้วยตนเอง 
 ///// บรินโซลาไมด์มีสรรพคุณ (คุณสมบัติ) อย่างไร? ///// 
ยาบรินโซลาไมด์มีสรรพคุณดังนี้ 
- รักษาโรคต้อหินชนิด Open - angle glaucoma 
- ใช้เป็นยาลดความดันสูงในลูกตา 
 ///// บรินโซลาไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาบรินโซลาไมด์คือ ตัวยาจะออกฤทธิ์ยับยั้งการทำงานของเอนไซม์คาร์บอนิก แอนไฮเดรส ซึ่งมีอยู่ในเนื้อเยื่อของลูกตาส่วนที่เรียกว่า Cillary processes เนื้อเยื่อนี้มีหน้าที่สร้างสารเหลว/สารน้ำมาหล่อเลี้ยงลูกตา จากกลไกดังกล่าวทำให้การสร้างสารเหลวในลูกตาลดปริมาณลง ส่งผลให้ความดันของดวงตาลดตามลงมาเช่นกัน จึงก่อให้เกิดฤทธิ์การรักษาตามสรรพคุณ 
 ///// บรินโซลาไมด์มีรูปแบบการจัดจำหน่ายอย่างไร? ///// 
ยาบรินโซลาไมด์มีรูปแบบการจัดจำหน่ายดังนี้เช่น 
- ยาหยอดตาชนิดน้ำแขวนตะกอน ขนาดความเข้มข้น 0.01 กรัม/มิลลิลิตร 
- ยาหยอดตาชนิดน้ำแขวนตะกอนที่ผสมร่วมกับยาอื่นเช่น Brinzolamide 10 มิลลิกรัม + Timolol maleate 5 มิลลิกรัม/มิลลิลิตร 
 ///// บรินโซลาไมด์มีขนาดการบริหารยาอย่างไร? ///// 
ยาบรินโซลาไมด์มีขนาดการบริหารยา/ใช้ยาดังนี้เช่น 
- ผู้ใหญ่: หยอดยา 1 หยดในตาข้างที่เป็นต้อหิน 2 - 3 ครั้ง/วัน 
- เด็ก: ยังไม่มีข้อมูลที่ชัดเจนถึงผลการรักษาและผลข้างเคียงของการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาบรินโซลาไมด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาบรินโซลาไมด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมหยอดยาควรทำอย่างไร? ///// 
หากลืมหยอดยาบรินโซลาไมด์สามารถหยอดยาเมื่อนึกขึ้นได้ ถ้าเวลาใกล้เคียงกับการหยอดยาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// บรินโซลาไมด์มีผลไม่พึงประสงค์อย่างไร? ///// 
ยาบรินโซลาไมด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น รู้สึกระคายเคืองหรือคันเล็กน้อยที่เปลือกตา/หนังตาหลังหยอดยา การมองเห็นไม่ชัดเจนอยู่ชั่วครู่ ปวดศีรษะ วิงเวียน ความรู้สึกสัมผัสเพี้ยน อาจรู้สึกขมคอ คลื่นไส้ อ่อนแรง ปากแห้ง เจ็บหน้าอก คัดจมูก เจ็บคอ หลอดลมอักเสบ/ไอ ซึมเศร้า และผมร่วง เป็นต้น 
 ///// มีข้อควรระวังการใช้บรินโซลาไมด์อย่างไร? ///// 
มีข้อควรระวังการใช้ยาบรินโซลาไมด์ดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคไตขั้นรุนแรง 
- ห้ามใช้ยานี้กับผู้ที่มีภาวะเลือดเป็นกรด (Hyperchloraemic acidosis, อาการเช่น กระสับกระส่าย หายใจเร็ว สับสน วินิจฉัยภาวะนี้ได้จากการตรวจเลือดทางห้องปฏิบัติการ) 
- ห้ามใช้ยานี้กับสตรีที่อยู่ในภาวะให้นมบุตร 
- ระวังการใช้ยานี้กับสตรีตั้งครรภ์ ผู้ป่วยโรคตับ โรคไต 
- หากจำเป็นต้องหยอดยาชนิดอื่นร่วมด้วยควรเว้นระยะเวลาของการหยอดยาหยอดตาให้ห่างกันประมาณ 10 นาทีขึ้นไป 
- การใช้ยานี้รักษาต้อหินชนิด Angle - closure glaucoma อาจไม่ทำให้อาการของโรคดีขึ้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาบรินโซลาไมด์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// บรินโซลาไมด์มีปฏิกิริยาระหว่างยากับยาตัวอื่นอย่างไร? ///// 
ยาบรินโซลาไมด์มีปฏิกิริยาระหว่างยากับยาตัวอื่นดังนี้เช่น 
- การใช้ยาหยอดตาบรินโซลาไมด์ร่วมกับยากินกลุ่มคาร์บอนิก แอนไฮเดรส อินฮิบิเตอร์(Carbonic anhydrase inhibitor) ตัวอื่นเช่น ยา Acetazolamide อาจนำไปสู่อาการข้างเคียง/ผลข้างเคียงหรือเกิดพิษได้มากขึ้นจากยาทั้ง 2 ตัว หากจำเป็นต้องใช้ยาร่วมกันแพทย์จะปรับขนาดการ ใช้ให้เหมาะสมเป็นรายบุคคลไป 
- การใช้ยาหยอดตาบรินโซลาไมด์ร่วมกับยากิน Salicylates อาจก่อให้เกิดพิษจากยาบรินโซลาไมด์หรือยา Salicylates ได้มากยิ่งขึ้น หากไม่มีความจำเป็นใดๆควรเลี่ยงการใช้ยาร่วมกัน 
- การใช้ยาหยอดตาบรินโซลาไมด์ร่วมกับยากิน Dichlorphenamide (ยารักษาต้อหิน) ซึ่งด้วยการดูดซึมยาจากลูกตาเข้าสู่กระแสเลือดอาจเกิดการเสริมฤทธิ์ของอาการข้างเคียงของยา Dichlor phenamide ขึ้นได้เช่น ง่วงนอน วิงเวียน ได้ยินเสียงกังวานในหู เบื่ออาหาร คลื่นไส้ อาเจียน ท้องเสีย หากมีความจำเป็นต้องใช้ยาร่วมกันต้องปรับขนาดการใช้ยาให้เหมาะสมเป็นรายบุคคลไป 
- การใช้ยาหยอดตาบรินโซลาไมด์ร่วมกับยาแก้ปวดเช่น Aspirin สามารถเกิดผลข้างเคียงติดตามมาดังนี้ มีเสียงกังวานในหู ปวดศีรษะ คลื่นไส้ อาเจียน วิงเวียน สับสน มีไข้ ประสาทหลอน อาจมีอาการชัก หายใจเร็วขึ้นจนถึงขั้นโคม่า หากมีความจำเป็นต้องใช้ยาร่วมกันแพทย์ปรับขนาดการใช้ยาให้เหมาะสมเป็นกรณีๆไป 
 ///// ควรเก็บรักษาบรินโซลาไมด์อย่างไร? ///// 
ควรเก็บยาบรินโซลาไมด์ในช่วงอุณหภูมิ 4 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง ไม่เก็บยาในห้องน้ำหรือในรถยนต์ 
 ///// บรินโซลาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาบรินโซลาไมด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Carbonic_anhydrase_inhibitor#Natural_sources [2015,Feb14]
	2 http://en.wikipedia.org/wiki/Brinzolamide [2015,Feb14]
	3 http://www.mims.com/USA/drug/info/brinzolamide/brinzolamide?type=full&amp;mtype=generic#Dosage [2015,Feb14]
	4 http://drug.fda.moph.go.th:81/nlem.in.th/search?keyword=Brinzolamide [2015,Feb14]
	5 http://www.mims.com/Thailand/drug/info/Azopt/?type=brief [2015,Feb14]
	6 http://www.drugs.com/drug-interactions/brinzolamide-ophthalmic-index.html?filter=3&amp;generic_only= [2015,Feb14]
	7 http://www.medicinenet.com/brinzolamide-ophthalmic_suspension/page3.htm#Storage [2015,Feb14]
