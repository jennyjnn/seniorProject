เทลมิซาร์แทน (Telmisartan)
 ///// บทนำ ///// 
ยาเทลมิซาร์แทน(Telmisartan) เป็นยาในกลุ่ม แอนจิโอเทนซิน II รีเซพเตอร์ แอนตาโกนิสต์ (Angiotensin II receptor antagonist)   ทางคลินิกนำมารักษาโรคความดันโลหิตสูง (Essential hypertension) มีวางจำหน่ายตั้งแต่ ปีค.ศ.1999 (พ.ศ.2542) ภายใต้ชื่อการค้าว่า “Micardis”   รูปแบบผลิตภัณฑ์ยานี้จะเป็นยาชนิดรับประทาน  โดยหลังการดูดซึมจากระบบทางเดินอาหาร  ยาเทลมิซาร์แทนจะกระจายตัวในกระแสเลือดได้ ประมาณ 42 – 100%  จากนั้นจะเข้ารวมตัวกับพลาสมาโปรตีนได้มากกว่า 99.5%  ปกติร่างกายต้องใช้เวลาประมาณ 24 ชั่วโมง เพื่อกำจัดยานี้ออกจากกระแสเลือด โดยผ่านไปกับอุจจาระ 
ยาเทลมิซาร์แทน ถูกออกแบบมาเพื่อใช้กับผู้ใหญ่เท่านั้น  ห้ามใช้กับสตรีตั้งครรภ์ด้วยตัวยาสามารถผ่านรกและเข้าถึงทารก จนอาจส่งผลกระทบต่อการเจริญเติบโตและการทำงานของไตของทารกในครรภ์จนถึงขั้นทำให้ทารกเสียชีวิตได้  และยาเทลมิซาร์แทนยังสามารถขับผ่านออกทางน้ำนมมารดา จึงควรหลีกเลี่ยงการใช้ยานี้กับสตรีที่อยู่ในภาวะให้นมบุตรด้วยเช่นกัน 
ข้อจำกัดอื่นของการใช้ยาเทลมิซาร์แทนที่ผู้ที่บริโภค/ผู้ป่วย ควรทราบเพิ่มเติมมีดังนี้ เช่น 
 
- หยุดการใช้ยานี้ แล้วมาพบแพทย์/มาโรงพยาบาลทันที/ฉุกเฉิน เมื่อพบว่ามีความดันโลหิตต่ำ หรือมีอาการบวมตามร่างกาย เช่น  มือ-ใบหน้า-ปาก-ลิ้น  และ/หรือหายใจลำบาก 
- การใช้ยาเทลมิซาร์แทนร่วมกับยาอื่นๆ   ต้องขอคำปรึกษาจากแพทย์เท่านั้น  ด้วยยาเทลมิซาร์แทน สามารถก่อให้เกิดภาวะยาตีกัน(ปฏิกิริยาระหว่างยา)กับยาอื่นๆได้ อย่างเช่น  ยาขับปัสสาวะ,  ยากลุ่มACE inhibitor,  NSAID,   Digoxin  รวมถึงยาอื่นๆอีกหลายรายการที่ไม่สามารถระบุในบทความนี้ได้หมด 
- ยานี้สามารถก่อให้เกิดอาการวิงเวียนศีรษะจนถึงขั้นเป็นลม  จึงห้ามรับประทานร่วมกับเครื่องดื่มที่มีแอลกอฮอล์เป็นส่วนประกอบ  ด้วยจะทำให้ผลข้างเคียงดังกล่าว รุนแรงขึ้น 
- ห้ามปรับขนาดรับประทานโดยมิได้ขอคำปรึกษาจากแพทย์  ด้วยเสี่ยงต่อ	 ผลข้างเคียงที่อาจตามมา หรือทำให้การลดความดันโลหิตล้มเหลว 
- การรับประทานยาเทลมิซาร์แทนเมื่อร่างกายอยู่ในภาวะเสียน้ำ/ภาวะขาดน้ำ เช่น ท้องเสีย จะสุ่มเสี่ยงต่อการเกิดความดันโลหิตต่ำ จึงควรหลีกเลี่ยงการใช้ยาเทลมิซาร์แทนเมื่อมีอาการท้องเสีย หรือมีภาวะร่างกายขาดน้ำ 
- รับประทานยานี้ตรงตามคำสั่งแพทย์อย่างเคร่งครัด  การรับประทานยานี้เกินขนาดจะทำให้เกิดอาการเป็นลม   ชีพจรเต้นเร็วหรือไม่ก็ช้า  วิงเวียนศีรษะอย่างรุนแรง ซึ่งผู้ที่ได้รับยานี้เกินขนาด ควรต้องนำส่งโรงพยาบาลทันที/ฉุกเฉิน 
- การใช้ยาลดความดันโลหิตที่รวมถึงยาเทลมิซาร์แทน ผู้ป่วยจะต้องมารับการตรวจร่างกายตามที่แพทย์นัดหมายทุกครั้ง ทั้งนี้เพื่อติดตามผลการรักษา และเพื่อการตรวจเลือดเพื่อดูสมดุลของสารอิเล็กโทรไลต์(Electrolyte)ภายในเลือดที่อาจผิดปกติจากการใช้ยานี้ได้ 
- ผู้ป่วยที่มีโรคประจำตัว อย่างเช่น  หัวใจล้มเหลว  โรคหลอดเลือด  โรคตับ  โรคไต  โรคเบาหวาน  โรคถุงน้ำดีอักเสบ  ควรต้องแจ้ง แพทย์ พยาบาล เภสัชกร ทราบทุกครั้งเมื่อเข้ามาตรวจรักษา  ด้วยอาการโรคประจำตัวดังกล่าว อาจได้รับผลกระทบ(อาการแย่ลง)มากขึ้นเมื่อใช้ยาเทลมิซาร์แทน 
- ผู้ที่มีประวัติแพ้ยากลุ่มซาร์แทน 
ยาเทลมิซาร์แทนสามารถก่อให้เกิดอาการข้างเคียง(ผลข้างเคียง)ที่พบเห็นได้บ่อย เช่น ปวดหลัง  ท้องเสีย  ปวดไซนัส และแน่น/คัดจมูก 
สำหรับตลาดยาของบ้านเรา อาจพบเห็นผลิตภัณฑ์ยาทลมิซาร์แทนที่มีสูตรตำรับเป็นยาเดี่ยว หรือประเภทที่มียาลดความดันโลหิตชนิดอื่นอย่าง Amlodipine ผสมอยู่ด้วย  การจะเลือกใช้เป็นลักษณะยาเดี่ยวหรือใช้สูตรตำรับผสมนั้น    ขึ้นอยู่กับดุลยพินิจของแพทย์ผู้รักษา   ประกอบกับยาเทลมิซาร์แทนถูกจัดอยู่ในหมวดยาอันตราย  ผู้ป่วย/ผู้บริโภค จึงจำเป็นต้องใช้ยานี้ตามคำสั่งแพทย์แต่เพียงผู้เดียว 
 ///// เทลมิซาร์แทนมีสรรพคุณ(คุณสมบัติ)อย่างไร? ///// 
ยาเทลมิซาร์แทนมีสรรพคุณ/ข้อบ่งใช้ เช่น 
- รักษาโรคความดันโลหิตสูง 
- ลดความเสี่ยงของการเกิด โรคหัวใจ และโรคหลอดเลือด 
 
 ///// เทลมิซาร์แทนมีกลไกการออกฤทธิ์อย่างไร? ///// 
ยาเทลมิซาร์แทนมีกลไกการออกฤทธิ์โดย ตัวยาจะออกฤทธิ์กับตัวรับ(Receptor) ที่อยู่ในผนังหลอดเลือดซึ่งถูกเรียกว่า AT1 receptor (Angiotensin 1 receptor)  ส่งผลที่ต่อเนื่องทำให้สาร Angiotensin II ไม่สามารถแสดงฤทธิ์ที่ทำให้ หลอดเลือดหดตัว จึงเกิดการคลายตัวของหลอดเลือดตามมา  นอกจากนี้ยังส่งผลลดการหลั่งสาร Aldosterone  ซึ่งเป็นฮอร์โมนจากต่อมหมวกไตที่ทำให้ร่างกายมีการคั่งของเกลือโซเดียมและน้ำ(ส่งผลเกี่ยวข้องกับการควบคุมความดันโลหิตของร่างกาย)  จากกลไกดังกล่าวมาแล้วทั้งหมด ทำให้ยานี้มีฤทธิ์สนับสนุนการลดความดันโลหิตได้ตามสรรพคุณ 
 
 ///// เทลมิซาร์แทนมีรูปแบบการจัดจำหน่ายอย่างไร? ///// 
ยาเทลมิซาร์แทนมีรูปแบบการจัดจำหน่าย เช่น 
 
- ยาเม็ดชนิดรับประทานขนาด 20, 40, และ 80 มิลลิกรัม / เม็ด 
- ยาเม็ดชนิดรับประทานที่ผสมร่วมกับยาอื่น เช่น  Telmisartan 40 มิลลิกรัม +  Amlodipine besilate  5 มิลลิกรัม / เม็ด,    	Telmisartan 40 มิลลิกรัม + Amlodipine besilate 10 มิลลิกรัม / เม็ด,   	Telmisartan 80 มิลลิกรัม + Amlodipine besilate  5 มิลลิกรัม / เม็ด,   Telmisartan 80 มิลลิกรัม + Amlodipine besilate 10 มิลลิกรัม / เม็ด 
 ///// เทลมิซาร์แทนมีขนาดรับประทานอย่างไร? ///// 
ยาเทลมิซาร์แทนมีขนาดรับประทาน เช่น 
ก. รักษาโรคความดันโลหิตสูง: 
- ผู้ใหญ่: เริ่มต้นรับประทานยา 40 มิลลิกรัม วันละครั้ง  ขนาดที่คงระดับการรักษาอยู่ที่ 40 – 80 มิลลิกรัม วันละครั้ง 
ข.ลดความเสี่ยงการเกิดโรคหัวใจ และโรคหลอดเลือด: 
- ผู้ใหญ่: รับประทานยา 80 มิลลิกรัม วันละครั้ง 
อนึ่ง: 
- สามารถรับประทานยานี้ ก่อนหรือหลัง อาหารก็ได้ 
- เด็ก: ยังไม่มีข้อมูลทางคลินิกด้านความปลอดภัยและขนาดยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
- หลังการใช้ยานี้ ตัวยาจะเริ่มแสดงฤทธิ์การลดความดันโลหิต ซึ่งอาจใช้เวลาประมาณ 2 สัปดาห์  เพื่อการปรับขนาดรับประทานที่เหมาะสม และจะเห็นประสิทธิผลสูงสุดของการใช้ยานี้ แพทย์จึงมักนัดผู้ป่วยประมาณ 4 สัปดาห์ หลังเริ่มรับประทานยานี้ 
- การใช้เพื่อลดความเสี่ยงการเกิดโรคหัวใจ เช่น  กล้ามเนื้อหัวใจขาดเลือด	 แพทย์มักพิจารณาใช้ยานี้กับกลุ่มผู้ป่วยที่มีอายุ 55 ปีขึ้นไป 
- ไม่ต้องปรับขนาดรับประทานในผู้ป่วยโรคไต  และผู้ที่ต้องฟอกเลือดล้างไต 
- สำหรับผู้ป่วยโรคตับ  แพทย์มักให้เริ่มรับประทานยานี้ในขนาดต่ำๆก่อน แล้วจึงค่อยๆพิจารณาปรับขนาดยาตามความเหมาะสมกับผู้ป่วยเป็นกรณีๆไป 
- ขณะใช้ยานี้แล้วเกิดการตั้งครรภ์ขึ้นมา  ต้องหยุดใช้ยานี้ แล้วรีบมาพบสูติแพทย์เพื่อการฝากครรภ์คลอด  พร้อมกับปรับแนวทางการรักษาโรคความดันโลหิตสูง 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียง                             ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเทลมิซาร์แทน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  หัวใจล้มเหลว  โรคหลอดเลือด  โรคตับ  โรคไต   โรคเบาหวาน   โรคถุงน้ำดี/โรคถุงน้ำดีอักเสบ   รวมถึงกำลังกินยา/ใช้ยาอะไรอยู่ เพราะยาเทลมิซาร์แทน  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเทลมิซาร์แทน  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มขนาดรับประทานเป็น 2เท่า 
อย่างไรก็ดี เพื่อประสิทธิผลของการรักษา ควรรับประทานยาเทลมิซาร์แทน  ให้ตรงเวลา 
 
 ///// เทลมิซาร์แทนมีผลไม่พึงประสงค์อย่างไร? ///// 
ยาเทลมิซาร์แทนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น  ท้องเสียหรือท้องผูก  อาหารไม่ย่อย  คลื่นไส้  ปวดท้อง  ท้องอืด  อาเจียน   ปากแห้ง  รู้สึกไม่สบายในช่องท้อง   กระเพาะอาหารอักเสบ  เกิดริดสีดวงทวาร    ลำไส้อักเสบ  กรดไหลย้อน  ปวดฟัน 
- ผลต่อระบบหัวใจและหลอดเลือด:  เช่น  ความดันโลหิตต่ำหรือไม่ก็สูง  ชีพจรเต้นผิดปกติ  หัวใจเต้นผิดจังหวะ(Atrial fibrillation)  หัวใจล้มเหลว 
- ผลต่อระบบทางเดินหายใจ:  เช่น  ไอ   โรคติดเชื้อทางเดินหายใจส่วนบน  ไซนัสอักเสบ  คออักเสบ   หลอดลมอักเสบ  หอบหืด  เยื่อจมูกอักเสบ  หยุดหายใจ 
- ผลต่อกล้ามเนื้อ:  เช่น  ปวดหลัง  ปวดกล้ามเนื้อ  ปวดข้อ  กล้ามเนื้อเกร็งตัว/เป็นตะคริว  ปวดเส้นเอ็น   อาจเกิดภาวะกล้ามเนื้อลายสลาย 
- ผลต่อระบบประสาท:  เช่น   ปวดศีรษะ  วิงเวียน  ง่วงนอน  ปวดศีรษะไมเกรน  ความรู้สึกสัมผัสเพี้ยน 
- ผลต่อผิวหนัง:   เช่น  มีผื่นคัน  เป็นแผลที่ผิวหนังง่าย   ผื่นผิวหนังอักเสบ  ลมพิษ 
- ผลต่อระบบทางเดินปัสสาวะ:  เช่น   ท่อปัสสาวะอักเสบ    หลั่งน้ำอสุจิลำบาก 
- ผลต่อระบบภูมิคุ้มกันต้านทานโรค:  เช่น  เกิดการติดเชื้อ อย่างเชื้อราได้ง่าย  เกิดฝีได้ง่าย   หูชั้นกลางอักเสบ 
- ผลต่อระบบการเผาผลาญพลังงานของร่างกาย:  เช่น  เกิดภาวะเบาหวาน  ระดับเกลือโพแทสเซียมในเลือดสูง   และ คอเลสเตอรอลในเลือดสูง  ผู้ป่วยบางรายอาจมีภาวะน้ำตาลในเลือดต่ำ 
- ผลต่อระบบเลือด:  เช่น  โลหติจาง   เกิดภาวะ Eosinophilia(เม็ดเลือดขาวชนิด Eosinophil ในเลือดสูง)  Thrombocytopenia(ภาวะเกล็ดเลือดต่ำ) 
- ผลต่อไต:  เช่น  ไตวายเฉียบพลัน  ค่าครีเอตินิ(Creatinine)ในเลือดเพิ่มสูง 
- ผลต่อตับ:  เช่น ตับทำงานผิดปกติ/ตับอักเสบ   ค่าเอนไซม์การทำงานของตับในเลือดสูงขึ้น 
- ผลต่อตา:  เช่น  เยื่อตาอักเสบ 
 ///// มีข้อควรระวังการใช้เทลมิซาร์แทนอย่างไร? ///// 
มีข้อควรระวังการใช้ยาเทลมิซาร์แทน เช่น 
- ห้ามใช้กับผู้ที่แพ้ยานี้ 
- ห้ามใช้กับสตรีตั้งครรภ์  สตรีที่อยู่ในภาวะให้นมบุตร  และเด็ก 
- ห้ามปรับขนาดรับประทานด้วยตนเอง 
- ระหว่างการรักษาโรคความดันโลหิตสูง ควรต้องควบคุมอาหาร  พักผ่อน  ออกกำลังกาย ตามคำแนะนำของ แพทย์ พยาบาล เภสัชกร เสมอ 
- ตรวจวัดความดันโลหิตด้วยตนเองอย่างสม่ำเสมอตามคำแนะนำของแพทย์ พยาบาล เภสัชกร   หากพบว่ามีภาวะความดันโลหิตต่ำหรือสูงขณะที่มีการใช้ยาเทลมิซาร์แทน  ให้ผู้ป่วยรีบมาพบแพทย์/มาโรงพยาบาลก่อนนัด เพื่อแพทย์พิจารณาปรับแนวทางการรักษา 
- แจ้ง แพทย์ พยาบาล เภสัชกร ทุกครั้งว่ามีการใช้ยาอื่นๆอะไรอยู่บ้าง เพื่อหลีกเลี่ยงภาวะยาตีกัน(ปฏิกิริยาระหว่างยา)กับยาทลมิซาร์แทน 
- มาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเทลมิซาร์แทนด้วย) ยาแผนโบราณทุกชนิด  อาหารเสริมผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ  ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมถึงต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เทลมิซาร์แทนมีปฏิกิริยาระหว่างยากับยาตัวอื่นอย่างไร? ///// 
ยาเทลมิซาร์แทนมีปฏิกิริยาระหว่างยากับยาตัวอื่น เช่น 
- ห้ามรับประทานยาเทลมิซาร์แทนร่วมกับเครื่องดื่มที่มีแอลกอฮอล์  ด้วยจะทำให้เกิดความดันโลหิตต่ำ  ปวดศีรษะ  วิงเวียน  เป็นลม  และหัวใจเต้นผิดปกติ 
- ห้ามใช้ยาเทลมิซาร์แทนร่วมกับยา Aliskiren  ด้วยจะเสี่ยงต่อการเกิดความเสียหายกับไต/ไตอักเสบ   ความดันโลหิตต่ำ  ระดับเกลือโพแทสเซียมในเลือดสูง  กล้ามเนื้อเป็นอัมพาต       หัวใจเต้นผิดจังหวะ  จนถึงขั้นหัวใจหยุดเต้น 
- หลีกเลี่ยงการใช้ยาเทลมิซาร์แทนร่วมกับยา Spironolactone  ด้วยจะทำให้ระดับ               เกลือโพแทสเซียมในเลือดสูง และทำให้มีภาวะไตวายตามมา  กล้ามเนื้อเป็นอัมพาต                       หัวใจเต้นผิดจังหวะ จนถึงขั้นหยุดเต้น 
 
 ///// ควรเก็บรักษาเทลมิซาร์แทนอย่างไร? ///// 
ควรเก็บยาเทลมิซาร์แทนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น   เก็บยาในภาชนะที่ปิดมิดชิด พ้นแสงแดด ความร้อนและความชื้น  ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 ///// เทลมิซาร์แทนมีชื่ออื่นอีกไหม? ผลิตจากบริษัทอะไรบ้าง? ///// 
ยาเทลมิซาร์แทนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น  Cortel-A, A2BH, Adcom H, Angitel-H, Amodep-TM, Arbitel-H, Aritel-A, Astel-H, Axeten-H, Cortel-H, Cilacar,Biotel-40H, Arbitel-H 
 ///// บรรณานุกรม ///// 
https://en.wikipedia.org/wiki/Telmisartan [2016,Nov19] 
http://www.mims.com/thailand/drug/info/twynsta/?type=brief [2016,Nov19] 
http://www.mims.com/thailand/drug/info/telmisartan/?type=brief&amp;mtype=generic [2016,Nov19] 
https://www.drugs.com/pro/telmisartan.html [2016,Nov19] 
http://docs.boehringer-ingelheim.com/Prescribing%20Information/PIs/Micardis%20Tabs/MICARDIS20-40-80mg.PDF [2016,Nov19] 
http://www.mims.com/malaysia/drug/info/micardis [2016,Nov19]
