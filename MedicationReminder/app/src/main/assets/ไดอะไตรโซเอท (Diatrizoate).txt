ไดอะไตรโซเอท (Diatrizoate)
 ///// บทนำ ///// 
ยา/สารไดอะไตรโซเอท(Diatrizoate หรือ Diatrizoate sodium หรือ Diatrizoate Na หรือ Diatrizoate meglumine) หรือจะเรียกอีกชื่อว่ายา/สาร อะมิโดไตรโซเอท(Amidotrizoate) เป็นสารทึบรังสี/สารทึบแสง(Contrast agent) ที่นำมาใช้ในกระบวนการตรวจโรคทางรังสีวิทยาด้วย เอกซเรย์คอมพิวเตอร์ (X-ray Computerized Tomography)/ซีทีสแกน (CT-scan)  ถูกรับรองการใช้ทางคลินิกตั้งแต่ ปี ค.ศ.1954 (พ.ศ.2497) อาจอธิบายกลไกการทำงานของสารทึบรังสีชนิดนี้อย่างง่ายๆดังนี้ คือ สารทึบรังสีไดอะไตรโซเอท จะเข้าซึมซับในเนื้อเยื่อของอวัยวะเป้าหมาย เมื่อมีการถ่ายภาพอวัยวะนั้นด้วยรังสีเอกซ์  สารชนิดนี้จะก่อให้เกิดการสะท้อนทำให้เห็นภาพอวัยวะที่แพทย์ต้องการตรวจสอบได้ชัดเจนขึ้น  โดยประโยชน์ทางคลินิกเท่าที่พบเห็นการใช้สารไดอะไตรโซเอท ได้แก่ ใช้ตรวจสอบสภาพเส้นเลือด/หลอดเลือด   ท่อทางเดินปัสสาวะ  ม้าม  ข้อต่อกระดูก 
สารไดอะไตรโซเอทสามารถฉีดเข้าทางหลอดเลือดเพื่อดูโครงสร้างของไต รวมถึงหลอดเลือดต่างๆ หรือให้ผู้ป่วยแบบรับประทาน หรือใช้เป็นลักษณะแบบยาสวนทวารเพื่อตรวจสอบโครงสร้างอวัยวะในระบบทางเดินอาหาร หรือฉีดสวนผ่านเข้าท่อปัสสาวะเพื่อดูความผิดปกติของกระเพาะปัสสาวะ 
ผู้ที่ได้รับสารทึบแสงไดอะไตรโซเอทสา อาจเกิดอาการข้างเคียง(ผลข้างเคียง)บางอย่าง เช่น  อาเจียน   ท้องเสีย  ผิวหนังมีอาการแดงรวมถึงผื่นคัน ตลอดจนอาจก่อให้เกิดปัญหาต่อการทำงานของไต  เกิดความดันโลหิตต่ำตามมา  และในโครงสร้างทางเคมีของสารไดอะไตรโซเอทมีธาตุไอโอดีนเป็นองค์ประกอบ จึงไม่เหมาะที่จะใช้สารไดอะไตรโซเอทกับผู้ที่มีประวัติแพ้ไอโอดีน  นอกจากนี้สารไดอะไตรโซเอทถูกห้ามใช้ร่วมกับยารักษาเบาหวานบางตัว อย่างเช่น  Metformin เพราะจะทำให้เลือดเกิดสภาวะเลือดเป็นกรด หรือที่เรียกว่า Lactic acidosis ซึ่งอาจก่อให้เกิดภาวะไตวายตามมา   นอกจากนั้น การอมยาไดอะไตรโซเอทในช่องปาก อาจเป็นเหตุให้ผู้ป่วยมีอาการสำลักยานี้และทำให้ยานี้ไหลเข้าหลอดลม/เข้าปอดจนเป็นเหตุให้เกิดปอดบวมตามมาได้ 
ด้านเคมีภัณฑ์ของสารทึบรังสีไดอะไตรโซเอท ทำให้เกิดข้อจำกัดการใช้งานกับอวัยวะบางอวัยวะของร่างกาย อาทิ 
- ห้ามใช้สารไดอะไตรโซเอทในการถ่ายภาพทึบรังสีของไขสันหลัง (Myelography) ด้วยอาจก่อให้เกิดไขสันหลังอักเสบได้ 
- ห้ามใช้ถ่ายภาพทึบรังสีของโพรงน้ำในสมอง(Ventriculography หรือ Cisternography)เพราะอาจก่อให้เกิดสมองอักเสบได้ 
- หลีกเลี่ยงใช้กับการถ่ายภาพทึบรังสีที่สมอง ด้วยอาจก่อให้เกิดอาการชักได้ 
องค์การอนามัยโลกได้กำหนดให้สารไดอะไตรโซเอทเป็นสารทึบรังสีที่สถานพยาบาลแต่ละแห่งควรมีสำรองเพื่อให้บริการแก่ผู้ป่วย  และในต่างประเทศเราสามารถพบเห็นผลิตภัณฑ์สารไดอะไตรโซเอทถูกจัดจำหน่ายภายใต้ชื่อการค้าว่า “Gastrografin” 
 
 
 ///// ไดอะไตรโซเอทมีสรรพคุณ(คุณสมบัติ)อย่างไร? ///// 
สารไดอะไตรโซเอทมีสรรพคุณ/ข้อบ่งใช้ เช่น 
- ใช้เป็นสารทึบรังสีในกระบวนตรวจภาพอวัยวะต่างๆบางอวัยวะด้วยเอกซเรย์คอมพิวเตอร์ (X-ray Computerized Tomography/CT-scan) 
 
 ///// ไดอะไตรโซเอทมีกลไกการออกฤทธิ์อย่างไร? ///// 
สารทึบแสงไดอะไตรโซเอทที่ถูกนำส่งเข้าร่างกาย ไม่ว่าจะโดยการรับประทาน  
หรือการฉีดเข้าหลอดเลือดดำ หรือการสวนเข้าร่างกาย  กลไกการอออกฤทธิ์ของสารไดอะไตรโซเอท คือ ตัวยา/สาร จะเข้าไปจับและดูดซับอวัยวะเป้าหมายที่ต้องการตรวจสอบ  เมื่ออวัยวะดังกล่าวได้รับการตรวจด้วยรังสีเอกซ์(X-ray) ธาตุไอโอดีนที่เป็นองค์ประกอบในสารนี้ จะดูดซับรังสีฯ และทำให้เห็นภาพของอวัยวะเป้าหมายที่สามารถแยกความแตกต่างจากอวัยวะข้างเคียงที่ไม่ได้รับสารทึบแสงนี้  จากกลไกนี้เอง
ทำให้แพทย์สามารถตรวจสอบพยาธิสภาพของอวัยวะเป้าหมายนั้นๆได้ตามสรรพคุณ 
 
 ///// ไดอะไตรโซเอทมีรูปแบบการจัดจำหน่ายอย่างไร? ///// 
สารไดอะไตรโซเอทมีรูปแบบการจัดจำหน่าย เช่น 
ก. สารละลายที่ใช้รับประทานหรือใช้สวนเข้าทางทวารหนักที่ประกอบด้วย 
1. Diatrizoate meglumine 660 มิลลิกรัม + Diatrizoate sodium 100 มิลลิกรัม/มิลลิลิตร  หรือ 
2. Diatrizoate meglumine 50 กรัม/ 120 มิลลิลิตร 
ข. สารละลายที่ใช้ฉีดเข้าทางหลอดเลือดและประกอบด้วย 
1.  Diatrizoate meglumine ขนาด 180 มิลลิกรัม/มิลลิลิตร และ 300 มิลลิกรัม/มิลลิลิตร หรือ 
2. Diatrizoate sodium ขนาด 50% 
ค. ชนิดผง 100 % ที่ต้องละลายน้ำก่อนรับประทานหรือก่อนสวนเข้าทวารหนัก 
 
 ///// ไดอะไตรโซเอทมีขนาดการบริหารยาอย่างไร? ///// 
สาร/ยาไดอะไตรโซเอทมีขนาดการบริหารยา/ใช้ยา เช่น 
ก.	สำหรับใช้ตรวจสอบภาพกระเพาะปัสสาวะ: 
- ผู้ใหญ่: ฉีดสารไดอะไตรโซเอทผ่านทางสายสวนที่สอดจากท่อปัสสาวะเป็นปริมาณ 25–300 มิลลิลิตร ผ่านเข้ากระเพาะปัสสาวะ  โดยแพทย์จะเป็นผู้พิจารณา
ปริมาณการใช้สารละลายไดอะไตรโซเอทได้อย่างเหมาะสมกับผู้ป่วยเป็นกรณีๆไป 
- เด็ก: การใช้สารนี้และขนาดของสารนี้ จะอยู่ในดุลพินิจของแพทย์เป็นกรณีๆไป 
ข.	สำหรับตรวจสอบภาพกระเพาะอาหารและลำไส้เล็ก: 
- ผู้ใหญ่และเด็ก: ให้กลืนสารละลายไดอะไตรโซเอทเป็นปริมาณ 30–90 มิลลิลิตร 
หรือขนาดตามที่แพทย์กำหนด 
อนึ่ง: 
- ก่อนเข้ารับการตรวจทางรังสีวินิจฉัย โดยใช้สารทึบรังสี ไดอะไตรโซเอท 1 วัน แพทย์จะให้ผู้ป่วย งดอาหารเย็น และให้ยาระบายกับผู้ป่วยเพื่อไล่เศษอาหารที่ตกค้างในลำไส้ ทั้งนี้เพื่อเป็นการป้องกันการรบกวนการทำงานของสารทึบรังสี 
- แพทย์จะเป็นผู้เลือกชนิดของสารทึบรังสี รวมถึงขนาดรับประทานและขนาดความเข้มข้นได้เหมาะสมที่สุดก่อนเข้ารับการตรวจฯ  ผู้ป่วยต้องปฏิบัติตาม		  ขั้นตอนตามคำสั่งแพทย์อย่างเคร่งครัด 
- สารทึบรังสีไดอะไตรโซเอทจะถูกขับออกจากร่างกายโดยผ่านไต ก่อนที่		  ผู้ป่วยจะได้รับสารทึบรังสีชนิดนี้  แพทย์จะตรวจเลือดประเมินการทำงานของไตของผู้ป่วยร่วมด้วย 
*****หมายเหตุ: ขนาดและระยะเวลาในการใช้ที่ระบุในบทความนี้เป็นเพียงตัวอย่างหนึ่เท่านั้น  ไม่สามารถใช้ทดแทนคำสั่งการใช้งานของแพทย์ได้  การใช้สารทึบรังสีที่เหมาะสมควรต้องเป็นไปตามคำสั่งแพทย์แต่ผู้เดียว 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมสารไดอะไตรโซเอท  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคตับ  โรคไต   โรคมะเร็ง  รวมทั้งกำลังกินยา/ใช้ยาอะไรอยู่ เพราะยาไดอะไตรโซเอท อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// ไดอะไตรโซเอทมีผลไม่พึงประสงค์อย่างไร? ///// 
สารทึบรังสีไดอะไตรโซเอทสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น  อัตราการเต้นของหัวใจผิดปกติ  ความดันโลหิตต่ำหรือไม่ก็สูง  หัวใจเต้นผิดจังหวะ  หัวใจหยุดเต้น  หัวใจเต้นเร็ว  เกิดภาวะช็อก  ระบบการไหลเวียนเลือดล้มเหลว 
- ผลต่อระบบทางเดินอาหาร:   เช่น  คลื่นไส้ อาเจียน  ท้องเสีย 
- ผลต่อระบบทางเดินหายใจ:   เช่น  หายใจขัด/หายใจลำบาก  ไอ  ปอดบวม  กล่องเสียงหดเกร็งตัว 
- ผลต่อระบบต่อมไร้ท่อ:  เช่น  กดการทำงานของต่อมไทรอยด์ทำให้เกิดภาวะไทรอยด์ฮอร์โมนต่ำ 
- ผลต่อผิวหนัง:  เช่น  เกิดลมพิษ  ผื่นคัน  ใบหน้าบวม  มีภาวะ Stevens-Johnson’s syndrome 
- ผลต่อระบบประสาท:  เช่น  เกิดอาการชัก     วิงเวียน  ปวดศีรษะ  ตัวสั่น          รู้สึกสับสน 
- ผลต่อระบบทางเดินปัสสาว:  เช่น อาจเกิดการติดเชื้อ/โรคระบบทางเดินปัสสาวะอักเสบ เพื่อเป็นการป้องกันแพทย์และบุคลากรทางการแพทย์จะใช้หัตถกรรมการนำส่งสารทึบรังสีเข้าทางท่อปัสสาวะเป็นลักษณะการเตรียมแบบปราศจากเชื้อโรค(Aseptic technic) 
 
 ///// มีข้อควรระวังการใช้ไดอะไตรโซเอทอย่างไร? ///// 
มีข้อควรระวังการใช้ยาไดอะไตรโซเอท เช่น 
- ห้ามใช้กับผู้ที่แพ้ยา/แพ้สารทึบรังสีชนิดนี้ 
- ห้ามใช้ยานี้มีสภาพเปลี่ยนไปจากเดิม เช่น มีการปนเปื้อนเศษผงในยานี้ 
- ห้ามใช้กับสตรีมีครรภ์/ตั้งครรภ์ และสตรีในภาวะให้นมบุตร 
- ห้ามใช้ในการตรวจสอบอวัยวะของร่างกายที่มิได้ระบุในเอกสารกำกับยา/ เอกสารที่แนบมากับตัวผลิตภัณฑ์ 
- ผู้ป่วยต้องปฏิบัติตามคำแนะนำของ แพทย์ พยาบาล นักรังสี เภสัชกร อย่างเคร่งครัด เช่น งดอาหารเย็น และต้องรับประทานยาระบายเพื่อกำจัดเศษอาหารในกระเพาะอาหารและลำไส้ล่วงหน้า  1 วัน ก่อนได้รับสารทึบรังสีชนิดนี้ 
- ห้ามแบ่งยาให้ผู้อื่นใช้ 
- ห้ามใช้ยาที่หมดอายุ 
- ห้ามเก็บยาที่หมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมสาร/ยาไดอะไตรโซเอทด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไดอะไตรโซเอทมีปฏิกิริยาระหว่างยากับยาตัวอื่นอย่างไร? ///// 
ยาไดอะไตรโซเอทมีปฏิกิริยาระหว่างยากับยาตัวอื่น เช่น 
- ห้ามใช้สารทึบรังสีไดอะไตรโซเอทร่วมกับการใช้ยา  Acyclovir , Amikacin  Amphotericin B ,  Celecoxib , Ibuprofen , Methotrexate , Naproxen  Tobramycin , Sirolimus,  ด้วยจะก่อให้เกิดความเสียหายต่อไตของผู้ป่วยจนอาจเกิดไตวาย 
- หลีกเลี่ยงการใช้สารทึบรังสีไดอะไตรโซเอทร่วมกับ ยาหยอดตา Carteolol                 เพราะจะทำให้เกิดอาการแพ้ยาไดอะไตรโซเอทอย่างรุนแรง รวมถึงก่อให้เกิดความดันโลหิตต่ำตามมา 
- ห้ามใช้สารทึบรังสีไดอะไตรโซเอทร่วมกับยา Disopyramide  เพราะอาจเป็นเหตุ
ให้หัวใจเต้นผิดจังหวะ 
- ห้ามใช้สารทึบรังสีไดอะไตรโซเอทร่วมกับ ยาQuinidine  เพราะอาจทำให้หัวใจ
เต้นผิดปกติ  เจ็บหน้าอก   แน่นหน้าอก  ตาพร่า  หรือมีอาการคลื่นไส้มากตามมา 
 
 ///// ควรเก็บรักษาไดอะไตรโซเอทอย่างไร? ///// 
ควรเก็บผลิตภัณฑ์/สาร/ยาไดอะไตรโซเอทภายใต้อุณหภูมิ 20-25 องศาเซลเซียส(Celsius) ห้ามเก็บผลิตภัณฑ์ในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บให้พ้นมือเด็กและสัตว์เลี้ยง 
 
 ///// ไดอะไตรโซเอทมีชื่ออื่นอีกไหม? ผลิตจากบริษัทอะไรบ้าง? ///// 
ยาไดอะไตรโซเอท มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ชื่อการค้าอื่นของยานี้ เช่น Iothalmate,  Urografin 
 ///// บรรณานุกรม ///// 
https://en.wikipedia.org/wiki/Diatrizoate[2017,Sept23] 
https://www.drugs.com/ppa/diatrizoate-meglumine.html[2017,Sept23] 
https://www.drugs.com/drug-interactions/diatrizoate,gastrografin-index.html?filter=3&amp;generic_only=[2017,Sept23] 
https://www.drugs.com/pro/gastrografin.html[2017,Sept23] 
https://www.accessdata.fda.gov/drugsatfda_docs/label/2015/010040s171lbl.pdf[2017,Sept23] 
http://werpurple.org/drug_guide/detail/Diatrizoate/[2017,Sept23] 
https://www.drugbank.ca/drugs/DB00271[2017,Sept23]
