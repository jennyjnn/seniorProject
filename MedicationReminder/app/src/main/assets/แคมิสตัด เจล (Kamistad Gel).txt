แคมิสตัด เจล (Kamistad Gel)
 ///// บทนำ ///// 
แคมิสตัด เจล (Kamistad gel) เป็นยาเฉพาะที่ ที่ใช้ระงับอาการปวดและการอักเสบในช่องปาก เช่น เหงือกอักเสบ กระพุ้งแก้มในช่องปากอักเสบ รวมถึงแผลร้อนในในช่องปากและที่ริมฝีปาก 
แคมิสตัด เจล ประกอบไปด้วยยาชา ลิโดเคน ไฮโดรคลอไรด์ (Lidocaine hydrochloride) กับสารสกัดของดอกคาโมมายล์ (Camomile) เป็นส่วนประกอบหลัก คณะกรรมการอาหารและยาของไทยจัดให้ยานี้อยู่ในประเภทยาใช้ภายนอกชนิดอันตราย ปัจจุบันอาจหาซื้อจากร้านขายยาได้ยากขึ้น โดยมีสาเหตุจากกลไกทางการตลาด ภาวะคู่แข่ง ยาอื่นที่เป็นทางเลือกมากขึ้น เป็นต้น อย่างไรก็ตาม การจะเลือกใช้ยานี้หรือไม่ ควรต้องอยู่ภายใต้การดูแลของแพทย์หรือขอคำปรึกษาจากเภสัชกรประจำร้านขายยา 
 ///// แคมิสตัด เจลมีสรรพคุณ (คุณสมบัติ) อย่างไร? ///// 
แคมิสตัด เจลมีสรรพคุณ ดังนี้ 
- บรรเทาอาการปวดและการอักเสบภายในช่องปาก เช่น แผลร้อนใน แผลจากยาเคมีบำบัด  แผลจากรังสีรักษาบริเวณช่องปาก 
- บรรเทาอาการปวดในช่องปาก อันมีสาเหตุจากการถูกกดทับด้วยฟันปลอม 
 ///// แคมิสตัด เจลมีกลไกการออกฤทธิ์อย่างไร? ///// 
กลไกการออกฤทธิ์ของยาแคมิสตัด เจลคือ ตัวยาชาลิโดเคนฯมีฤทธิ์ลดอาการปวดของบาด แผลในช่องปาก ส่วนสารสกัดคาโมมายล์มีฤทธิ์ในการต่อต้านเชื้อแบคทีเรียและระงับการอักเสบ ซึ่งด้วยกลไกการออกฤทธิ์ของยาทั้ง 2 ตัว ทำให้คามิสตัด เจลมีฤทธิ์ในการรักษาตามสรรพคุณ 
 ///// แคมิสตัด เจลมีรูปแบบการจัดจำหน่ายอย่างไร? ///// 
แคมิสตัด เจลมีรูปแบบการจัดจำหน่ายดังนี้ 
- ยาเจล บรรจุหลอด 10 และ 20 กรัม 
 ///// แคมิสตัด เจลมีขนาดการบริหารยาอย่างไร? ///// 
แคมิสตัด เจลมีขนาดการบริหารยา/วิธีใช้ยาดังนี้ 
- ผู้ใหญ่และเด็กอายุมากกว่า 12 ปีขึ้นไป: ทาเจลขนาด 0.5 เซนติเมตร วันละ 3 ครั้ง ค่อยๆทาบริเวณที่ปวดและอักเสบอย่างเบาบาง 
- เด็กอายุต่ำกว่า 12 ปี: การใช้ยานี้อยู่ในดุลพินิจของแพทย์โดยพิจารณาเป็นกรณีไป 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงแคมิสตัด เจล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยา/ทายาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาแคมิสตัด เจลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กิน/ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาแคมิสตัด เจล สามารถทายาเมื่อนึกขึ้นได้ ถ้าเวลาใกล้เคียงกับการทายาในเวลาถัดไป ให้ทายาตามปกติ ไม่จำเป็นต้องเพิ่มปริมาณการทายาเป็น 2 เท่า 
 ///// แคมิสตัด เจลมีผลไม่พึงประสงค์อย่างไร? ///// 
อาจพบผลไม่พึงประสงค์ (ผลข้างเคียง) ของตัวยาลิโดเคนซึ่งเป็นองค์ประกอบหลักของยาแคมิสตัด เจล ดังนี้ เช่น คลื่นไส้ วิงเวียน ง่วงนอน และผลข้างเคียงของลิโดเคนในบางคนที่มีความรุนแรงมากขึ้น เช่น หัวใจเต้นช้า ง่วงนอนมาก หงุดหงิด สับสน ชัก เป็นลม ตาพร่า เป็นต้น 
ส่วนผลข้างเคียงจากตัวยาคาโมมายล์ ยังไม่มีการศึกษาที่ชัดเจน 
 ///// มีข้อควรระวังการใช้แคมิสตัด เจลอย่างไร? ///// 
มีข้อควรระวังการใช้แคมิสตัด เจล ดังนี้ 
- ห้ามใช้ยาหมดอายุ 
- ห้ามใช้ยากับผู้ที่แพ้คาโมมายล์หรือแพ้ลิโดเคน ซึ่งเป็นองค์ประกอบหลักของยานี้ 
- ยังไม่มีข้อมูลการใช้ยานี้ในสตรีตั้งครรภ์และในสตรีที่อยู่ในภาวะให้นมบุตร ดังนั้นการใช้ยาในผู้ป่วยกลุ่มดังกล่าวต้องอยู่ในดุลยพินิจของแพทย์ โดยพิจารณาเป็นกรณีๆไป 
- หลังการใช้ยา หากอาการในช่องปากยังไม่ดีขึ้นภายใน 7 วัน ให้หยุดการใช้ยาแล้วรีบมาพบแพทย์/ไปโรงพยาบาล เพื่อปรับแนวทางการรักษา 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแคมิสตัส เจลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แคมิสตัด เจล มีปฏิกิริยาระหว่างยากับยาตัวอื่นอย่างไร? ///// 
เนื่องจากแคมิสตัดเจล เป็นยาใช้เฉพาะที่ จึงไม่มีรายงานที่ชัดเจนถึงปฏิกิริยาระหว่างยากับยาตัวอื่น แต่การใช้ยาที่มีส่วนประกอบของลิโดเคนทุกชนิด (รวมถึงยาแคมิสตัด เจลด้วย) อาจทำให้เม็ดเลือดแดงลดความสามารถในการขนส่งออกซิเจนไปเลี้ยงเนื้อเยื่อที่มีการสัมผัสยาลิโดเคน นอก จากนี้อาจเกิดความเสี่ยงของการใช้ยานี้ร่วมกับผู้ป่วยภาวะขาดเอนไซม์จีซิกพีดี ผู้ป่วยโรคโลหิตจาง โดยอาจพบอาการผิวหนังและปากซีด คลื่นไส้ ปวดศีรษะ เป็นต้น 
 ///// ควรเก็บรักษาแคมิสตัด เจลอย่างไร? ///// 
สามารถเก็บยาแคมิสตัด เจลที่อุณหภูมิห้อง เก็บยาในภาชนะที่ปิดมิดชิดพ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// แคมิสตัด เจลมีชื่ออื่นอีกไหม? ผลิตจากบริษัทอะไรบ้าง? ///// 
แคมิสตัด เจลที่จำหน่ายในประเทศไทย มีบริษัทผู้ผลิตเพียงบริษัทเดียว คือ 
 ///// บรรณานุกรม ///// 
1 http://www.bangkokretail.com/products/kamistad-gel [2014,Oct4]
	2 https://mims.com/thailand/drug/info/Kamistad%20Gel%20N/ [2014,Oct4] 
	3 http://en.wikipedia.org/wiki/Chamomile#Medical_use_and_pharmacology [2014,Oct4] 
	4 http://www.compadre.com.tw/english/pdinfo.asp?product_id=27 [2014,Oct4] 
	5 http://www.docsimon.com/article/kamistad-sensitive-oral-gel-10g [2014,Oct4]
	6 http://en.wikipedia.org/wiki/Lidocaine#History [2014,Oct4]
	7 http://haamor.com/th/ลิโดเคน/#article102 [2014,Oct4]
