สารทินเนอร์ (Paint thinner)
 ///// บทนำ ///// 
สารทินเนอร์ หรือ ทินเนอร์(Paint thinner) เป็นชื่อเรียกของตัวทำละลายที่ใช้ผสมเจือจางผลิตภัณฑ์ประเภทสีทาบ้าน  สีทาเครื่องจักร  เรือ  รถยนต์  นอกจากนี้ทินเนอร์ยังใช้ทำความสะอาดคราบสกปรกที่เกิดจากคราบน้ำมัน-คราบสีได้อีกด้วย  ตัวทำละลายที่นำมาใช้เป็นทินเนอร์นั้นมีอยู่หลายชนิด อาทิ 
1.	Mineral spirit หรือ White spirit  เป็นสารประกอบที่สกัดแยกออกมาจากกระบวนการกลั่นน้ำมันดิบ   เรียกอีกชื่อหนึ่งว่า Naphtha ไม่ละลายน้ำและติดไฟได้ง่าย ซึ่งเป็นสารใช้ในการผลิตน้ำมัน/เบนซีน(Gasoline หรือ Petroleum benzine)ด้วย 
2.	Acetone  เป็นตัวทำละลายที่ใช้กันมากในห้องทดลอง  ใช้ในอุตสาหกรรมยาและ	เครื่องสำอาง  Acetoneใช้เป็นส่วนประกอบหนึ่งของสารทินเนอร์มีลักษณะใสไม่มีสี สามารถเข้ากันกับน้ำได้ดีและติดไฟง่าย 
3.	Turpentine  เป็นสารประกอบที่สกัดได้จากพืช อย่างเช่น ต้นสนหรืออาจเรียกว่าเป็น	น้ำมันสน 
4.	Toluene  เป็นสารประกอบที่มีกลิ่นฉุนไม่ละลายน้ำ  ทางอุตสาหกรรมใช้ Toluene เป็นทินเนอร์สำหรับการผลิตสี  ผลิตกาวติดวัสดุอุปกรณ์  มักถูกลักลอบนำมาใช้เป็นสารหอมระเหยเพื่อกระตุ้นความบันเทิง  สารชนิดนี้เป็นพิษต่อระบบประสาทอย่างรุนแรง 
5.	Methylethyl ketone หรือ Butanone  มักใช้เป็นตัวทำละลายในอุตสาหกรรมขึ้นรูปพลาสติกและสามารถนำมาผลิตเป็นทินเนอร์ได้ 
6.	Dimethylformamide  เป็นตัวทำละลายที่ไม่มีสี สามารถเข้ากันได้ดีกับน้ำสารประกอบชนิดนี้มักจะนำไปใช้เป็นตัวทำลายสำหรับกระบวนการสังเคราะห์สารเคมีชนิดต่างๆหรือใช้ในอุตสาหกรรมผลิตพลาสติก และยาฆ่าแมลง 
7.	2-Butoxyethanol  ใช้เป็นตัวทำละลายในอุตสาหกรรมผลิตสี หรือผลิตภัณฑ์สำหรับลบคำผิดจากปากกา หรือผลิตเป็นสารเคลือบผิววัสดุอุปกรณ์ให้เงางาม  ลักษณะใส  ไม่มีสีละลายเข้ากันได้ดีกับน้ำ 
การนำสารประกอบข้างต้นมาผสมในสัดส่วนที่แตกต่างกันตามข้อกำหนดของผู้ผลิตแต่ละบริษัท จะทำให้ได้ทินเนอร์ หรือเพ้นท์ทินเนอร์(Paint thinner)ตามที่ต้องการ 
 
 ///// ประโยชน์ของสารทินเนอร์มีอะไรบ้าง? ///// 
ประโยชน์ของสารทินเนอร์ เช่น 
- ใช้เป็นตัวทำละลายผลิตสีทาอาคาร  รถยนต์  เรือ  วัสดุ  อุปกรณ์  เครื่องจักร 
- ใช้ในกระบวนการผลิตพลาสติก 
- ใช้ในห้องทดลองเพื่อเป็นตัวทำละลายของสารเคมี 
- ใช้เป็นส่วนประกอบในการผลิตตัวยารักษาโรค และเครื่องสำอาง 
- ใช้ในกระบวนการผลิตกาวติดวัสดุอุปกรณ์ 
- ใช้เป็นสารทำความสะอาดสิ่งสกปรกจากคราบน้ำมัน-คราบสี 
 ///// พิษจากสารทินเนอร์ที่มีต่อร่างกายมนุษย์มีอะไรบ้าง? ///// 
สารประเภททินเนอร์ จัดเป็นสารหลอนประสาท สามารถก่อให้เกิดผลเสีย(ผลกระทบ/ผลข้างเคียง/พิษ)ต่อร่างกายได้มากมายดังต่อไปนี้ เช่น 
1.	Mineral spirit:  การสูดดม  สัมผัสกับผิวหนัง จะทำให้กดการทำงานของระบบประสาทส่วนกลาง/ กดสมอง   มีความจำแย่ลง  ส่งผลต่อการเคลื่อนไหวของร่างกายผิดปกติไป มีการตอบสนองของร่างกายต่อสิ่งเร้าภายนอกได้ช้า  นอกจากนี้ยังระคายเคืองต่อผิวหนังหรือก่อให้เกิดเป็นแผลไหม้  การได้รับ Mineral spirit ต่อเนื่องเป็นเวลานาน  อาจทำให้เกิดความพิการของร่างกาย และส่งผลต่อบุคลิกภาพส่วนบุคคลเปลี่ยนไปจากเดิม 
2.	Acetone:  การได้รับสารประกอบนี้เข้าสู่ร่างกายไม่ว่าจะเป็นการสูดดมหรือสัมผัสทาง	ผิวหนังเป็นปริมาณมากๆและเป็นเวลานาน  สามารถกระตุ้นให้เกิดการกลายพันธุ์ในสิ่งมีชีวิตและก่อให้เป็นมะเร็ง  นอกจากนี้ยังเป็นพิษต่อระบบประสาท  ระบบสืบพันธุ์ 
และระบบทางเดินหายใจ  สำหรับผลิตภัณฑ์ที่ใช้ภายในบ้านและวงการเครื่องสำอางอาจมี Acetone เป็นส่วนประกอบ เช่น ผลิตภัณฑ์น้ำยาล้างเล็บ  น้ำยาทาเล็บ  ผู้บริโภค สามารถอ่านส่วนประกอบของผลิตภัณฑ์จากฉลากข้างภาชนะบรรจุทั้งนี้เพื่อจะได้ทำความเข้าใจขั้นตอนการใช้อย่างปลอดภัย 
3.	Turpentine:  อันตรายของสารประกอบจำพวกน้ำมันสนสามารถทำลายระบบการทำงานของร่างกายได้มากกว่าที่คิด  เริ่มจากระคายเคืองตา และสามารถแทรกซึมเข้าร่างกายโดยลมหายใจและเกิดการทำลายเนื้อเยื่อของปอด ร่วมกับทำลายระบบเซลล์ประสาทของสมอง และยังเป็นเหตุให้ไตโดนทำลายอีกด้วย 
4.	Toluene:  ผู้ที่ได้รับสารประกอบชนิดนี้ทางการสูดดมตั้งแต่ระดับต่ำไปจนถึงระดับปานกลาง  จะทำให้มีอาการ เหนื่อยง่าย  รู้สึกสับสน  อ่อนแรง  มีอาการคล้ายเมาสุรา  สูญเสียความจำ  คลื่นไส้  เบื่ออาหาร  การเห็นสีสันของตาแย่ลง และเกิดภาวะสูญเสียการได้ยิน  กรณีที่สูดดม Toluene เป็นปริมาณมากในครั้งเดียวจะเริ่มมีอาการวิงเวียนคล้ายจะเป็นลม  คลื่นไส้  หมดสติ  และอาจถึงขั้นเสียชีวิตในที่สุด 
5.	Methylethyl ketone:  พบว่าสารประกอบชนิดนี้เป็นส่วนประกอบหนึ่งในควันบุหรี่ สามารถก่อให้เกิดอาการระคายเคืองตาและเนื้อเยื่อจมูก  ในสัตว์ทดลองที่ได้รับสารนี้ จะทำให้มีผลกระทบต่อการพัฒนากล้ามเนื้อของตัวอ่อนในครรภ์สัตว์ทดลอง จึง สันนิษฐานว่าน่าจะมีผลต่อทารกในครรภ์ได้เช่นเดียวกัน  บางประเทศในแถบตะวันตกได้ออกกฎหมายควบคุมการปล่อย Methylethyl ketone ออกมาปนเปื้อนในบรรยากาศ  ด้วยเป็นสารประกอบอินทรีย์ที่ก่อให้เกิดอันตรายต่อสิ่งมีชีวิตโดยเฉพาะอย่างยิ่งต่อมนุษย์และต่อสัตว์เลี้ยงลูกด้วยนม 
6.	Dimethylformamide:  ถึงแม้จะไม่มีรายงานว่าสารประกอบชนิดนี้ก่อให้เกิดมะเร็ง แต่ก็ส่งผลต่อทารกในครรภ์  ทำให้อุตสาหกรรมที่เกี่ยวข้องกับ Dimethylformamide ไม่อนุมัติให้ผู้รับจ้างที่เป็นเพศหญิงเข้ามาทำงาน 
7.	2-Butoxyethanol:  สามารถกระตุ้นให้เกิดเนื้องอกของต่อมหมวกไตในสัตว์ทดลองจำพวกหนู แต่ก็มีข้อถกเถียงกันว่าสารประกอบนี้ไม่มีผลการกระตุ้นมะเร็งในมนุษย์ อย่างไรก็ดีสารประกอบอินทรีย์หลายตัวรวมถึง2-Butoxyethanol ยังไม่ได้รับการศึกษาความเป็นพิษต่อมนุษย์ได้ทั้งหมด   จึงเป็นการดีกว่าหรือไม่ที่ทุกครั้งเมื่อต้องทำงานเกี่ยวข้องกับสารประกอบ 2-Butoxyethanol หรือสารประกอบอินทรีย์ที่ใช้เป็นตัวทำละลายชนิดอื่นๆ ควรมีมาตรการป้องกันทั้งในด้านอุปกรณ์และวิธีปฏิบัติงานอย่างถูกต้อง 
 
 ///// กลุ่มเสี่ยงต่อการติดสารทินเนอร์มีกี่ประเภท? ///// 
ปัจจุบันได้มีการนำสารทินเนอร์มาใช้ผิดวัตถุประสงค์ในลักษณะสูดดมเป็นสารเสพติด หรือในบางคนติดสารทินเนอร์โดยไม่รู้ตัว  ซึ่งกลุ่มเสี่ยงต่อการติดสารทินเนอร์ เช่น 
1.	ผู้ที่ทำงานเกี่ยวกับตัวทำละลายที่มีทินเนอร์เป็นองค์ประกอบหลัก  การได้รับสาร
ทินเนอร์ทุกวันทีละน้อยอาจทำให้เกิดการเสพติดโดยที่ตนเองก็ไม่รู้ตัว  หากวันใดไม่ได้รับสารทินเนอร์  อาจทำให้เกิดอาการที่เรียกว่า “ถอนยา” เช่น นอนไม่หลับ  เกิดความ วิตกกังวล  ตื่นตระหนก  เกิดความปรารถนาอยากเสพ/ดมตลอดจนกระทั่งเห็นภาพหลอน 
2.	กลุ่มเด็กวัยเรียนโดยเฉพาะเด็กโตที่มีความอยากลองและหลงเชื่อตามคำชักชวน 
หรือทดลองเสพ/ดม ด้วยความรู้เท่าไม่ถึงการณ์ 
3.	กลุ่มเด็กวัยรุ่นที่ทางบ้านมีรายได้ต่ำ และกลุ่มเด็กที่มีปัญหาทางบ้าน  เกิดความไม่เข้าใจกันระหว่างสมาชิกในครอบครัว แต่ต้องการพึ่งพาอะไรสักอย่างเพื่อให้ลืมความทุกข์ความเศร้าที่ตนเองไม่สามารถแก้ไขได้ 
 
 ///// จะป้องกันอันตรายที่เกิดจากการเสพติดสารทินเนอร์ได้อย่างไร? ///// 
แบ่งแนวทางป้องกันอันตรายติดสารทินเนอร์ตามกลุ่มเสี่ยงดังนี้ 
1.	กลุ่มที่ทำงานกับสารทินเนอร์:  สามารถศึกษาถึงวิธีปฏิบัติงานและการใช้อุปกรณ์ป้องกันส่วนบุคคลจากคู่มือของสารทินเนอร์ซึ่งติดเป็นฉลากข้างภาชนะบรรจุหรือเข้าไปศึกษาจากเว็บไซด์โดยพิมพ์คำว่า “เอกสารข้อมูลความปลอดภัย ทินเนอร์”           จะได้ความรู้และข้อปฏิบัติต่างๆที่เป็นประโยชน์ต่อผู้ใช้สารทินเนอร์ 
2.	กลุ่มวัยรุ่น:  การกระจายความรู้เกี่ยวกับสารระเหยอย่างทินเนอร์ให้กลุ่มวัยรุ่นรับรู้และเข้าใจถึงพิษภัย เป็นสิ่งที่สถานศึกษาหลายแห่งทั่วประเทศมีแนวปฏิบัติและกระทำอย่างต่อเนื่อง  นอกจากนี้ยังต้องอาศัยความร่วมมือจาก ครู  อาจารย์ในสถานศึกษาคอยสอดส่องพฤติกรรมของนักเรียน-นักศึกษาว่ามีลักษณะติดสารทินเนอร์ หรือมีแหล่งจำหน่ายภายในสถานศึกษาหรือไม่  อีกประการสำคัญคือ ผู้ปกครองจะมีความสำคัญและเป็นแบบอย่างที่ดีที่สุดของวัยรุ่น  การใช้ความรัก-เหตุผลเพื่อสร้างความเข้าใจเด็กวัยรุ่นสมัยนี้มีความจำเป็นเพื่อสร้างแรงจูงใจในการประพฤติแต่สิ่งดีๆตามมา 
 
 ///// สามารถบำบัดผู้เสพติดสารทินเนอร์ได้อย่างไร? ///// 
การเสพติด ทินเนอร์  สารหอมระเหย  กาว  สีกระป๋อง ซึ่งเป็นสารเสพติดในกลุ่มเดียวกัน  ล้วนก่อให้เกิดพิษต่อร่างกาย ทำให้สูญเสียอนาคตและโอกาสที่ดีของชีวิต  การกลับใจที่จะเลิกเสพสารทินเนอร์โดยเข้ารับการรักษาใน “สถานบำบัดผู้ติดยาเสพติด”ทุกแห่งทั้งในกรุงเทพและต่างจังหวัดทั่วประเทศ หรือจะขอคำแนะนำจากสำนักงานคณะกรรมการป้องกันและปราบปรามยาเสพติด (ป.ป.ส.) โดยใช้โทรศัพท์หมายเลข 02-2459083 
 
 ///// บรรณานุกรม ///// 
http://www.rehabcenter.net/paint-thinner-addiction-and-the-best-rehab-centers-for-treatment/  [2018,March24] 
https://www.northpointrecovery.com/drug-information/paint-thinner-addiction.php  [2018,March24] 
https://en.wikipedia.org/wiki/Paint_thinner  [2018,March24] 
http://www.bangkokhealth.com/index.php/health/health-general/cigarettes/500-%E0%B8%81%E0%B8%B2%E0%B8%A3%E0%B8%A3%E0%B8%B1%E0%B8%81%E0%B8%A9%E0%B8%B2%E0%B8%9C%E0%B8%B9%E0%B9%89%E0%B8%95%E0%B8%B4%E0%B8%94%E0%B8%AA%E0%B8%B2%E0%B8%A3%E0%B8%A3%E0%B8%B0%E0%B9%80%E0%B8%AB%E0%B8%A2.html  [2018,March24]
