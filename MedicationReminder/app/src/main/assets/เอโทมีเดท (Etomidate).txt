เอโทมีเดท (Etomidate)
 ///// บทนำ ///// 
ยาเอโทมีเดท(Etomidate) เป็นยากระตุ้นให้สลบชนิดออกฤทธิ์ระยะสั้นๆแต่ออกฤทธิ์เร็ว ถูกพัฒนาขึ้นเมื่อปี ค.ศ.1964 (พ.ศ.2507)  ทางคลินิกมีการใช้ยานี้บ่อยๆเพื่อระงับอาการปวดและทำให้เกิดอาการชา  การได้รับยานี้ขนาดที่เหมาะสมจะทำให้ผู้ป่วยสามารถตอบสนองต่อเสียงหรือต่อการสัมผัสเบาๆได้(Conscious sedation) 
ข้อดีของยาเอโทมีเดทที่พอจะสรุปออกมาเป็นลำดับดังนี้ 
1. เป็นยาที่ใช้ได้ง่าย ด้วยมีเภสัชภัณฑ์แบบยาฉีด มีการคำนวณขนาดการให้ยากับผู้ป่วยไม่ยุ่งยาก  ปริมาณของยาที่ใช้ทำให้เกิดอาการชาไม่กดการหายใจของผู้ป่วย  
มีความปลอดภัยต่อการทำงานของหัวใจ  สมอง และต่อระบบการไหลเวียนเลือด 
2. เป็นยาสงบประสาทที่สามารถใช้กับผู้ที่ได้รับบาดเจ็บบริเวณศีรษะ  ด้วยธรรมชาติของยาชนิดนี้ยานี้ จะช่วยลดความดันภายในศีรษะ/ในกะโหลกศีรษะ ตลอดจนกระทั่งรักษาระดับความดันในหลอดเลือดแดงได้เป็นปกติ 
อย่างไรก็ตาม การใช้ยาเอโทมีเดทนั้น ยังมีข้อควรระวังบางประการที่ผู้บริโภค/ผู้ป่วยควรทราบ ดังนี้ เช่น 
- การใช้ยานี้กับผู้ที่มีอายุ 65 ปีขึ้นไป อาจทำให้ผู้ป่วยเกิดอาการข้างเคียง(ผลข้างเคียง)ได้มากกว่ากับผู้ป่วยที่มีอายุต่ำกว่า 65 ปี 
- ไม่เหมาะที่จะใช้ยานี้กับเด็กเล็กที่มีอายุต่ำกว่า 3 ปีลงมา  ด้วยมีงานวิจัยพบว่า ยาเอโทมีเดทสามารถทำให้การทำงานในสมองของเด็กเล็กเกิดปัญหา แพทย์จึงต้องเพิ่มความระมัดระวังอย่างมากเมื่อต้องใช้ยานี้กับเด็ก 
- หลีกเลี่ยงการใช้ยานี้กับสตรีมีครรภ์/ตั้งครรภ์ และสตรีในภาวะให้นมบุตร ด้วยยานี้มีความเสี่ยงต่อการกดการหายใจของทารก 
- กรณีที่มีอาการแพ้ยาเอโทมีเดท จะทำให้เกิดผื่นคัน  ผิวหนังบวมและหลุดลอก  อาจมีไข้หรือไม่ก็ได้  แน่นหน้าอก  หายใจลำบาก  เสียงแหบจากกล่องเสียงบวม  ใบหน้า-ปาก-คอมีอาการบวม 
- ยาเอโทมีเดท อาจทำให้ความดันโลหิตสูงหรือต่ำ โดยจะแสดงออกมาด้วยอาการ ปวดศีรษะ หรือวิงเวียน ตามมา 
- อาจทำให้มีอาการ   หัวใจเต้นช้า   กล้ามเนื้อมีอาการแข็ง/หดเกร็ง  การเคลื่อนตัวของร่างกายทำได้ยาก 
- บวมแดงในบริเวณผิวหนังที่ได้รับการฉีดยานี้ 
อนึ่ง บางประเทศได้ใช้ยาเอโทมีเดทเป็นยาสงบประสาทในกระบวนการที่เรียกว่า การุณยฆาต(แพทย์ช่วยให้ผู้ป่วยเสียชีวิต)  อย่างไรก็ตาม ยาเอโทมีเดทถูกบรรจุให้อยู่ในบัญชียาหลักแห่งชาติของไทยโดยมีเงื่อนไขการใช้ยานี้ คือ “สำหรับเป็นยานำสลบในผู้สูงอายุหรือในผู้ป่วยที่มีปัญหาด้านระบบหัวใจและหลอดเลือด”  และสมารถพบเห็นการใช้ยานี้ได้ตามสถานพยาบาลของรัฐและเอกชนทั่วไป 
 
 ///// เอโทมีเดทมีสรรพคุณ(คุณสมบัติ)อย่างไร? ///// 
เอโทมีเดทมีสรรพคุณ/ข้อบ่งใช้ เช่น 
- ใช้เป็นยาสลบ  ช่วยสงบประสาท  สำหรับทำหัตถการผ่าตัด 
 ///// เอโทมีเดทมีกลไกการออกฤทธิ์อย่างไร? ///// 
ยาเอโทมีเดท มีกลไกการออกฤทธิ์โดย ตัวยาจะเข้าจับกับตัวรับ(Receptor)ในสมองที่ชื่อว่า GABAA receptor ขณะที่ยานี้ออกฤทธิ์ จะส่งผลให้เกิดการปิดกั้นการส่งสัญญาณประสาท/กระแสประสาทอย่างต่อเนื่อง จึงเป็นที่มาของฤทธิ์สงบประสาทและระงับความรู้สึก 
 
 ///// เอโทมีเดทมีรูปแบบการจัดจำหน่ายอย่างไร? ///// 
ยาเอโทมีเดทมีรูปแบบการจัดจำหน่าย เช่น 
- ยาฉีดที่ประกอบด้วยตัวยาEtomidate ขนาด 2 มิลลิกรัม/มิลลิลิตร 
 ///// เอโทมีเดทมีขนาดการบริหารยาอย่างไร? ///// 
ยาเอโทมีเดทมีขนาดการบริหารยา/ใช้ยาสำหรับทำให้สลบและสงบประสาท เช่น 
- ผู้ใหญ่: ฉีดยาขนาด 0.3 มิลลิกรัม/น้ำหนักตัว 1 กิโลกรัม เข้าหลอดเลือดดำในบริเวณแขนอย่างช้าๆ(30–60 วินาที) 
- เด็ก: ใช้ยาเพียง 30% ของขนาดการใช้ในผู้ใหญ่ 
- ผู้สูงอายุ: ฉีดยาขนาด 0.15–0.20 มิลลิกรัม/น้ำหนักตัว 1 กิโลกรัม โดยเป็นไปตามความเห็นของแพทย์ 
อนึ่ง: 
- บันทึกทางเภสัชจลนศาสตร์ของยาเอโทมีเดทได้ระบุรายละเอียดเรื่องการกระ จายตัว  การออกฤทธิ์  การกำจัดยาออกจากร่างกาย ดังนี้คือ หลังได้ รับการฉีดยาเพียง 30–60 วินาที ตัวยาจะเริ่มออกฤทธิ์;  ระยะเวลาการออกฤทธิ์เพื่อสงบประสาทขึ้นอยู่กับขนาดยาที่ได้รับ เช่น ได้รับยา 0.15 มิลลิกรัม/น้ำหนักตัว 1 กิโลกรัม ตัวยาจะออกฤทธิ์ 2–3 นาที หรือ ได้รับยา 0.30 มิลลิกรัม/น้ำหนักตัว 1 กิโลกรัม ตัวยาจะออกฤทธิ์ 4–10 นาที;  ขณะที่ยามีการออกฤทธิ์  ยาบางส่วนจะถูกทำลายหรือเปลี่ยนโครงสร้างโดยตับและเอนไซม์ในเลือดที่ชื่อว่า Plasma esterases;   ยานี้มีการรวมตัวกับโปรตีนในเลือดได้ประมาณ 76%;  ร่างกายต้องใช้เวลาประมาณ 2.6–3.5 ชั่วโมง เพื่อกำจัดยานี้ออกจากกระแสเลือด โดยผ่านทิ้งไปกับปัสสาวะ 
- แพทย์จะลดขนาดการใช้ยานี้ลงตามความเหมาะสม เมื่อต้องใช้กับผู้ป่วยโรคตับ 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิด รวมยาเอโทมีเดท  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาเอโทมีเดทอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// เอโทมีเดทมีผลไม่พึงประสงค์อย่างไร? ///// 
ยาเอโทมีเดท สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น สะอึก 
- ผลต่อระบบประสาท: เช่น  เกิดอาการชัก 
- ผลต่อระบบทางเดินอาหาร: เช่น  มีอาการคลื่นไส้ หรืออาเจียน หลังการผ่าตัด 
- ผลต่อระบบทางเดินหายใจ: เช่น  แน่นหน้าอก  หายใจไม่ออก/หายใจลำบาก  นอนกรน 
- ผลต่อผิวหนัง: เช่น ปวด บวม บริเวณที่ฉีดยา 
- ผลต่อระบบหัวใจและหลอดเลือด: เช่น  ความดันโลหิตสูงหรือไม่ก็ต่ำ  
หัวใจเต้นผิดจังหวะ 
*อนึ่ง ผู้ที่ได้รับยานี้เกินขนาด  อาจมีอาการความดันโลหิตต่ำ  ระบบการหายใจขัดข้อง  หลับนาน  การช่วยเหลือผู้ป่วย  แพทย์จะรักษาตามอาการ และอาจใช้ยาHydrocortisone กับผู้ป่วยที่ขนาด 50–100 มิลลิกรัมหรือขนาดตามดุลพินิจของแพทย์ 
 
 ///// มีข้อควรระวังการใช้ยาเอโทมีเดทอย่างไร? ///// 
มีข้อควรระวังการใช้ยาเอโทมีเดท เช่น 
- ห้ามใช้กับผู้ที่แพ้ยานี้ 
- ห้ามใช้ยานี้ขณะผู้ป่วยดื่มสุรามาในขณะได้รับบาดเจ็บเพราะจะมีการกดสมองมากขึ้น 
- ระวังการใช้ยานี้กับ  สตรีมีครรภ์  สตรีในภาวะให้นมบุตร  เด็ก และผู้สูงอายุ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเอโทมีเดทด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เอโทมีเดทมีปฏิกิริยาระหว่างยากับยาตัวอื่นอย่างไร? ///// 
ยาเอโทมีเดทมีปฏิกิริยาระหว่างยากับยาตัวอื่น เช่น 
- ห้ามใช้ยาเอโทมีเดทร่วมกับ ยา Selegiline  ด้วยจะกระทบต่อความดันโลหิตของผู้ป่วย  ก่อนการใช้เอโทมีเดทต้องหยุดการใช้ยา Selegiline เป็นเวลา 10–14 วันขึ้นไป 
- ห้ามใช้ยาเอโทมีเดทร่วมกับผู้ที่เพิ่งดื่มสุราหรือเครื่องดื่มประเภทแอลกอฮอล์  
ด้วยจะทำให้เกิดความดันโลหิตต่ำและมีฤทธิ์กดประสาท/กดสมองอย่างรุนแรง 
- ห้ามใช้ยาเอโทมีเดทร่วมกับ ยา Sodium oxybate  ด้วยจะทำให้เกิดอาการ ง่วงนอน  วิงเวียน  สับสน  ซึม  ความดันโลหิตต่ำ  ตามมา 
 
 ///// ควรเก็บรักษาเอโทมีเดทอย่างไร? ///// 
ควรเก็บยายาเอโทมีเดทในช่วงอุณหภูมิ 20-25 องศาเซลเซียส(Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  ไม่เก็บยาที่หมดอายุ  และหยิบใช้ยาที่ใกล้จะหมดอายุใช้ก่อน ตามหลัก First in First out (ยาที่หมดอายุก่อนต้องถูกนำไปใช้ก่อน) 
 
 ///// เอโทมีเดทมีชื่ออื่นอีกไหม? ผลิตจากบริษัทอะไรบ้าง? ///// 
ยาเอโทมีเดท มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Hypnomidate 
 ///// บรรณานุกรม ///// 
https://www.accessdata.fda.gov/drugsatfda_docs/label/2017/018227s032lbl.pdf  [2018,Feb24] 
https://en.wikipedia.org/wiki/Etomidate#Pharmacology  [2018,Feb24] 
http://www.si.mahidol.ac.th/anesth/undergrad/basic%20moderate%20sedation.pdf  [2018,Feb24] 
https://www.drugs.com/cdi/etomidate.html  [2018,Feb24] 
https://www.drugs.com/uk/etomidate-lipuro-2-mg-ml-emulsion-for-injection-leaflet.html  [2018,Feb24] 
http://drug.fda.moph.go.th:81/nlem.in.th/medicine/essential/list/192#item-10209  [2018,Feb24] 
http://www.mims.com/thailand/drug/info/etomidate/?type=brief&amp;mtype=generic  [2018,Feb24]
