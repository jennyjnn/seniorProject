แอมฟีพราโมน (Amfepramone)
 ///// บทนำ ///// 
ยาแอมฟีพราโมน(Amfepramone) หรืออีกชื่อหนึ่ง คือ ยาไดเอทิลโปรปิออน (Diethylpropion) เป็นยากระตุ้นประสาทส่วนกลางหรือกระตุ้นสมอง    ทางคลินิกใช้ยานี้เป็นยาลดน้ำหนัก โดยมีระยะเวลาการใช้ยานี้เพียงระยะสั้นๆ  รูปแบบเภสัชภัณฑ์ของยาแอมฟีพราโมนเป็นยารับประทาน  ตัวยาจะถูกดูดซึมจากระบบทางเดินอาหารได้เป็นอย่างดี  เมื่ออยู่ในกระแสเลือด ยาแอมฟีพราโมนสามารถแพร่ผ่านเข้าสมอง และเข้ารกได้  การทำลายโครงสร้างของยานี้จะเกิดที่ตับ  ซึ่งร่างกายจะขับยานี้ทิ้งโดยผ่านไปกับปัสสาวะ 
ตามกฎหมายไทย จัดให้ยาแอมฟีพราโมนเป็นวัตถุออกฤทธิ์ในประเภท 2  ด้วยมีฤทธิ์สามารถเปลี่ยนสภาพอารมณ์-จิตใจของผู้ที่ได้รับยานี้ได้อย่างมาก จึงจัดเป็นยาที่มีอันตรายต่อสุขภาพมาก  การใช้ยานี้ มีใช้แต่ภายในสถานพยาบาลเท่านั้น และต้องอยู่ภายใต้การควบคุมดูแลของกองควบคุมวัตถุเสพติด สำนักงานคณะกรรมการอาหารและยา กระทรวงสาธารณสุข วัตถุออกฤทธิ์ประเภท 1 และ 2 ไม่ได้รับอนุญาตให้จำหน่ายในร้านขายยา  ประชาชนจึงไม่สามารถซื้อหายานี้ได้โดยง่าย 
ยาแอมฟีพราโมนจะมีการออกฤทธิ์คล้ายยา/สาร Amphetamines และสามารถเสพติดได้หากใช้ผิดวิธี  ประสิทธิผลของการลดน้ำหนักจะเห็นผลเมื่อมีการใช้ยานี้ต่อเนื่องประมาณ 6 – 12 สัปดาห์ และในระหว่างการใช้ยานี้ อาจพบอาการเปลี่ยนแปลงของอารมณ์ตามมา  บางประเทศในแถบทวีปยุโรปที่มีบุคคลบางกลุ่มใช้ยาแอมฟีพราโมนแบบผิดวัตถุประสงค์ จนได้รับพิษจากยาแอมฟีพราโมนจนถึงกับเสียชีวิต  ทำให้ยานี้ถูกขนานนามว่า “Tombstones” ซึ่งแปลว่า “ศิลาหน้าหลุมฝังศพ” 
สำหรับข้อจำกัดบางประการที่ทำให้ผู้ป่วยบางกลุ่มไม่สามารถใช้ยาแอมฟีพราโมนได้   เช่น 
- เป็นผู้ที่มีประวัติแพ้ยานี้ 
- เป็นผู้ป่วยความดันของหลอดเลือดแดงในปอดสูง  ผู้ที่มีภาวะหลอดเลือดแดงแข็ง  ผู้ป่วยต่อมไทรอยด์เป็นพิษ  ผู้ป่วยโรคต้อหิน  ผู้ป่วยโรคความดันโลหิตสูงในระดับรุนแรง 
- เป็นผู้ที่ใช้ยาลดน้ำหนักตัวอื่นๆอยู่ก่อน 
- มีข้อห้ามใช้ยาแอมฟีพราโมนร่วมกับยากลุ่ม MAOIs  ด้วยอาจก่อให้เกิดภาวะ                 ความดันโลหิตสูงมากตามมา 
ยาแอมฟีพราโมน อาจก่อให้เกิดผลข้างเคียงต่อระบบอวัยวะต่างๆของร่างกายได้ โดยเฉพาะกับระบบการทำงานของระบบหัวใจและหลอดเลือด   ระบบประสาทส่วนกลาง   ระบบทางเดินอาหาร   ระบบต่อมไร้ท่อ    การสร้างเม็ดเลือด   รวมถึงก่อให้เกิดอาการทางจิตประสาทอีกด้วย 
*กรณีที่ได้รับยาแอมฟีพราโมนเกินขนาด สามารถสังเกตจากอาการต่างๆดังต่อไปนี้ เช่น   กระสับกระส่าย  ตัวสั่น  มีอาการกล้ามเนื้อกระตุก  หายใจเร็ว  รู้สึกสับสน  ประสาทหลอน  เกิดความหวาดระแวง  รูม่านตาขยาย   อ่อนแรง  ซึมเศร้า  นอกจากนี้ยังมีผลต่อการทำงานของอวัยวะต่างๆภายในร่างกาย อย่างเช่น  หัวใจ โดยทำให้หัวใจเต้นเร็ว  ชีพจรเต้นผิดปกติ  ความดันโลหิตสูงหรือไม่ก็ต่ำ  การไหลเวียนของเลือดล้มเหลว   และยังมีผลกระทบต่อระบบทางเดินอาหารได้อีก เช่น  คลื่นไส้  อาเจียน  ท้องเสีย   ท้องเป็นตะคริว/ปวดบีบ  บางกรณีจะพบอาการชัก  โคม่า  จนถึงขั้นเสียชีวิตในที่สุด    กรณีที่พบเห็นอาการดังกล่าว ให้ตั้งข้อสงสัยว่าผู้ป่วยได้รับยานี้เกินขนาด  ต้องรีบนำผู้ป่วยส่งโรงพยาบาลทันที/ฉุกเฉิน 
โดยทั่วไป แพทย์จะใช้เกณฑ์ของผู้ที่มีน้ำหนักตัวเกินจากค่าดัชนีมวลกาย (BMI) ตั้งแต่ 30 กิโลกรัม/เมตร2 ขึ้นไป มาช่วยตัดสินใจ เพื่อสั่งจ่ายยานี้  ซึ่งระหว่างการใช้ยานี้ ห้ามมิให้ผู้ป่วยปรับขนาดรับประทานโดยมิได้ขอคำปรึกษาจากแพทย์ และจะต้องปฏิบัติตามคำสั่งของแพทย์ผู้รักษาอย่างเคร่งครัด 
 
 ///// แอมฟีพราโมนมีสรรพคุณ(คุณสมบัติ)อย่างไร? ///// 
ยาแอมฟีพราโมนมีสรรพคุณ/ข้อบ่งใช้ เช่น ใช้เป็นยาลดน้ำหนักในผู้ที่มีดัชนีมวลกายเกิน 30 กิโลกรัม/เมตร2 
 ///// แอมฟีพราโมนมีกลไกการออกฤทธิ์อย่างไร? ///// 
ยาแอมฟีพราโมนมีกลไกการออกฤทธิ์โดย ตัวยาจะกระตุ้นประสาทส่วนกลางหรือสมอง  ส่งผลกดการทำงานต่อศูนย์หิว (Sympathomimetic appetite suppressants)ในสมอง  ทำให้ผู้ป่วยลดความอยากอาหารและบริโภคอาหารได้น้อยลง  ร่างกายจึงทำการเผาผลาญไขมันที่สะสมตามร่างกายออกมาเพื่อชดเชยและใช้เป็นพลังงานเพื่อดำรงชีวิต  ผู้ที่ใช้ยานี้ยังต้องควบคุมการรับประทานอาหารให้ได้สัดส่วนตามคำแนะนำของแพทย์มาประกอบกัน  การควบคุมน้ำหนักจึงจะได้ประสิทธิภาพสูงสุด ด้วยเหตุผลดังกล่าวส่งผลให้น้ำหนักตัวของผู้ป่วยลดลงตามลำดับและเป็นไปตามที่ระบุในสรรพคุณ 
 
 ///// แอมฟีพราโมนมีรูปแบบการจัดจำหน่ายอย่างไร? ///// 
ยาแอมฟีพราโมนมีรูปแบบการจัดจำหน่ายเป็น 
- ยาเม็ดชนิดรับประทานที่มีส่วนประกอบของยาแอมฟีพราโมนขนาด 25 มิลลิกรัม/เม็ด 
- ยาเม็ดชนิดรับประทานที่มีส่วนประกอบของยาแอมฟีพราโมนแบบออกฤทธิ์นาน ขนาด 75 มิลลิกรัม/เม็ด 
- ยาแคปซูลชนิดรับประทานที่มีส่วนประกอบของยาแอมฟีพราโมนขนาด 60 มิลลิกรัม/แคปซูล 
 
 ///// แอมฟีพราโมนมีขนาดรับประทานอย่างไร? ///// 
ยาแอมฟีพราโมนมีขนาดรับประทาน เช่น 
 
- ผู้ใหญ่ที่อายุตั้งแต่ 16 ปีขึ้นไป : รับประทานยาครั้งละ 25 มิลลิกรัม ก่อนอาหาร 1 ชั่วโมง วันละ 3 ครั้ง เช้า–กลางวัน–เย็น  หรือ รับประทาน 75 มิลลิกรัม แบบออกฤทธิ์นานวันละ 1 ครั้ง ในช่วงเวลาเช้าก่อนอาหารเช่นกัน 
- เด็กและผู้อายุต่ำกว่า 16 ปี: ห้ามใช้ยานี้กับผู้ที่มีอายุต่ำกว่า 16 ปีลงมา 
อนึ่ง:  ไม่ควรใช้ยานี้ต่อเนื่องนานเกิน 3 เดือน เพื่อป้องกันการติดยา 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแอมฟีพราโมน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต  โรคตับ  มีแผลในระบบทางเดินอาหาร  โรคหัวใจ   โรคความดันโลหิตสูง  โรคความดันโลหิตต่ำ   รวมทั้งกำลังกินยา/ใช้ยาอะไรอยู่ เพราะยาแอมฟีพราโมนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแอมฟีพราโมน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// แอมฟีพราโมนมีผลไม่พึงประสงค์อย่างไร? ///// 
ยาแอมฟีพราโมนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น การกดการทำงานของไขกระดูก  มีภาวะ Agranulocytosis(เม็ดเลือดขาวชนิด Granulocyte ต่ำ)    Leukopenia(เม็ดเลือดขาวต่ำ) 
- ผลต่อระบบทางเดินอาหาร:  เช่น  อาเจียน  ท้องเสียหรือท้องผูก  ปวดท้อง  ปากแห้ง  การรับรสอาหารผิดปกติ  คลื่นไส้ 
- ผลต่อระบบประสาท: เช่น  เกิดอาการชัก  การเคลื่อนไหวช้า  ตาพร่า วิงเวียน  ตัวสั่น  ปวดศีรษะ ง่วงนอน 
- ผลต่อระบบหัวใจและหลอดเลือด:   เช่น  เจ็บหน้าอก   หัวใจเต้นผิดจังหวะ  หัวใจเต้นเร็ว  ค่าECGเปลี่ยนแปลง  ความดันโลหิตสูง  ชีพจรเต้นผิดปกติ 
- ผลต่อระบบต่อมไร้ท่อ:  เช่น  สมรรถนะทางเพศลดลง   เต้านมโตในผู้ชาย  ปวดประจำเดือนในผู้หญิง 
- ผลต่อผิวหนัง:  เช่น  เกิดผื่นคัน  ลมพิษ 
- ผลต่อสภาพจิตใจ:  เช่น  กระสับกระส่าย  วิตกกังวล  สะดุ้งผวา  นอนไม่หลับ  ง่วงซึม 
 
 ///// มีข้อควรระวังการใช้แอมฟีพราโมนอย่างไร? ///// 
มีข้อควรระวังการใช้ยาแอมฟีพราโมน เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยต่อมไทรอยด์เป็นพิษ  ผู้ป่วยโรคต้อหิน  ผู้ที่มีประวัติติดยา/สารเสพติด  	  ผู้ป่วยโรคความดันโลหิตสูงในระดับรุนแรง  ผู้ที่มีความดันโลหิตในปอดสูง   ผู้ที่มีอารมณ์แปรปรวน 
- ห้ามใช้ร่วมกับยากลุ่ม MAOIs 
- ห้ามใช้ยากับสตรีมีครรภ์/ตั้งครรภ์  สตรีที่อยู่ในภาวะให้นมบุตร  เด็ก  และผู้สูงอายุ  โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยา/แคปซูลยา แตก หัก 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- การใช้ยานี้นานเกินไป อาจทำให้เกิดภาวะติดยาตามมา 
- ระวังการเกิดลมชักระหว่างการใช้ยานี้ 
- หลีกเลี่ยงการใช้ยานี้กับผู้ที่มีแผลในกระเพาะอาหาร  และผู้ป่วยโรคต่อมลูกหมากโต 
- รับประทานยานี้ ตรงตามขนาดและเวลา ในแต่ละวัน 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาแอมฟีพราโมนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// แอมฟีพราโมนมีปฏิกิริยาระหว่างยากับยาตัวอื่นอย่างไร? ///// 
ยาแอมฟีพราโมนมีปฏิกิริยาระหว่างยากับยาตัวอื่น เช่น 
- ห้ามใช้ยาแอมฟีพราโมนร่วมกับยากลุ่ม MAOIs ด้วยจะทำให้เกิดความดันโลหิตสูงตามมา 
- ห้ามใช้ยาแอมฟีพราโมนร่วมกับยาลดน้ำหนักตัวอื่นๆ ด้วยจะทำให้เกิดปัญหาต่อการทำงานของหัวใจ 
- หลีกเลี่ยงการใช้ยาแอมฟีพราโมนร่วมกับยาสลบ  ด้วยจะเกิดความเสี่ยงทำให้                   หัวใจเต้นผิดจังหวะตามมา 
- หลีกเลี่ยงการใช้ยาแอมฟีพราโมนร่วมกับยา Phenothiazines  ด้วยจะทำให้ประสิทธิภาพของยาแอมฟีพราโมนด้อยลงไป 
 ///// ควรเก็บรักษาแอมฟีพราโมนอย่างไร? ///// 
ควรเก็บยาแอมฟีพราโมนภายใต้อุณหภูมิห้องที่เย็น  ห้ามเก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง   ไม่เก็บยาในห้องน้ำหรือในรถยนต์ 
และ เก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// แอมฟีพราโมนมีชื่ออื่นอีกไหม? ผลิตจากบริษัทอะไรบ้าง? ///// 
ยาแอมฟีพราโมนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/amfepramone/?type=brief&amp;mtype=generic [2017,Jan14] 
http://apps.who.int/medicinedocs/en/d/Js4896e/3.2.html#Js4896e.3.2 [2017,Jan14] 
https://en.wikipedia.org/wiki/Amfepramone [2017,Jan14] 
https://www.scribd.com/doc/240266699/%E0%B8%A7%E0%B8%B1%E0%B8%95%E0%B8%96%E0%B8%B8%E0%B8%AD%E0%B8%AD%E0%B8%81%E0%B8%A4%E0%B8%97%E0%B8%98%E0%B8%B4-%E0%B8%95-%E0%B8%AD%E0%B8%88%E0%B8%B4%E0%B8%95%E0%B9%81%E0%B8%A5%E0%B8%B0%E0%B8%9B%E0%B8%A3%E0%B8%B0%E0%B8%AA%E0%B8%B2%E0%B8%97-%E0%B8%A2%E0%B8%B2%E0%B9%80%E0%B8%AA%E0%B8%9E%E0%B8%95%E0%B8%B4%E0%B8%94%E0%B9%81%E0%B8%A5%E0%B8%B0%E0%B8%9B%E0%B8%A3%E0%B8%B0%E0%B9%80%E0%B8%A0%E0%B8%97%E0%B8%A2%E0%B8%B2%E0%B8%95%E0%B8%B2%E0%B8%A1%E0%B8%81%E0%B8%8E%E0%B8%AB%E0%B8%A1%E0%B8%B2%E0%B8%A2 [2017,Jan14] 
http://www.accessdata.fda.gov/drugsatfda_docs/label/2004/11722s029,12546s032lbl.pdf [2017,Jan14] 
http://www.anm.ro/_/_AMB/AMB_8700_03.03.16.pdf?s_den_co=&amp;anmOrder=Sorter_cod_atc&amp;anmDir=DESC&amp;anmPage=1878&amp;ID=29792 [2017,Jan14]
