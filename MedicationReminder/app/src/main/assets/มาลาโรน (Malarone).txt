มาลาโรน (Malarone)
 ///// บทนำ ///// 
ยามาลาโรน(Malarone) เป็นยาชื่อการค้าของสูตรตำรับยาที่ใช้ป้องกันและรักษาโรคมาลาเรียซึ่งมีสาเหตุจากเชื้อ P.falciparum(Plasmodium falciparum)   ยามาลาโรนประกอบด้วยตัวยาสำคัญ 2 ชนิด คือยา Atovaquone และ Proguanil  ตัวยาจะออกฤทธิ์ต่อต้านเชื้อมาลาเรียที่เจริญเติบโตอยู่ในเม็ดเลือดแดงของมนุษย์  รูปแบบเภสัชภัณฑ์ของยามาลาโรนเป็นยาเม็ดชนิดรับประทาน  ยาทั้ง 2 ชนิดในตัวยา                   มาลาโรนที่ถูกดูดซึมจากระบบทางเดินอาหารเข้าสู่กระแสเลือด จะถูกกำจัดทิ้งไปกับอุจจาระและปัสสาวะ โดยใช้เวลาที่รวมทั้งหมดประมาณ 36 ชั่วโมงขึ้นไป 
ยามาลาโรนมีกลไกการออกฤทธิ์รบกวนกระบวนการชีวเคมีภายในเซลล์ของเชื้อมาลาเรีย  ทำให้เชื้อหยุดการเจริญเติบโตและไม่สามารถขยายพันธุ์ได้อีก  การใช้ยามาลาโรนจะต้องรับประทานต่อเนื่องตามคำสั่งแพทย์ ไม่ว่าจะเป็นไปเพื่อป้องกัน หรือเพื่อรักษามาลาเรียก็ตาม  แต่มีความแตกต่างกันตรงที่ขนาดรับประทานเพื่อการป้องกันการติดเชื้อ จะมีขนาดยาที่น้อยกว่าขนาดรับประทานเพื่อการรักษา 
ผู้ป่วยที่ไม่เหมาะต่อการใช้ยามาลาโรน  ได้แก่  ผู้ที่เคยมีประวัติแพ้ยา หรือแพ้ส่วนประกอบในสูตรตำรับ  หรือเป็นผู้ป่วย  โรคตับ  โรคไต  ในระยะรุนแรง  รวมถึงผู้ที่มีภาวะท้องเสีย หรืออาเจียน ก็ควรหลีกเลี่ยงการใช้ยาชนิดนี้ 
ยามาลาโรน เป็นยาที่ใช้ต่อต้านการติดเชื้อมาลาเรียที่มีความรุนแรงระดับปานกลางลงมา   อาจไม่เหมาะที่ใช้รักษาการติดเชื้อมาลาเรียที่มีอาการรุนแรง 
โดยทั่วไป การรักษามาลาเรียโดยใช้ยามาลาโรน  ผู้ป่วยเพียงแต่รับประทานยาวันละ1 ครั้งเป็นเวลาต่อเนื่อง 3 วัน ก็เพียงพอที่จะฆ่าเชื้อมาลาเรียได้แล้ว  ซึ่งระหว่างและหลังการใช้ยานี้ ผู้ป่วยจะต้องรับการตรวจเลือดว่ายังมีเชื้อมาลาเรียหลงเหลืออยู่หรือไม่ และตรวจเลือดดูการทำงานของตับว่ามีการทำงานผิดปกติหรือไม่ตามแพทย์สั่ง 
หากพบว่าหลังการรับประทานยามาลาโรน แล้วผู้ป่วยเกิด  อาการไข้   อาเจียน และท้องเสีย  ต้องรีบแจ้งให้แพทย์ทราบ/มาโรงพยาบาล เพื่อแพทย์พิจารณาปรับแนวทางการรักษาโดยเร็ว 
*การได้รับยามาลาโรนเกินขนาด อาจสังเกตได้จากมีอาการรู้สึกไม่สบายในท้อง  อาเจียน  ช่องปากเป็นแผล  ผมร่วง  มีภาวะเลือดออกง่าย  ผิวหนังบริเวณมือและเท้าเกิดอาการลอกตัว   กรณีนี้ต้องรีบพบแพทย์/มาโรงพยาบาลทันที 
ในประเทศไทย สามารถพบเห็นการจำหน่ายยานี้ตามร้านขายยาแผนปัจจุบันภายใต้ชื่อการค้าว่า “Malanil”   และหากผู้ป่วยมีข้อสงสัยเกี่ยวกับการใช้ยามาลาโรนเพิ่มเติม  ผู้บริโภค/ผู้ป่วยสามารถสอบถามข้อมูลการใช้ยานี้ได้จากแพทย์ผู้รักษา หรือจากเภสัชกรตามร้านขายยาทั่วไป 
 
 ///// มาลาโรนมีสรรพคุณ(คุณสมบัติ)อย่างไร? ///// 
ยามาลาโรนมีสรรพคุณ/ข้อบ่งใช้เพื่อ  เป็นยาป้องกันและรักษาโรคมาลาเรียที่มีสาเหตุจากเชื้อ P.Falciparum 
 ///// มาลาโรนมีกลไกการออกฤทธิ์อย่างไร? ///// 
ยามาลาโรนมีกลไกการออกฤทธิ์ ดังนี้ 
ยาอะโตวาโควน:  สามารถยับยั้งการส่งผ่านประจุอิเล็กตรอน(Electron)ในระดับเซลล์ของเชื้อมาลาเรียในบริเวณที่เรียกว่าไมโทคอนเดรีย (Mitochondria)ที่มีหน้าที่สร้างพลังงาน ส่งผลให้เชื้อมาลาเรียขาดแคลนพลังงาน และสูญเสียความสามารถในการสังเคราะห์กรดนิวคลีอิก(Nucleic acid)ซึ่งเป็นกรดที่เกี่ยวข้องกับการสร้างสารพันธุกรรมในการเจริญเติบโตของเชื้อมาลาเรีย 
ยาโปรกัวนิล: จะเข้าจับกับเอนไซม์ของเชื้อมาลาเรียที่เรียกว่า DHFR (Dihydrofolate reductase)enzyme อีกทั้งยับยั้งกระบวนการเผาผลาญกรดโฟลิก(Folic acid)ที่ใช้เพื่อการเจริญเติบโตของเชื้อมาลาเรีย ส่งผลให้เสียสมดุลทางชีวภาพในการดำรงชีวิตของเซลล์เชื้อมาลาเรีย เชื้อมาลาเรียจึงตายลงในที่สุด 
จากกลไกการออกฤทธิ์ของยาทั้ง 2 ตัว  ทำให้เชื้อมาลาเรีย หยุดการเจริญเติบโต ไม่สามารถกระจายพันธุ์และตายลงในที่สุด 
 
 ///// มาลาโรนมีรูปแบบการจัดจำหน่ายอย่างไร? ///// 
ยามาลาโรนมีรูปแบบการจัดจำหน่าย เป็นยาเม็ดชนิดรับประทาน มีขนาดต่างๆ เช่น 
- Atovaquone   62.5 มิลลิกรัม + proguanil    25 มิลลิกรัม/เม็ด 
- Atovaquone  250 มิลลิกรัม + proguanil  100 มิลลิกรัม/เม็ด 
 
 ///// มาลาโรนมีขนาดรับประทานอย่างไร? ///// 
ยามาลาโรน มีขนาดรับประทาน เช่น 
ก.สำหรับรักษาโรคมาลาเรีย: 
กรณี ผู้ใหญ่และเด็กที่มีน้ำหนักตัวตั้งแต่ 11 กิโลกรัมขึ้นไป ใช้สูตรตำรับที่มีขนาดยา Atovaquone  250 มิลลิกรัม + Proguanil  100 มิลลิกรัม/เม็ด โดยรับประทาน ดังนี้ เช่น: 
- ผู้ใหญ่และเด็กน้ำหนักตัวมากกว่า 40 กิโลกรัม:  รับประทานยา 4 เม็ด วันละ1ครั้ง,  3 วันต่อเนื่อง 
- เด็กที่มีน้ำหนักตัว 11–20 กิโลกรัม: รับประทานยา 1 เม็ด วันละ1ครั้ง, 3 วันต่อเนื่อง 
- เด็กที่มีน้ำหนักตัว 21–30 กิโลกรัม:  รับประทานยา 2 เม็ด วันละ1ครั้ง, 3 วันต่อเนื่อง 
- เด็กที่มีน้ำหนักตัว 31–40 กิโลกรัม:   รับประทานยา 3 เม็ด วันละ1ครั้ง, 3 วันต่อเนื่อง 
กรณี เด็กที่มีน้ำหนักตัวต่ำกว่า 11กิโลกรัม: ให้ใช้สูตรตำรับที่มีขนาดยา Atovaquone  62.5 มิลลิกรัม + Proguanil  25 มิลลิกรัม/เม็ด โดยรับประทาน ดังนี้ เช่น 
- เด็กที่มีน้ำหนักตัว 5-8 กิโลกรัม:   รับประทานยา 2 เม็ด วันละ1ครั้ง, 3 วันต่อเนื่อง 
- เด็กที่มีน้ำหนักตัว 9-10 กิโลกรัม:  รับประทานยา 3 เม็ด วันละ1ครั้ง, 3 วันต่อเนื่อง 
- เด็กที่น้ำหนักตัวน้อยกว่า 5 กิโลกรัม: ขนาดยาขึ้นกับดุลพินิจของแพทย์ผู้รักษาเป็นกรณีๆไป 
ข.สำหรับป้องกันโรคมาลาเรีย: 
กรณี ผู้ใหญ่และเด็กที่หนักตัวมากกว่า 40 กิโลกรัม: ใช้สูตรตำรับที่มีขนาดยา  Atovaquone  250 มิลลิกรัม + Proguanil  100 มิลลิกรัม/เม็ด โดยรับประทานยา 1 เม็ด วันละ1ครั้ง   เริ่มรับประทานยา 1–2 วันล่วงหน้าก่อนออกเดินทางเข้าพื้นที่ที่มีมาลาเรีย  และต้องรับประทานยาต่อเนื่องตลอดที่อยู่ในพื้นที่มาลาเรีย รวมถึงหลังจากออกนอกพื้นที่มาลาเรียให้รับประทานยาต่อเนื่องอีก  7 วัน 
กรณี เด็กที่มีน้ำหนักตัวดังต่อไปนี้ให้ใช้สูตรตำรับที่มีขนาดยา  Atovaquone  62.5 มิลลิกรัม + Proguanil  25 มิลลิกรัม/เม็ด โดยเริ่มรับประทานยา 1–2 วันล่วงหน้า ก่อนออกเดินทางเข้าพื้นที่ที่มีมาลาเรีย  และต้องรับประทานยาต่อเนื่องตลอดที่อยู่ในพื้นที่มาลาเรีย รวมถึงหลังจากออกนอกพื้นที่มาลาเรียให้รับประทานยาต่อเนื่องอีก  7 วัน หรือรับประทานยาตามคำแนะนำของแพทย์ 
- เด็กที่มีน้ำหนักตัว 11–20 กิโลกรัม:  รับประทานยาครั้งละ 1 เม็ด, วันละ1ครั้ง 
- เด็กที่มีน้ำหนักตัว 21–30 กิโลกรัม:  รับประทานยาครั้งละ 2 เม็ด, วันละ1ครั้ง 
- เด็กที่มีน้ำหนักตัว 31–40 กิโลกรัม:  รับประทานยาครั้งละ 3 เม็ด, วันละ1 ครั้ง 
- เด็กที่น้ำหนักตัวน้อยกว่า 11 กิโลกรัม: ขนาดยาขึ้นกับดุลพินิจของแพทย์เป็นกรณีๆไป 
อนึ่ง: 
- ควรรับประทานยานี้พร้อมอาหาร  ด้วยไขมันในอาหารจะช่วยทำให้การดูดซึมของยาเข้าสู่ร่างกายดีขึ้น 
- ระวังการใช้ยานี้กับ  เด็ก   ผู้สูงอายุ  ผู้ป่วย โรคตับ   โรคไต   โรคหัวใจ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยามาลาโรน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคไต   โรคตับ  โรคระบบทางเดินอาหาร  โรคเลือด รวมทั้งกำลังกินยา/ใช้ยาอะไรอยู่ เพราะยามาลาโรน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยามาลาโรน สามารถรับประทานทันทีที่นึกขึ้นได้ ถ้าเวลาใกล้เคียงกับการรับประทานยาในครั้งถัดไป ไม่จำเป็นต้องเพิ่มปริมาณยาเป็น 2เท่า ให้รับประทานยาในขนาดปกติ 
แต่อย่างไรก็ดี การรับประทานยามาลาโรนให้ได้ประสิทธิผล จะต้องรับประทานอย่างต่อเนื่องตามแพทย์สั่ง 
 ///// มาลาโรนมีผลไม่พึงประสงค์อย่างไร? ///// 
ยามาลาโรนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น   โลหิตจาง  มีภาวะNeutropenia(เม็ดเลือดขาวชนิด Neutrophilต่ำ) , Pancytopenia(เม็ดเลือดทุกชนิดต่ำ) 
- ผลต่อระบบทางเดินอาหาร:  เช่น   ปวดท้อง  คลื่นไส้ อาเจียน  ท้องเสีย   ช่องปากเป็นแผล  เบื่ออาหาร   อาหารไม่ย่อย  กระเพาะอาหารอักเสบ 
- ผลต่อระบบประสาท:  เช่น   ปวดศีรษะ   วิงเวียน  การมองเห็นไม่ชัดเจน 
- ผลต่อตับ:  เช่น   ตับอักเสบ    ตับวาย 
- ผลต่อผิวหนัง:  เช่น  เกิดผื่นคัน   ผิวหนังแพ้แสงแดด   ลมพิษ 
- ผลต่อสภาพจิตใจ:  เช่น   ฝันแปลกๆ  นอนไม่หลับ  วิตกกังวล   ซึม 
- ผลต่อระบบทางเดินหายใจ:   เช่น   ไอ 
- ผลต่อกล้ามเนื้อ:  เช่น   ปวดหลัง   กล้ามเนื้ออ่อนแรง   ปวดกล้ามเนื้อ 
 
 ///// มีข้อควรระวังการใช้มาลาโรนอย่างไร? ///// 
มีข้อควรระวังการใช้ยามาลาโรน เช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น สีเม็ดยาเปลี่ยนไป  และ/หรือ เม็ดยาแตกหัก 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบด้วยจะก่อให้เกิดผลข้างเคียงที่รุนแรงจากยานี้ 
- ระวังการใช้ยานี้กับผู้ป่วย โรคทางเดินอาหาร  และโรคตับ 
- เมื่อใช้ยานี้ ถึงแม้อาการป่วยจะทุเลาลง ผู้ป่วยยังต้องรับประทานยาต่อเนื่องตรงตามขนาดและเวลาในแต่ละวันจนครบเทอมของการรักษาตามแพทย์สั่ง 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายและดูผลเลือดรวมถึงผลการทำงานของตับจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยามาลาโรนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// มาลาโรนมีปฏิกิริยาระหว่างยากับยาตัวอื่นอย่างไร? ///// 
ยามาลาโรนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยามาลาโรนร่วมกับยา Calcium carbonate , Efavirenz, และ  Tetracycline,  ด้วยจะทำให้ประสิทธิภาพในการรักษาของยามาลาโรนลดลง 
- ห้ามใช้ยามาลาโรนร่วมกับยา Leflunomide , Teriflunomide,  เพราะก่อให้เกิดผลกระทบ/ความเป็นพิษต่อตับผู้ป่วย 
- การใช้ยามาลาโรนร่วมกับยา Armodafinil  อาจทำให้ระดับยามาลาโรนใน      กระแสเลือดเพิ่มมากขึ้นจนอาจก่อให้เกิดผลข้างเคียงรุนแรงจากยามาลาโรนตามมา  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษามาลาโรนอย่างไร? ///// 
ควรเก็บยามาลาโรนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// มาลาโรนมีชื่ออื่นอีกไหม? ผลิตจากบริษัทอะไรบ้าง? ///// 
ยามาลาโรน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.gsksource.com/pharma/content/dam/GlaxoSmithKline/US/en/Prescribing_Information/Malarone/pdf/MALARONE.PDF[2017,April15] 
https://www.drugs.com/malarone.html[2017,April15] 
https://www.drugs.com/drug-interactions/atovaquone-proguanil,malarone-index.html?filter=3&amp;generic_only=[2017,April15] 
https://www.drugs.com/dosage/malarone.html[2017,April15] 
https://www.drugs.com/sfx/malarone-side-effects.html[2017,April15] 
http://www.mims.com/thailand/drug/info/atovaquone%20%2b%20proguanil/?type=brief&amp;mtype=generic [2017,April15]
