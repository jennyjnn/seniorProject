ไรฟาซิมิน (Rifaximin)
 ///// บทนำ ///// 
ยาไรฟาซิมิน (Rifaximin) เป็นยาปฏิชีวนะกึ่งสังเคราะห์ที่เป็นอนุพันธุ์ของยาไรฟามัยซิน (Rifamycin) ยานี้มีการดูดซึมจากระบบทางเดินอาหารได้ต่ำมาก จึงเหมาะที่จะใช้จัดการและต่อต้านกับเชื้อแบคทีเรียในลำไส้ ทางคลินิกจึงนำยานี้มาบำบัดอาการท้องเสียในช่วงของการเดินทาง (อาหารเป็นพิษ) ที่มีสาเหตุจากเชื้อแบคทีเรีย อี.โคไล (E.coli, Escherichia coli ) และโรคสมองเหตุจากโรคตับ (Hepatic encephalopathy) 
มีข้อดีบางประการที่ควรต้องกล่าวถึงของยาไรฟาซิมินน่าจะเป็นเรื่องก่อให้เกิดอาการข้างเคียง(ผลข้างเคียง) ไม่มากนักและมีความเสี่ยงต่อการเกิดเชื้อดื้อยาของแบคทีเรียต่ำ อีกทั้งมีราคาไม่แพงทำให้ประชาชนโดยทั่วไปสามารถเข้าถึงยานี้ได้เป็นอย่างดี 
ยาไรฟาซิมินได้ถูกวางจำหน่ายและเป็นที่ยอมรับด้านการรักษาอาการป่วยในระบบทางเดินอาหารที่มีสาเหตุจากแบคทีเรียถึง 33 ประเทศในโลก ชื่อการค้าที่ได้ยินกันบ่อยในต่างประเทศได้แก่ Xifaxan, Xifaxanta, Normix และ Rifagut เป็นต้น 
ก่อนการสั่งจ่ายยาไรฟาซิมิน แพทย์จะต้องตรวจคัดกรองร่างกายพร้อมกับสอบถามประวัติทางการแพทย์ของผู้ป่วยมาประกอบกับการรักษา เช่น 
- เคยแพ้ยาไรฟาซิมินมาก่อนหรือไม่ 
- หากเป็นสตรีอยู่ในภาวะตั้งครรภ์หรือเลี้ยงลูกด้วยน้ำนมมารดาหรือไม่ 
- สาเหตุของอาการท้องเสียมาจากการรับประทานอาหารหรือเปล่า 
- ถ่ายอุจจาระเหลวมีเลือดปนมาหรือไม่ และมีไข้ร่วมด้วยหรือเปล่า 
- มีอาการป่วยของตับอยู่ก่อนหรือไม่ 
- ระหว่างนี้มีการใช้ยา Cyclosporine หรือไม่ (ด้วยยา Cyclosporine จะทำให้ได้รับอาการข้างเคียงของยาไรฟาซิมินมากยิ่งขึ้น) 
ทั้งนี้ คำถามและข้อมูลของผู้ป่วยจะเป็นประโยชน์ต่อการเลือกใช้ยามารักษาได้ถูกต้องตรงตามอาการและเป็นผลดีต่อตัวผู้ป่วยเอง 
ข้อพึงระวังบางประการที่ผู้ป่วยควรทราบในระหว่างที่ใช้ยานี้จะเป็นเรื่องเกิดอาการวิงเวียน ปวดศีรษะ คลื่นไส้ เกิดแก๊สในกระเพาะอาหาร-ลำไส้มากขึ้น และอ่อนเพลีย แต่ผู้ป่วยบางรายอาจจะไม่ได้รับผลข้างเคียงเลยก็เป็นไปได้ ทั้งนี้ขึ้นกับสภาพร่างกายของผู้ป่วยในขณะนั้น 
 ///// ไรฟาซิมินมีสรรพคุณ (คุณสมบัติ) อย่างไร? ///// 
ยาไรฟาซิมินมีสรรพคุณ/ข้อบ่งใช้คือ 
- บรรเทาอาการท้องเสียจากอาหารเป็นพิษในระหว่างการเดินทาง 
- รักษาโรคสมองเหตุจากโรคตับ (Hepatic encephalopathy) 
- รักษาภาวะลำไส้มีจำนวนแบคทีเรียมากจนก่อให้เกิดโรคเช่น ลำไส้แปรปรวน 
- รักษาโรคลำไส้แปรปรวน (IBS, Irritable bowel syndrome) 
 ///// ไรฟาซิมินมีกลไกการออกฤทธิ์อย่างไร? ///// 
ยาไรฟาซิมินมีกลไกการออกฤทธิ์โดยตัวยาจะยับยั้งกระบวนการทำงานของแบคทีเรียที่มีชื่อว่า DNA-dependent RNA synthesis ส่งผลให้แบคทีเรียไม่สามารถสร้างสารพันธุกรรมของตัวเองได้ ทำให้หยุดการเจริญเติบโต หยุดการกระจายพันธุ์และตายลงในที่สุด 
 ///// ไรฟาซิมินมีรูปแบบการจัดจำหน่ายอย่างไร? ///// 
ยาไรฟาซิมินมีรูปแบบการจัดจำหน่ายดังนี้ 
- ยาเม็ดชนิดรับประทาน ขนาด 200, 400 และ 550 มิลลิกรัม/เม็ด 
- ยาน้ำแขวนตะกอนชนิดรับประทาน ขนาด 100 มิลลิกรัม/5 มิลลิลิตร 
 ///// ไรฟาซิมินมีขนาดรับประทานอย่างไร? ///// 
ตัวอย่างขนาดรับประทานของยาไรฟาซิมินเช่น 
ก. บรรเทาอาการท้องเสีย (อาหารเป็นพิษ) ระหว่างการเดินทาง: 
- ผู้ใหญ่และเด็กอายุ 12 ปีขึ้นไป: รับประทานยาครั้งละ 200 มิลลิกรัมวันละ 3 ครั้งเป็นเวลา 3 วัน 
- เด็กอายุต่ำกว่า 12 ปี: ยังไม่มีข้อมูลแน่ชัดในการใช้ยานี้ในเด็กกลุ่มวัยนี้ การใช้ยานี้ในเด็กกลุ่มวัยนี้จึงอยู่ในดุลพินิจของแพทย์ผู้รักษา 
ข. รักษาอาการโรคสมองเหตุจากโรคตับ: 
- ผู้ใหญ่: รับประทานยาครั้งละ 550 มิลลิกรัมวันละ 2 ครั้ง 
- เด็ก: ยังไม่มีข้อมูลแน่ชัดในการใช้ยานี้ในเด็กกลุ่มวัยนี้ การใช้ยานี้ในเด็กกลุ่มวัยนี้จึงอยู่ในดุลพินิจของแพทย์ผู้รักษา 
ค. สำหรับรักษาโรคลำไส้แปรปรวนประเภทอาการท้องเสีย: 
- ผู้ใหญ่: รับประทานยาครั้งละ 400 มิลลิกรัม วันละ 3 ครั้งเป็นเวลา 10 วัน 
- เด็ก: ยังไม่มีข้อมูลแน่ชัดในการใช้ยานี้ในเด็กกลุ่มวัยนี้ การใช้ยานี้ในเด็กกลุ่มวัยนี้จึงอยู่ในดุลพินิจของแพทย์ผู้รักษา 
* อนึ่ง: สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไรฟาซิมิน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไรฟาซิมินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
เพื่อประสิทธิผลของการรักษาผู้ป่วย ควรรับประทานยาไรฟาซิมินให้ตรงเวลา หากลืมรับประทานยาสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไปไม่จำเป็นต้องเพิ่มปริมาณยาเป็น 2 เท่า 
 ///// ไรฟาซิมินมีผลไม่พึงประสงค์อย่างไร? ///// 
ยาไรฟาซิมินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น 
ก. อาการข้างเคียงที่พบได้บ่อย: เช่น คลื่นไส้ อาเจียน อุจจาระมีสีคล้ำ ปวดศีรษะ มีอาการกล้ามเนื้อเกร็งตัว/เป็นตะคริว หายใจถี่และสั้นๆ ปวดท้อง นอนไม่หลับ 
ข. อาการข้างเคียงที่พบน้อย: เช่น ปัสสาวะมีเลือดปน/ปัสสาวะเป็นเลือด จมูกแดง เจ็บหน้าอก เป็นลม หัวใจเต้นเร็ว รู้สึกหัวหมุน/บ้านหมุน (Vertigo) เกิดแผลในปาก และอ่อนเพลีย 
ค. อาการข้างเคียงที่ไม่ทราบสาเหตุที่แน่นอน: เช่น ผิวหนังแตก ผื่นคัน ใบหน้าบวม ตัวเย็น 
อนึ่ง อาการข้างเคียงบางอย่างไม่จำเป็นต้องใช้ยาในการรักษา อาการจะค่อยๆดีขึ้นจากการดูแลตนเอง แต่บางอาการที่รบกวนและก่อความรำคาญต่อการดำรงชีวิตประจำวันหรืออาการรุนแรง(เช่น เป็นลม) ผู้ป่วยต้องรีบกลับไปปรึกษาแพทย์/ไปโรงพยาบาลทันทีเพื่อแพทย์พิจารณาปรับแนวทางการรักษา 
 ///// มีข้อควรระวังการใช้ไรฟาซิมินอย่างไร? ///// 
มีข้อควรระวังการใช้ยาไรฟาซิมินเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร 
- การใช้ยานี้ในเด็กต้องเป็นคำสั่งจากแพทย์ผู้รักษา 
- ห้ามปรับขนาดรับประทานด้วยตนเอง 
- ยานี้ไม่เหมาะที่จะใช้รักษาเชื้อแบคทีเรียโรคจำพวก Campylobacter (ท้องเสียชนิดมีถ่ายอุจจาระเป็นเลือด), Salmonella (โรคไทฟอยด์) และเชื้อ Shigella (โรคบิด) 
- หากใช้ยาไปแล้ว 3 วันอาการไม่ดีขึ้น ควรต้องกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- ระวังการเกิดลำไส้ใหญ่อักเสบจากยาปฏิชีวนะอันมีสาเหตุจากเชื้อ Clostridium difficile 
- หากพบอาการคล้ายกับแพ้ยาเช่น หายใจไม่ออก/หายใจลำบาก ใบหน้าบวม ผื่นคันขึ้นเต็มตัว ให้หยุดการใช้ยานี้แล้วรีบไปพบแพทย์/ไปโรงพยาบาลทันที่/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไรฟาซิมินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไรฟาซิมินมีปฏิกิริยาระหว่างยากับยาตัวอื่นอย่างไร? ///// 
ยาไรฟาซิมินมีปฏิกิริยาระหว่างยากับยาตัวอื่นเช่น 
- การใช้ยาไรฟาซิมินร่วมกับยา Bosutinib/ยารักษาตรงเป้า, Eliglustat/ยารักษาโรคทางพันธุ กรรมที่มีสารเคมีบางชนิดผิดปกติ เป็นโรคพบได้น้อยมาก เรียกว่า Gaucher disease, Ibrutinib/ยารักษาตรงเป้า และ Ledipasvir/ยาต้านไวรัส อาจทำให้ระดับยา Rifaximin ในร่างกายและฤทธิ์ของอาการข้างเคียงเพิ่มมากขึ้น หากต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาไรฟาซิมินอย่างไร? ///// 
ควรเก็บยาไรฟาซิมินภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือรถยนต์ เก็บในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไรฟาซิมินมีชื่ออื่นอีกไหม? ผลิตจากบริษัทอะไรบ้าง? ///// 
ยาไรฟาซิมินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Rifaximin  [2015,Sept5] 
http://www.drugs.com/cdi/rifaximin.html  [2015,Sept5] 
http://www.mims.com/Philippines/drug/info/Normix/?type=brief  [2015,Sept5] 
http://www.nlm.nih.gov/medlineplus/druginfo/meds/a604027.html#storage-conditions  [2015,Sept5] 
http://www.drugs.com/dosage/rifaximin.html#Usual_Adult_Dose_for_Traveler_s_Diarrhea  [2015,Sept5] 
https://en.wikipedia.org/wiki/Rifamycin  [2015,Sept5] 
http://www.mims.com/Hongkong/drug/info/Xifaxan/?type=brief  [2015,Sept5] 
http://www.drugs.com/drug-interactions/rifaximin.html  [2015,Sept5]
