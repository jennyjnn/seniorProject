ไทอะมีน/ไทอะมิน/วิตามินบี 1 (Thiamine/Thiamin/Vitamin B1)
 ///// บทนำ ///// 
ยาไทอะมีน (Thiamine) หรือ ไทอะมิน (Thiamin) หรือ วิตามินบี 1 (Vitamin B1) เป็นสารอินทรีย์ที่มีส่วนประกอบของกำมะถัน สามารถละลายน้ำได้ดี ไทอะมีนที่เกิดขึ้นตามธรรมชาติจะถูกสังเคราะห์ได้จากแบคทีเรีย เชื้อรา โปรโตซัว (Protozoa) บางชนิดและพืชบางชนิด จากข้อมูลด้านโภชนาการระบุว่าเราควรได้รับสารไทอะมีน 1.5 มิลลิกรัม/วันและควรต้องได้รับสาร/วิตามินชนิดนี้ทุกวัน ด้วยไทอะมีนไม่สามารถสะสมกักเก็บในร่างกายได้นานนัก ขณะที่ร่างกายได้รับไทอะมีนไม่ว่าจะทางอาหารหรือฉีดเข้าเส้นเลือด/หลอดเลือดในรูปแบบยาแผนปัจจุบัน สาร/ยาไทอะมีนจะถูกนำไปใช้กับกระบวนการทางชีวภาพต่างๆของร่างกายและไทอะมีนส่วนเกินจะถูกขับออกจากร่างกายอย่างต่อเนื่อง 
หน้าที่สำคัญของไทอะมีน/วิตามินบี 1 ต่อร่างกายมนุษย์มีดังนี้ 
- ร่างกายใช้ไทอะมีนในกระบวนการเผาผลาญอาหารประเภทคาร์โบไฮเดรตเพื่อให้ได้น้ำตาลกลูโคสซึ่งร่างกายต้องนำไปใช้กับกระบวนการชีวภาพเช่น 	 การเจริญเติบโตและการเหนี่ยวนำของกระแสประสาท เป็นต้น 
- ป้องกันโรคเหน็บชาซึ่งจะมีอาการบวมและชาตามมือ-เท้า รู้สึกสับสน หายใจไม่ออก/หายใจลำบากด้วยมีของเหลวเพิ่มมากขึ้นในปอด และอาจมีหนังตากระตุกผิดปกติ 
- ช่วยเรื่องความจำป้องกันอาการหลงลืมหรือความจำเสื่อม ซึ่งพบมากในผู้สูงอายุด้วยมีระบบการดูดซึมของสารอาหารของร่างกายเสื่อมลง จึงอาจเป็นเหตุให้ร่างกายของผู้สูงอายุขาดวิตามินชนิดนี้ได้ง่าย 
- ป้องกันมิให้เกิดอารมณ์ซึมเศร้า เคยมีการศึกษาว่าการขาดไทอะมีนหรือวิตามินบี 1 มีความเกี่ยวพันกับอาการของโรคซึมเศร้า 
ทั้งนี้ปกติยาไทอะมีนสามารถดูดซึมได้ดีจากระบบทางเดินอาหาร เมื่อเข้าสู่กระแสเลือดยาไทอะมีนสามารถกระจายไปสู่เนื้อเยื่อต่างๆทั่วร่างกาย รวมถึงผ่านเข้าน้ำนมของมารดาได้ และสามารถถูกขับออกจากร่างกายโดยผ่านมากับปัสสาวะ 
อนึ่งยังมีข้อจำกัดบางประการที่ต้องพึงระวังก่อนใช้ยาไทอะมีนอาทิ 
- ผู้ป่วยต้องไม่มีประวัติแพ้ยาหรือแพ้ส่วนประกอบในสูตรตำรับของยาไทอะมีน 
- มีอาการของโรคไตหรือป่วยเป็นโรคไตอยู่หรือไม่ 
- รับประทานยาอื่นใดอยู่หรือไม่ 
ดังนั้นก่อนการใช้ยาไทอะมีนผู้ป่วยควรต้องปรึกษาแพทย์และรับคำแนะนำการใช้ยานี้ที่ถูกต้องก่อนเสมอ 
ประเทศไทยโดยคณะกรรมการอาหารและยาได้ระบุให้ยาไทอะมีนเป็นหนึ่งรายการที่อยู่ในบัญชียาหลักแห่งชาติทั้งในรูปแบบยารับประทานและยาฉีด และเราจะพบเห็นการใช้ยานี้ได้ทั้งในสถานพยาบาลของรัฐและเอกชน อีกทั้งหาซื้อได้จากร้านขายยาโดยทั่วไป 
 ///// ไทอะมีนมีสรรพคุณ (คุณสมบัติ) อย่างไร? ///// 
ยาไทอะมีนมีสรรพคุณ/ข้อบ่งใช้เช่น 
- บำบัดอาการขาดไทอะมีน (วิตามินบี 1) 
- รักษาอาการโรคเหน็บชาชนิดที่เกิดจากขาดไทอะมีน 
- รักษากลุ่มโรค Wernicke's encephalopathy (โรคทางระบบประสาทที่เกิดจากการขาดไทอะมีน) 
- ใช้เป็นส่วนประกอบในยาเสริมวิตามินต่างๆ 
 ///// ไทอะมีนมีกลไกการออกฤทธิ์อย่างไร? ///// 
กลไกการออกฤทธิ์ของยาไทอะมีนคือ เมื่อตัวยาเข้าสู่ร่างกายจะร่วมกับสารที่เป็นแหล่งพลังงานของร่างกายหรือที่เรียกว่า ATP (Adenosine triphosphate) เพื่อให้เปลี่ยนโครงสร้างไปเป็น Thiamine pyrophosphate (สารที่เกี่ยวข้องกับการใช้พลังงานของร่างกายจากคาร์โบไฮเดรต) อีกทั้งยังเป็นส่วนประกอบในกระบวนการเผาผลาญสารอาหารประเภทคาร์โบไฮเดรต ทำให้กระบวนการชีวเคมีของร่างกายเป็นไปอย่างปกติเช่น ด้านการเจริญเติบโต การนำกระแสประสาท และทำให้การดำรงชีวิตของร่างกายเป็นไปอย่างปกติ 
 ///// ไทอะมีนมีรูปแบบการจัดจำหน่ายอย่างไร? ///// 
ยาไทอะมีนมีรูปแบบการจัดจำหน่ายเช่น 
- ยาเม็ดชนิดรับประทานที่มีส่วนประกอบของไทอะมีน ขนาด 50, 100, 250 และ 500 มิลลิกรัม/เม็ด 
- ยาน้ำเชื่อมชนิดรับประทาน ขนาด 1 และ 5 มิลลิกรัม/ช้อนชา (5 มิลลิลิตร) 
- ยาฉีดขนาด 100 มิลลิกรัม/มิลลิลิตร 
 ///// ไทอะมีนมีขนาดรับประทาน/การบริหารยาอย่างไร? ///// 
ขนาดการใช้ยาไทอะมีนทั้งชนิดรับประทานและชนิดฉีดจะขึ้นกับอาการและความรุนแรงของอาการในแต่ละโรค ดังนั้นขนาดยาจึงขึ้นกับดุลพินิจของแพทย์ผู้รักษา ในที่นี้ขอยกตัวอย่างขนาดยานี้ที่ใช้โดยทั่วไปเฉพาะบางอาการเช่น 
ก.สำหรับบำบัดอาการเหน็บชา: 
- ผู้ใหญ่: ฉีดยาเข้ากล้ามเนื้อขนาด 10 - 20 มิลลิกรัมวันละ 3 ครั้งเป็นเวลาประมาณ 2 สัปดาห์ หรือรับประทานในรูปวิตามินรวมที่มียาไทอะมีนในขนาด 5 - 10 มิลลิกรัม/วันเป็นเวลาประมาณ 1 เดือน 
- เด็ก: ฉีดยาเข้ากล้ามเนื้อหรือฉีดเข้าเส้นเลือดดำ/หลอดเลือดดำขนาด 10 - 25 มิลลิกรัม/วัน หรือรับประทานขนาด 10 - 50 มิลลิกรัม/วันเป็นเวลาประมาณ 2 สัปดาห์ จากนั้นแพทย์อาจปรับเป็นการรับประทานโดยลดขนาดลงมาเป็น 5 - 10 มิลลิกรัม/วันเป็นเวลาประมาณ 1 เดือน 
ข.สำหรับบำบัดอาการขาดไทอะมีน: 
- ผู้ใหญ่และเด็ก: ใช้ไทอะมีนชนิดฉีด 100 มิลลิกรัมผสมกับ 5% Dextrose 50 - 100 มิลลิ ลิตรหยดเข้าทางหลอดเลือดดำโดยใช้เวลาประมาณ 15 - 30 นาที ความถี่หรือระยะเวลาของการให้ยาจะขึ้นกับดุลยพินิจของแพทย์และการตอบสนองของผู้ป่วย 
* อนึ่ง ยานี้สามารถรับประทานก่อนหรือหลังอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาไทอะมีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาไทอะมีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไทอะมีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาไทอะมีนให้ตรงเวลา 
 ///// ไทอะมีนมีผลไม่พึงประสงค์อย่างไร? ///// 
ยาไทอะมีนในรูปของยาฉีดสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการไอ รู้สึกตัวร้อน กลืนลำบาก มีผื่นคันตามผิวหนัง หายใจลำบาก ใบหน้าและเปลือก/หนังตาบวม 
สำหรับยาไทอะมีนที่เป็นยารับประทาน ไม่ค่อยพบเห็นอาการข้างเคียงแต่อย่างใด อาจเป็นไปได้ว่าเพราะยานี้ถูกขับออกจากร่างกายได้รวดเร็วจึงทำให้ไม่เกิดการสะสมของยานี้ในร่างกาย 
 ///// มีข้อควรระวังการใช้ไทอะมีนอย่างไร? ///// 
มีข้อควรระวังการใช้ยาไทอะมีนเช่น 
- ห้ามใช้กับผู้ที่แพ้ยาหรือแพ้ส่วนประกอบของยาไทอะมีน 
- ระวังการใช้ยานี้กับผู้ป่วยโรคไต รวมถึงเด็กทารกซึ่งมีระบบการทำงานของไตไม่สมบูรณ์เท่ากับผู้ใหญ่ 
- การใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก ควรต้องได้รับคำสั่งจากแพทย์เท่านั้น 
- หลีกเลี่ยงมิให้ยานี้สัมผัสกับแสงแดดและ/หรือแสงสว่างโดยตรงเป็นเวลานาน ด้วยวิตามินหลายชนิดรวมถึงยานี้สามารถเสื่อมสลายเมื่อมีการสัมผัสกับแสงแดด/แสงสว่างเป็นเวลานาน 
- ควรบริโภคอาหารที่ถูกต้องตามหลักโภชนาการ (อาหารมีประโยชน์ 5 หมู่) เพื่อเป็นการป้องกันมิให้เกิดภาวะการขาดวิตามินนี้อีก์ 
- ห้ามใช้ยาที่มีสภาพเปลี่ยนแปลงไปจากเดิม 
- กรณียารับประทานห้ามมิให้ผู้ป่วยปรับขนาดการรับประทานด้วยตนเอง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไทอะมีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไทอะมีนมีปฏิกิริยาระหว่างยากับยาตัวอื่นอย่างไร? ///// 
ในทางคลินิกยังไม่พบปฏิกิริยาระหว่างยาไทอะมีนกับยาชนิดรับประทาน/ยาฉีดชนิดใดๆ อย่างไรก็ตามหากพบว่าการใช้ยาไทอะมีนร่วมกับยาอื่นแล้วพบอาการผิดปกติที่เป็นอาการแพ้ยาเช่น วิงเวียนศีรษะมาก มีไข้ หายใจไม่ออก/อึดอัด/หายใจลำบาก ใบหน้า-คอ-ลิ้น-มือ-เท้าบวม มีผื่นคัน หรือลมพิษขึ้นเต็มตัว ซึ่งหากพบอาการเหล่านี้ควรรีบพบแพทย์/ไปโรงพยาบาลทันที/ฉุกเฉิน 
 ///// ควรเก็บรักษาไทอะมีนอย่างไร? ///// 
ควรเก็บยาไทอะมีนทั้งชนิดฉีดและชนิดรับประทานในช่วงอุณหภูมิ 20 - 25 องศาเซลเซียส (Celsius) ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด แสงสว่าง ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไทอะมีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไทอะมีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Thiamine#Chemical_properties  [2015,Nov14] 
http://www.drugs.com/pro/thiamine-hydrochloride-injection.html  [2015,Nov14] 
http://www.mims.com/Thailand/drug/search?q=THIAMINE  [2015,Nov14] 
http://www.mims.com/THAILAND/Home/GatewaySubscription/?generic=Thiamine  [2015,Nov14] 
http://iodinethailand.fda.moph.go.th/food_54/Rules/dataRules/4-4-2ThaiRDI.pdf  [2015,Nov14] 
https://umm.edu/health/medical/altmed/supplement/vitamin-b1-thiamine  [2015,Nov14] 
http://www.medicalnewstoday.com/articles/219545.php  [2015,Nov14] 
http://drug.fda.moph.go.th:81/nlem.in.th/medicine/essential/list/145#item-8851  [2015,Nov14] 
http://www.medindia.net/drug-price/thiamine-vitamin-b1.html  [2015,Nov14]
