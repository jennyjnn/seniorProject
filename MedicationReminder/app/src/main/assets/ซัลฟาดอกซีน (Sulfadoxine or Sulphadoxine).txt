ซัลฟาดอกซีน (Sulfadoxine or Sulphadoxine)
 ///// บทนำ ///// 
ยาซัลฟาดอกซีน (Sulfadoxine หรือ Sulphadoxine) เป็นยาในกลุ่ม Sulfonamide ทางคลินิกได้นำเอายาซัลฟาดอกซีนร่วมกับยา Pyrimethamine เพื่อใช้รักษาอาการป่วยจากโรคมาลาเรีย/ไข้จับสั่น และยังใช้เป็นยาป้องกันสำหรับผู้ที่ต้องการเดินทางเข้าในพื้นที่ที่มีมาลาเรียชุกชุมอีกด้วย 
ยาซัลฟาดอกซีนเป็นอีกหนึ่งรายการยาที่องค์การอนามัยโลกระบุให้เป็นยาจำเป็นขั้นมูลฐานที่สถานพยาบาลควรมีสำรองใช้ให้บริการกับผู้ป่วย สามารถใช้ยาซัลฟาดอกซีนได้ทั้งผู้ใหญ่และเด็ก โดยต้องเป็นไปตามคำสั่งการใช้ยาของแพทย์ 
รูปแบบยาแผนปัจจุบันของยาซัลฟาดอกซีนจะเป็นชนิดรับประทาน ซึ่งหลังการดูดซึมจากระบบทางเดินอาหาร ยาซัลฟาดอกซีนจะมีความเข้มข้นสูงสุดในกระแสเลือดภายในประมาณ 4 ชั่วโมง จากนั้นจะเข้ารวมตัวกับพลาสมาโปรตีนถึงประมาณ 90% ยาซัลฟาดอกซีนสามารถผ่านเข้ารกและถูกขับออกมากับน้ำนมของมารดาได้ ร่างกายต้องใช้เวลาถึงประมาณ 200 ชั่วโมงเพื่อกำจัดยาซัลฟาดอกซีนออกจากร่างกายโดยผ่านทิ้งไปกับปัสสาวะ 
ทั้งนี้มีข้อจำกัดบางประการที่ผู้บริโภคควรทราบก่อนที่จะใช้ยาซัลฟาดอกซีนอาทิเช่น 
- ผู้ป่วยต้องไม่มีประวัติการแพ้ยาซัลฟาดอกซีนมาก่อน 
- ต้องไม่ป่วยด้วยโรคตับ โรคไต ในระยะรุนแรง หรือป่วยด้วยอาการภาวะซีดที่เกิดจากขบวนการสร้างเม็ดเลือดแดงผิดปกติเนื่องจากการขาดสาร Folate ที่เรียกว่า Megaloblastic anemia 
- เป็นผู้ที่อยู่ในภาวะตั้งครรภ์ หรืออยู่ในภาวะให้นมบุตร หรือเป็นทารกที่มีอายุต่ำกว่า 2 เดือน 
- กรณีที่ผู้ป่วยมีประวัติเป็นโรคหืด ป่วยด้วยโรคระบบเลือด โรค/ภาวะขาดเอนไซม์จีซิกพีดี(G6PD) โรคลมชัก ติดสุราเรื้อรัง หรือเป็นโรคซึมเศร้า ควรแจ้งแพทย์ผู้รักษาให้ทราบก่อนทุกครั้ง เพราะยาซัลฟาดอกซีนจะทำให้อาการโรคดังกล่าวรุนแรงขึ้น 
- การปรับขนาดรับประทานยานี้เองสามารถส่งผลเสียต่ออาการป่วยได้ทั้งสิ้นเช่นหากรับประทานยานี้น้อยกว่าคำสั่งแพทย์ อาการของมาลาเรียจะไม่ทุเลาลงและสามารถเกิดภาวะดื้อยาของเชื้อมาลาเรียติดตามมา หรือ
	การรับประทานยานี้มากกว่าคำสั่งแพทย์สามารถส่งผลให้ผู้ป่วยได้รับยานี้เกินขนาดและมักจะเกิดอาการต่างๆเหล่านี้เป็นสัญญาณเตือนเช่น ปวดศีรษะ คลื่นไส้ อาเจียน เบื่ออาหาร เกิดการกระตุ้นประสาทส่วนกลางหรือสมอง (ส่งผลเกิดอาการชัก) เกิดภาวะทางระบบเลือดเช่น Megaloblastic anemia, Leukopenia/เม็ดเลือดขาวต่ำ, Thrombocytopenia/เกล็ดเลือดต่ำ, มีภาวะลิ้นอักเสบ, มีผลึกยานี้ในปัสสาวะ (ตรวจพบจากการตรวจปัสสาวะ) 
อนึ่งหากพบกรณีแพ้ยาซัลฟาดอกซีนแพทย์อาจใช้วิธีล้างท้องและให้สารน้ำกับผู้ป่วยเพื่อป้องกันความเสียหายของไตเนื่องจากภาวะขาดน้ำของร่างกาย รวมถึงการควบคุมสัญญาณชีพและอาการต่างๆของร่างกายให้เป็นปกติมากที่สุด 
ข้อสำคัญการใช้ยารักษาโรคเป็นเรื่องของปลายเหตุ ผู้บริโภคสามารถหลีกเลี่ยงและป้องกันการติดเชื้อมาลาเรียโดยไม่เข้าพื้นที่ที่มีโรคมาลาเรียชุกชุมโดยไม่มีความจำเป็น ควรปรึกษาแพทย์เพื่อรับประทานยาป้องกันก่อนเข้าพื้นที่ที่มีโรคมาลาเรียระบาด ใช้โลชั่นทากันยุง นอนกางมุ้ง และใส่เสื้อผ้ามิดชิด เป็นต้น 
 ///// ซัลฟาดอกซีนมีสรรพคุณ( คุณสมบัติ) อย่างไร? ///// 
ยาซัลฟาดอกซีนมีสรรพคุณ/ข้อบ่งใช้เป็นยาป้องกันและบำบัดรักษาการติดเชื้อมาลาเรียอันมีสาเหตุจากโปโตซัว/สัตว์เซลล์เดียว ที่มีชื่อเรียกว่า Plasmodium falciparum (P. falciparum) และเชื้อดื้อต่อยา Chloroquine 
 ///// ซัลฟาดอกซีนมีกลไกการออกฤทธิ์อย่างไร? ///// 
ยาซัลฟาดอกซีนมีกลไกออกฤทธิ์ยับยั้งการทำงานของเอนไซม์ที่ใช้สร้างสารอาหารบางชนิดในการดำรงชีวิตของเชื้อมาลาเรียที่มีชื่อว่า Dihydropteroate synthase รวมถึงรบกวนการสังเคราะห์ Folate ซึ่งเป็นสารอาหารที่จำเป็นต่อการเจริญเติบโตของเชื้อมาลาเรีย ส่งผลให้เชื้อหยุดการแพร่พันธุ์และตายลงในที่สุด 
 ///// ซัลฟาดอกซีนมีรูปแบบการจัดจำหน่ายอย่างไร? ///// 
ยาซัลฟาดอกซีนมีรูปแบบการจัดจำหน่ายเป็นยาเม็ดชนิดรับประทานที่ผสมร่วมกับยา Pyrimethamine (Sulfadoxine 500 มิลลิกรัม + Pyrimethamine 25 มิลลิกรัม/เม็ด) 
 ///// ซัลฟาดอกซีนมีขนาดรับประทานอย่างไร? ///// 
ในบทความนี้ขอยกตัวอย่างขนาดยาซัลฟาดอกซีนเฉพาะกรณีสำหรับรักษาการติดเชื้อมาลาเรียดังนี้เช่น 
ก. ผู้ใหญ่: รับประทาน 2 - 3 เม็ดครั้งเดียวพร้อมอาหาร หากต้องรับประทานซ้ำต้องเว้นเวลาห่างจากการรับประทานยาครั้งแรก 7 วันเป็นอย่างต่ำ 
ข. เด็กที่อายุตั้งแต่ 2 เดือนขึ้นไป: โดยเทียบจากน้ำหนักตัวดังนี้เช่น 
- น้ำหนักน้อยกว่า 5 กิโลกรัม: อยู่ในดุลพินิจของแพทย์ผู้รักษาเป็นกรณีไป 
- น้ำหนัก 5 - 10 กิโลกรัม: รับประทานยา ½ เม็ดครั้งเดียว 
- น้ำหนัก 11 - 20 กิโลกรัมรับประทานยา 1 เม็ดครั้งเดียว 
- น้ำหนัก 21 - 30 กิโลกรัม: รับประทานยา 1.5 เม็ดครั้งเดียว 
- น้ำหนัก 31 - 45 กิโลกรัม: รับประทานยา 2 เม็ดครั้งเดียว 
- น้ำหนักมากกว่า 45 กิโลกรัมขึ้นไป: รับประทานยา 2 - 3 เม็ดครั้งเดียวโดยเป็นไปตามคำสั่งแพทย์เป็นกรณีไป 
ค. เด็กอายุต่ำกว่า 2 เดือนลงมา: ยังไม่มีข้อมูลทางคลินิกถึงผลข้างเคียงจากยานี้ที่ชัดเจน การใช้ยานี้ในผู้ป่วยกลุ่มอายุนี้จึงอยู่ในดุลพินิจของแพทย์ผู้รักษาเป็นกรณีไป 
*อนึ่ง 
- แพทย์อาจเพิ่มการให้ยา Quinine กับผู้ป่วยหลังจากรับประทานยาซัลฟาดอกซีนกับยา Pyrimethamine ไปแล้ว 3 - 5 วันทั้งนี้ขึ้นกับความรุนแรงของโรคตามดุลพินิจของแพทย์ผู้รักษา 
- ขนาดและระยะเวลาการใช้ยาซัลฟาดอกซีนเพื่อการป้องกันมาลาเรีย ควรต้องปรึกษาแพทย์ก่อนใช้ยานี้และการใช้ยานี้ต้องเป็นไปตามคำสั่งแพทย์ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาซัลฟาดอกซีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
-  มีโรคประจำตัวต่างๆรวมทั้งกำลังกินยาอะไรอยู่ เพราะยาซัลฟาดอกซีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซัลฟาดอกซีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาซัลฟาดอกซีนตรงเวลา 
 ///// ซัลฟาดอกซีนมีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง/อาการข้างเคียง) ที่สามารถพบเห็นได้จากการใช้ยาซัลฟาดอกซีนมีดังนี้เช่น 
- อาการทางผิวหนัง: เช่น เกิดลมพิษ ผิวหนังแพ้แสงแดดง่าย Stevens-Johnson syndrome 
- อาการต่อระบบทางเดินอาหาร: เช่น คลื่นไส้ อาเจียน ปวดท้อง ท้องเสีย 
- อาการต่อระบบประสาท: เช่น ปวดศีรษะ ปลายประสาทอักเสบ/โรคเส้นประสาท วิงเวียน เกิดอาการลมชัก 
- อาการทางกล้ามเนื้อ: เช่น การควบคุมการทรงตัวผิดปกติ ปวดข้อ 
- อาการทางหู: เช่น มีเสียงอื้อในหู/หูอื้อ 
 ///// มีข้อควรระวังการใช้ซัลฟาดอกซีนอย่างไร? ///// 
มีข้อควรระวังการใช้ยาซัลฟาดอกซีนเช่น 
- ห้ามใช้กับผู้ที่แพ้ยาซัลฟาดอกซีน 
- ห้ามใช้ยานี้กับผู้ป่วยโรคตับ โรคไต ขั้นรุนแรง ผู้ป่วยด้วยโรคเลือด ผู้ที่มีภาวะซีดชนิด Megaloblastic anemia 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็กที่มีอายุต่ำกว่า 2 เดือนลงมา 
- ห้ามปรับขนาดรับประทานยาด้วยตนเอง 
- หลังรับประทานยานี้ถ้าอาการไม่ดีขึ้นต้องนำผู้ป่วยกลับมาพบแพทย์/มาโรงพยาบาลโดยเร็ว ก่อนวันนัด 
- ระวังการใช้ยานี้กับผู้ที่มีร่างกายขาดสาร Folate ผู้ป่วยด้วยโรคหืด ผู้ป่วยภาวะขาดเอนไซม์จีซิกพีดี/G6PD 
- ดื่มน้ำตามอย่างเพียงพอขณะรับประทานยานี้เพื่อป้องกันการตกตะกอนผลึกของยานี้ในปัสสาวะของผู้ป่วย 
- ระหว่างการใช้ยานี้หากพบอาการผื่นคันให้รีบนำตัวผู้ป่วยมาพบแพทย์/มาโรงพยาบาลโดยเร็วทันที/ฉุกเฉินเพื่อแพทย์ตรวจสอบว่าผู้ป่วยมีอาการแพ้ยานี้หรือไม่ 
- ปฏิบัติตามคำแนะนำของแพทย์อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาซัลฟาดอกซีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองด้วยเช่นกัน 
 ///// ซัลฟาดอกซีนมีปฏิกิริยาระหว่างยากับยาตัวอื่นอย่างไร? ///// 
ยาซัลฟาดอกซีนมีปฏิกิริยาระหว่างยากับยาตัวอื่นเช่น 
- การใช้ยาซัลฟาดอกซีนร่วมกับยา Cyclosporine ในผู้ป่วยที่ได้รับการปลูกถ่ายอวัยวะอาจเกิดความเสี่ยงทำให้ร่างกายปฏิเสธอวัยวะที่ปลูกถ่ายบนร่างกายของผู้ป่วย หากจำเป็นต้องใช้ยาแพทย์จะปรับขนาดรับประทานให้เหมาะสมเป็นกรณีไป 
- การใช้ยาซัลฟาดอกซีนร่วมกับยา Warfarin อาจก่อให้เกิดภาวะเลือดออกง่ายและเกิดความเสียหายต่อไตและตับของผู้ป่วย หากไม่มีความจำเป็นใดๆควรหลีกเลี่ยงการใช้ยาร่วมกัน 
- ห้ามใช้ยาซัลฟาดอกซีนร่วมกับยา Methenamine (ยาปฏิชีวนะชนิดหนึ่ง) ด้วยจะก่อให้เกิดภาวะตกตะกอนของยาซัลฟาดอกซีนในปัสสาวะของผู้ป่วย 
- การใช้ยาซัลฟาดอกซีนร่วมกับยา Methotrexate สามารถทำให้ระดับยา Methotrexate ในเลือดเพิ่มสูงขึ้นจนเป็นเหตุให้เกิดอาการผิวซีด มีภาวะเลือดออกง่าย อ่อนเพลียอย่างผิดปกติ เกิดแผลในปาก คลื่นไส้ อาเจียน อุจจาระมีสีคล้ำออกดำ ปัสสาวะน้อยลง หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีบุคคลไป 
 ///// ควรเก็บรักษาซัลฟาดอกซีนอย่างไร? ///// 
ควรเก็บยาซัลฟาดอกซีนในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ซัลฟาดอกซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาซัลฟาดอกซีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Sulfadoxine  [2016,Feb13] 
http://www.mims.com/Thailand/drug/info/Vinsilar/  [2016,Feb13] 
http://www.mims.com/India/drug/info/sulfadoxine%20%2b%20pyrimethamine/?type=full&amp;mtype=generic#Over dosage  [2016,Feb13] 
http://www.drugbank.ca/drugs/DB01299  [2016,Feb13] 
http://www.drugs.com/drug-interactions/pyrimethamine-sulfadoxine-index.html?filter=3&amp;generic_only=  [2016,Feb13]
