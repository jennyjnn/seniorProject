ไรฟามัยซิน (Rifamycin)
 ///// บทนำ ///// 
ยาไรฟามัยซิน (Rifamycin) เป็นกลุ่มของยาปฏิชีวนะที่นักวิทยาศาสตร์สังเคราะห์จากแบคที เรียที่มีชื่อว่า Amycolatopsis rifamycinica ไรฟามัยซินสามารถนำมาต่อต้านเชื้อแบคทีเรียจำพวก Mycobacteria (Mycobacterium spp./species) เช่น เชื้อวัณโรคและโรคเรื้อน นอกจากนี้ยังถูกนำ ไปใช้รักษาอาการของโรคอีกหลายชนิดซึ่งรวมถึงผู้ป่วยโรคเอดส์ที่เป็นวัณโรค ด้วยกลไกการออกฤทธิ์หลักของไรฟามัยซินจะเป็นลักษณะยับยั้งการสร้างหรือการจำลองสารพันธุกรรมในตัวแบคทีเรีย ส่งผลต่อการเจริญพันธุ์และหยุดการเจริญเติบโต 
ยาไรฟามัยซินยังแบ่งออกเป็นตัวอนุพันธุ์ย่อยได้อีกดังนี้ 
1. Rifampin หรือ Rifampicin ออกฤทธิ์ต่อต้านเชื้อแบคทีเรียชนิดแกรมบวกเป็นส่วนใหญ่และเชื้อแกรมลบบางกลุ่ม รวมถึงใช้ต่อต้านโรคที่เกิดจากเชื้อ Mycobacterium spp. ยา Rifampin ไม่เหมาะจะใช้รักษาแบบเป็นยาเดี่ยวด้วยเชื้อแบคทีเรียสามารถพัฒนาและต่อต้านยานี้ได้ค่อนข้างเร็วจึง มักใช้ร่วมกับยาอื่นเช่น 
- Rifampin + Dapsone ใช้รักษาโรคเรื้อน 
- Rifampin + Azithromycin ใช้รักษาการติดเชื้อแบคทีเรียที่ทำให้เกิดปอดอักเสบชื่อ  Legionella 
- Rifampin + Vancomycin ใช้รักษาการติดเชื้อแบคทีเรียที่เยื่อหุ้มสมอง/เยื่อหุ้มสมองอักเสบ 
ทั้งนี้ยา Rifampin ดูดซึมจากระบบทางเดินอาหารได้ประมาณ 90 - 95% มีรูปแบบยาแผนปัจจุบันเป็นชนิดรับประทานและชนิดฉีด 
2. Rifabutin ออกฤทธิ์รักษาการติดเชื้อวัณโรคในผู้ป่วยโรคเอดส์และผู้ป่วยที่เป็นวัณโรคเพียงอย่างเดียวได้ดีเท่ากับ Rifampin แต่จะใช้ต่อต้านเชื้อแบคทีเรีย M.avium (Mycobacterium avium, แบคทีเรียที่มักก่อการติดเชื้อในผู้ป่วยเอชไอวี) ได้ดีกว่า Rifampin ตัวยา Rifabutin ดูดซึมจากทางเดินอาหารได้ประมาณ 85% ซึ่งต่ำกว่า Rifampin เล็กน้อย มีรูปแบบยาแผนปัจจุบันจะเป็นยาชนิดรับประทาน 
3. Rifapentine ใช้รักษาการติดเชื้อวัณโรคของผู้ป่วยโรคเอดส์รวมถึงรักษาวัณโรคในระยะแฝง (Latent tuberculosis) มักใช้ร่วมกับยา Isonizid เพื่อรักษาวัณโรค Rifapentine มีการดูดซึมจากทางเดินอาหารประมาณ 70% และมีรูปแบบยาแผนปัจจุบันจะเป็นยาชนิดรับประทาน 
4. Rifaximin เป็นยาในกลุ่มไรฟามัยซินที่มีการดูดซึมจากระบบทางเดินอาหารต่ำมากๆเพียง 0.4% และถูกขับออกทางอุจจาระถึง 97% ทางคลินิกจึงใช้ยานี้รักษาอาการท้องเสียโดยเฉพาะท้องเสียในระหว่างการเดินทางและที่มีสาเหตุจากเชื้อ E.coli รูปแบบยาแผนปัจจุบันจะเป็นยาชนิดรับประทาน 
อนึ่งยา Rifampin เป็นยาเพียงตัวเดียวของกลุ่มยาไรฟามัยซินที่ถูกบรรจุอยู่ในบัญชียาหลักแห่งชาติของไทย การเลือกใช้ยาตัวใดเพื่อรักษาอาการโรคนั้นผู้ป่วยจะต้องได้รับการตรวจร่างกายและมีคำสั่งยืนยันการจ่ายยาจากแพทย์ผู้รักษาแต่เพียงผู้เดียว ห้ามซื้อยามารับประทานเองโดยเด็ดขาด เพราะไม่เพียงแค่เสี่ยงกับการใช้ยาไม่ถูกต้องแต่อาจกระตุ้นให้อาการโรคลุกลามมากขึ้นจนถึงขั้นรุนแรงและเป็นอันตรายต่อตัวผู้ป่วยเอง 
 ///// ไรฟามัยซินมีสรรพคุณ (คุณสมบัติ) อย่างไร? ///// 
กลุ่มยาไรฟามัยซินมีสรรพคุณ/ข้อบ่งใช้ที่สามารถนำไปใช้รักษาอาการโรคต่างๆดังนี้เช่น 
- รักษาการติดเชื้อวัณโรครวมถึงการติดเชื้อวัณโรคของผู้ป่วยโรคเอดส์ 
- ใช้เป็นยาป้องกันการติดเชื้อวัณโรค 
- รักษาอาการโรคเรื้อน (Leprosy) 
- รักษาอาการเยื่อหุ้มสมองอักเสบ (Meningitis) 
- ใช้ป้องกันการติดเชื้อที่เยื่อหุ้มสมอง/เยื่อหุ้มสมองอักเสบชนิด Meningococcal meningitis 
- รักษาเยื่อบุหัวใจอักเสบ (Endocarditis) 
- ใช้ป้องกันการติดเชื้อแบคทีเรีย Haemophilus influenza แบคทีเรียที่ทำให้เกิดการติดเชื้อรุนแรงในเด็กเล็ก 
- รักษาอาการปอดอักเสบจากแบคทีเรีย Legionella (Legionella pneumonia) 
- ใช้รักษาการติดเชื้อจากแมวข่วนหรือกัด/โรคไข้แมวข่วน (Bartonellosis) 
 ///// ไรฟามัยซินมีกลไกการออกฤทธิ์อย่างไร? ///// 
กลุ่มยาไรฟามัยซินมีกลไกการออกฤทธิ์โดยตัวยาจะยับยั้งกระบวนการทำงานด้านพันธุกรรมของแบคทีเรียที่มีชื่อว่า DNA-dependent RNA synthesis ส่งผลให้แบคทีเรียไม่สามารถสร้างสารพันธุกรรมของตัวเองได้ทำให้หยุดการเจริญเติบโต หยุดการกระจายพันธุ์และตายลงในที่สุด 
 ///// ไรฟามัยซินมีรูปแบบการจัดจำหน่ายอย่างไร? ///// 
กลุ่มยาไรฟามัยซินมีรูปแบบการจัดจำหน่ายเช่น 
- ยาแคปซูลชนิดรับประทานขนาด 300 และ 450 มิลลิกรัม/แคปซูล (Rifampin) 
- ยาเม็ดชนิดรับประทานขนาด 300 และ 600 มิลลิกรัม/เม็ด (Rifampin) 
- ยาเม็ดชนิดรับประทานขนาด 150 มิลลิกรัม/เม็ด (Rifapentine) 
- ยาแคปซูลชนิดรับประทานขนาด 150 มิลลิกรัม/แคปซูล (Rifabutin) 
- ยาเม็ดชนิดรับประทานขนาด 200 มิลลิกรัม/เม็ด (Rifaximin) 
- และยังมียาไรฟามัยซินที่ผสมร่วมกับยาอื่นที่ไม่ได้ระบุในบทความนี้ 
 ///// ไรฟามัยซินมีขนาดรับประทานอย่างไร? ///// 
กลุ่มยาไรฟามัยซินมีขนาดรับประทานที่แตกต่างกันออกไป ทั้งนี้ขึ้นกับชนิดของโรค ความรุนแรงของโรค อีกทั้งอาการข้างเคียง (ผลข้างเคียง) ของยา และการดูดซึมจากระบบทางเดินอาหารของยาแต่ละตัวมีความแตกต่างกัน รวมถึงอายุและสถานะทางร่างกายของผู้ป่วย การเลือกใช้ยาและขนาดยาจึงขึ้นอยู่กับคำสั่งแพทย์ผู้รักษาเท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงกลุ่มยาไรฟามัยซิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะกลุ่มยาไรฟามัยซินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยากลุ่มไรฟามัยซินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไรฟามัยซินมีผลไม่พึงประสงค์อย่างไร? ///// 
ยากลุ่มไรฟามัยซินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) โดยแบ่งตามรายการยาดังนี้ 
ก. Rifapentine: เช่น ปัสสาวะถี่/บ่อยและมีโปรตีนปนมากับปัสสาวะ (อ่านเพิ่มเติมในเว็บ haamor.com บทความเรื่อง การตรวจปัสสาวะ) มีผื่นคัน เกิดสิว เบื่ออาหาร โลหิตจาง ปวดศีรษะ ปวดตามร่างกาย คลื่นไส้ อาเจียน อาหารไม่ย่อย ตับอักเสบ ลมพิษ ตัวบวม อ่อนแรง เกลือโพแทส เซียมในเลือดสูงขึ้น ท้องผูก กระเพาะอาหารอักเสบ ตับอ่อนอักเสบ 
ข. Rifabutin: เช่น ท้องเสีย มีไข้ อาหารไม่ย่อย แสบร้อนกลางอก เบื่ออาหาร คลื่นไส้ ผื่นคัน ปวดกล้ามเนื้อ อุจจาระมีสีคล้ำ หนาวสั่น ไอ ปวดตา ปวดข้อ การมองเห็นภาพไม่ชัดเจน กล้ามเนื้ออักเสบ ผิวซีด ปัสสาวะขัด หายใจขัด/หายใจลำบาก มีแผลในปาก อ่อนเพลีย เจ็บคอ อาเจียน การรับรสชาติเปลี่ยนไป ปวดท้อง ท้องอืด ปวดศีรษะ ปัสสาวะ น้ำลายและน้ำตามีสีส้ม แดงหรือน้ำตาลจากสารเคมีของตัวยา 
ค. Rifampin: เช่น เกิดอาการผื่นคัน รู้สึกไม่สบายในช่องท้อง ตับอักเสบ กล้ามเนื้ออ่อนแรง อาการคล้ายเป็นไข้หวัดใหญ่ (Flu syndrome) 
ง. Rifaximin: เช่น วิงเวียน ปวดศีรษะ รู้สึกไม่สบายในกระเพาะอาหาร-ลำไส้ และมีไข้ 
 ///// มีข้อควรระวังการใช้ไรฟามัยซินอย่างไร? ///// 
มีข้อควรระวังการใช้ยากลุ่มไรฟามัยซินเช่น 
- ห้ามใช้กับผู้ที่แพ้ยากลุ่ม Rifamycin 
- ห้ามปรับขนาดรับประทานด้วยตนเอง 
- ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ 
- ระวังการใช้ยานี้กับผู้ป่วยโรคตับ ระหว่างการใช้ยานี้ต้องคอยตรวจเลือดตามคำแนะนำของแพทย์เพื่อตรวจสอบการทำงานของตับให้อยู่ในภาวะปกติเสมอ 
- ระวังการเกิดลำไส้ใหญ่อักเสบ 
- อาจทำให้ปัสสาวะมีสีแดงเช่น จากยา Rifapentine 
- หากพบอาการคล้ายกับแพ้ยาเช่น หายใจไม่ออก/หายใจลำบาก หน้าบวม ผื่นคันขึ้นเต็มตัว ซึ่งถ้าพบอาการเหล่านี้ให้หยุดยานี้ทันทีแล้วรีบไปพบแพทย์/ไปโรงพยาบาลทันที/ฉุกเฉินเพื่อแพทย์พิจารณาปรับเปลี่ยนการรักษา 
- ระหว่างการใช้ยา Rifabutin สามารถพบเกิดสีที่เปลี่ยนไปดังกล่าวแล้วในหัวข้อ ผลไม่พึงประสงค์ในสารคัดหลั่งของร่างกายเช่น น้ำตา น้ำลาย เหงื่อ สำหรับผู้ป่วยที่ต้องใส่อุปกรณ์ทางทันตกรรมในช่องปากหรือผู้ที่ใช้คอนแทคเลนส์ ควรถอดหรือเลี่ยงการสวมใส่อุปกรณ์ดังกล่าวด้วยสีที่ออกมากับสารคัดหลั่งสามารถจับกับอุปกรณ์ทางทันตกรรมหรือคอนแทคเลนส์ได้อย่างถาวร 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไรฟามัยซินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไรฟามัยซินมีปฏิกิริยาระหว่างยากับยาตัวอื่นอย่างไร? ///// 
ยาไรฟามัยซินมีปฏิกิริยาระหว่างยากับยาตัวอื่นเช่น 
- การใช้ยา Rifapentine ร่วมกับยาเม็ดคุมกำเนิดอาจทำให้ฤทธิ์ของยาเม็ดคุมกำเนิดด้อยลง ทำให้เสี่ยงกับการมีภาวะเลือดออกผิดปกติทางช่องคลอดหรือเกิดการตั้งครรภ์ตามมา หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยา Rifabutin ร่วมกับยาต้านไวรัสเอดส์บางตัวเช่น Indinavir อาจเสริมฤทธิ์และก่อให้ เกิดอาการข้างเคียง (ผลข้างเคียง) ของยา Rifabutin เพิ่มมากขึ้นเช่น ปวดศีรษะ คลื่นไส้ อาเจียน ปวดกระเพาะอาหาร/ปวดท้อง มีไข้หนาวสั่น ปวดตามร่างกาย หากมีอาการดังกล่าวควรรีบปรึกษาแพทย์/มาโรงพยาบาลก่อนนัด เพื่อแพทย์พิจารณาปรับเปลี่ยนแนวทางการรักษาหรือปรับขนาดการรับประทานยานี้ให้เหมาะสมเป็นกรณีๆไป 
- การใช้ยา Rifampin ร่วมกับยาบางตัวที่รักษาวัณโรคสามารถส่งผลกระทบต่อตับจนอาจก่อ ให้มีอาการไข้ หนาวสั่น ปวดข้อ บวมตามร่างกาย อ่อนเพลีย อาจพบอาการตกเลือด ผื่นคัน เบื่ออาหาร คลื่นไส้ อาเจียน ตัวเหลือง หากพบอาการข้างต้นจำเป็นต้องรีบปรึกษาแพทย์/มาโรงพยาบาลก่อนนัด เพื่อแพทย์พิจารณาปรับขนาดการรับประทานยารักษาวัณโรคดังกล่าวเช่น Isonia zid, Pyrazinamide 
- การใช้ยา Rifaximin ร่วมกับยาต้านไวรัส Ledipasvir อาจทำให้ระดับยา Rifaximin และฤทธิ์การรักษาเพิ่มขึ้น หากต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาไรฟามัยซินอย่างไร? ///// 
ควรเก็บยาไรฟามัยซินภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไรฟามัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาไรฟามัยซินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.merckmanuals.com/professional/infectious-diseases/bacteria-and-antibacterial-drugs/rifamycins  [2015,Aug15] 
https://en.wikipedia.org/wiki/Rifapentine  [2015,Aug15] 
http://www.drugs.com/drug-class/rifamycin-derivatives.html  [2015,Aug15] 
http://dmsic.moph.go.th/dmsic/admin/files/userfiles/files/essential_book_56.pdf  [2015,Aug15] 
http://www.mims.com/Hongkong/drug/info/Xifaxan/?type=brief [2015,Aug15] 
http://www.mims.com/Hongkong/drug/info/Xifaxan/ [2015,Aug15] 
http://www.drugs.com/drug-interactions/harvoni-with-rifaximin-3567-16903-2014-0.html [2015,Aug15]
