เบนซ์นิดาโซล (Benznidazole)
 ///// บทนำ ///// 
ยาเบนซ์นิดาโซล (Benznidazole) เป็นยาในกลุ่มยาไนโตรอิมิดาโซล (Nitroimidazole) ใช้ ต่อต้านเชื้อโปรโตซัว/สัตว์เซลล์เดียวชนิด Trypanosoma cruzi ที่เป็นสาเหตุของโรคอเมริกัน ทริปพาโนโซเมียซีส (American trypanosomiasis/chagas disease, โรคประจำถิ่นของเขตอเมริกากลาง ที่ทำให้เกิดอาการเรื้อรังทางสมอง ระบบทางเดินอาหาร และทางหัวใจ) โดยตัวยาสามารถออกฤทธิ์ได้ดีในระยะที่ผู้ป่วยมีการติดเชื้อแบบเฉียบพลัน นอกจากนี้ยังนำไปรักษาผู้ป่วยโรคเอดส์ที่มีการติดเชื้อโปรโตซัวดังกล่าวได้อีกด้วย เคยมีรายงานจากศูนย์ควบคุมโรคแถบทวีปอเมริการายงานว่า ตัวยาเบนซ์นิดาโซลจะมีประสิทธิภาพในการรักษาผู้ป่วยที่มีช่วงอายุตั้งแต่วัยเด็กไปจนถึงผู้ ใหญ่วัย 50 ปี กรณีของผู้สูงวัยขึ้นไปต้องให้แพทย์พิจารณาผลดีผลเสียของการรักษากับผู้ป่วยเป็นกรณีบุคคลไป 
รูปแบบผลิตภัณฑ์ยาเบนซ์นิดาโซลจะเป็นยาเม็ดชนิดรับประทานที่สามารถดูดซึมได้อย่างรวดเร็วจากระบบทางเดินอาหาร โดยใช้เวลาประมาณ 2 - 4 ชั่วโมงก็จะทำให้ตัวยาในกระแสเลือดมีระดับสูงสุด ร่างกายต้องใช้เวลาประมาณ 12 ชั่วโมงขึ้นไปเพื่อกำจัดยานี้ออกจากกระแสเลือดโดยผ่านทิ้งไปกับปัสสาวะและอุจจาระ 
ระยะเวลาของการใช้ยาเบนซ์นิดาโซลเพื่อรักษาโรคที่องค์การอนามัยโลกได้บันทึกไว้คือ 60 วันและแบ่งการรับประทานเป็น 2 ครั้งในแต่ละวันอย่างต่อเนื่อง ยานี้ถูกห้ามใช้กับผู้ป่วยโรคตับโรคไต รวมถึงผู้ป่วยที่มีปัญหาสุขภาพทางระบบเลือด สตรีตั้งครรภ์ และสตรีที่อยู่ในภาวะให้นมบุตร ที่จัดอยู่ในกลุ่มเสี่ยงของการใช้ยาเบนซ์นิดาโซลที่จะเกิดผลข้างเคียงรุนแรงจากการใช้ยานี้ ซึ่งแพทย์ผู้รักษาเท่านั้นที่จะสามารถพิจารณาสั่งจ่ายการใช้ยาเบนซ์นิดาโซลกับกลุ่มผู้ป่วยดังกล่าวได้เหมาะสมที่สุด 
ในช่วงแรกของการรับประทานยาเบนซ์นิดาโซลอาจพบอาการข้างเคียง (ผลข้างเคียง) เช่น ผื่นคันและคลื่นไส้ หากอาการดังกล่าวมีความรุนแรงเพิ่มขึ้นเช่น มีไข้ หรือมีจุดเลือดออกใต้ผิวหนัง (Purpura) หรือมีความรู้สึกสัมผัสเพี้ยน ต้องให้ผู้ป่วยหยุดการใช้ยานี้ทันทีและรีบนำตัวผู้ป่วยมาพบแพทย์/มาโรงพยาบาลโดยเร็วทันที/ฉุกเฉิน 
อนึ่งยาเบนซ์นิดาโซลเป็นอีกหนึ่งรายการยาที่องค์การอนามัยโลกระบุให้เป็นยาขั้นพื้นฐานที่ สถานพยาบาลควรมีสำรองไว้ใช้เพื่อให้บริการแก่ประชาชน 
 ///// เบนซ์นิดาโซลมีสรรพคุณ (คุณสมบัติ) อย่างไร ///// 
ยาเบนซ์นิดาโซลมีสรรพคุณ/ข้อบ่งใช้เพื่อรักษาโรคติดเชื้อสัตว์เซลล์เดียวที่เรียกว่าโรคอเมริกัน ทริปพาโนโซเมียซีส (American trypanosomiasis) 
 ///// เบนซ์นิดาโซลมีกลไกการออกฤทธิ์อย่างไร? ///// 
กลไกการออกฤทธิ์ของยาเบนซ์นิดาโซลคือ ตัวยาจะออกฤทธิ์โดยทำให้เกิดสารอนุมูลอิสระ และสารประกอบที่มีประจุไฟฟ้าเกิดขึ้นในตัวเชื้อโปรโตซัว ทำให้ไม่สามารถเจริญเติบโตและแพร่พันธุ์ต่อไปได้ ด้วยกลไกนี้จะทำให้อาการป่วยทุเลาและดีขึ้นเป็นลำดับตลอดระยะเวลาของการใช้ยานี้ 
 ///// เบนซ์นิดาโซลมีรูปแบบการจัดจำหน่ายอย่างไร? ///// 
ยาเบนซ์นิดาโซลมีรูปแบบการจัดจำหน่ายเป็นยาชนิดรับประทานขนาด 100 มิลลิกรัม/เม็ด 
 ///// เบนซ์นิดาโซลมีขนาดการบริหารยาอย่างไร? ///// 
ยาเบนซ์นิดาโซลมีขนาดการบริหารยา/ใช้ยาเช่น 
- ผู้ใหญ่: รับประทาน 5 - 7 มิลลิกรัม/น้ำหนักตัว 1 กิโลกรัมโดยแบ่งรับประทานวันละ 2 ครั้ง เช้า - เย็นเป็นเวลาต่อเนื่อง 60 วัน 
- เด็กอายุน้อยกว่า 12 ปีลงมา: รับประทาน 5 - 7 มิลลิกรัม/น้ำหนักตัว 1 กิโลกรัมโดยแบ่งรับ ประทานวันละ 2 ครั้งเช้า - เย็นเป็นเวลาต่อเนื่อง 60 วัน 
- เด็กอายุตั้งแต่ 12 ปีขึ้นไป: รับประทาน 5 - 7 มิลลิกรัม/น้ำหนักตัว 1 กิโลกรัมโดยแบ่งรับ ประทานวันละ 2 ครั้งเช้า - เย็นเป็นเวลาต่อเนื่อง 60 วัน 
*อนึ่ง: ควรบริโภคยานี้พร้อมอาหาร 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเบนซ์นิดาโซล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเบนซ์นิดาโซลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเบนซ์นิดาโซลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาเบนซ์นิดาโซลตรงเวลา 
 ///// เบนซ์นิดาโซลมีผลไม่พึงประสงค์อย่างไร? ///// 
ยาเบนซ์นิดาโซลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น อาจพบผื่นคันในช่วงแรก 2 สัปดาห์ของการใช้ยานี้แต่มักจะไม่รุนแรงมากนัก แต่ผู้ป่วยบางราย อาจเกิดอาการไข้ร่วมกับมีจุดเลือดออกใต้ผิวหนัง วิงเวียน อาเจียน ปวดศีรษะ เบื่ออาหาร และนอนไม่หลับ นอกจากนี้ยังอาจพบเห็นอาการเส้นประสาทอักเสบหลายเส้นพร้อมกัน ซึ่งถ้าผลข้างเคียงจากยานี้ก่อเกิดอาการรุนแรงหรืออาการเลวลงควรรีบไปโรงพยาบาลหรือไปโรงพยาบาลฉุกเฉินขึ้นกับความรุนแรงของอาการไม่ต้องรอจนถึงวันนัด 
 ///// มีข้อควรระวังการใช้เบนซ์นิดาโซลอย่างไร? ///// 
มีข้อควรระวังการใช้ยาเบนซ์นิดาโซลเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยาที่มีสภาพเปลี่ยนไปจากเดิม 
- ห้ามปรับขนาดรับประทานหรือหยุดการใช้ยานี้โดยมิได้ขอคำปรึกษาจากแพทย์ 
- ผู้ป่วยต้องรับประทานยานี้จนครบคอร์ส (Course) ของการรักษาตามแพทย์สั่ง 
- หากพบอาการแพ้ยานี้เช่น อึดอัดหายใจไม่ออก/หายใจลำบาก มีไข้สูง ตัวบวม ให้หยุดการ ใช้ยานี้ทันทีแล้วรีบมาพบแพทย์/มาโรงพยาบาลโดยเร็วทันที/ฉุกเฉิน 
- ปฏิบัติตัวตามคำสั่งแพทย์อย่างเคร่งครัดและมาพบแพทย์/มาโรงพยาบาลเพื่อตรวจผลในการรักษาตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเบนซ์นิดาโซลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เบนซ์นิดาโซลมีปฏิกิริยาระหว่างยากับยาตัวอื่นอย่างไร? ///// 
เบนซ์นิดาโซลมีปฏิกิริยาระหว่างยากับยาตัวอื่นเช่น 
- ห้ามรับประทานยาเบนซ์นิดาโซลร่วมกับสุราหรือเครื่องดื่มที่มีแอลกอฮอล์เจือปนด้วยอาจทำให้เกิดอาการปวดท้อง คลื่นไส้ อาเจียน ปวดศีรษะ และหน้าแดงตามมา 
- ยาเบนซ์นิดาโซลอาจทำให้ระดับเม็ดเลือดขาวและเกล็ดเลือดในเลือดต่ำ หากใช้ร่วมกับยาต้านการแข็งตัวของเลือด แพทย์จะปรับขนาดการใช้ยาอย่างเหมาะสมและมีการเฝ้าระวังความผิดปกติในระบบเลือดที่อาจเกิดขึ้นได้เช่น การตรวจเลือดซีบีซี/CBC เป็นระยะๆระหว่างใช้ยานี้ เป็นต้น 
 ///// ควรเก็บรักษาเบนซ์นิดาโซลอย่างไร? ///// 
ควรเก็บยาเบนซ์นิดาโซลตามคำแนะนำในเอกสารกำกับยา เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่เก็บยาในห้องน้ำหรือในรถยนต์ และไม่เก็บยาในช่องแช่แข็งของตู้เย็น 
 ///// เบนซ์นิดาโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาเบนซ์นิดาโซลที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
อนึ่งยาชื่อการค้าของยานี้ในประเทศอื่นๆเช่น Benznidazol, Benzonidazole, Benzonida zol, Rochagan, Ro7-1051 
 ///// บรรณานุกรม ///// 
https://en.wikipedia.org/wiki/Benznidazole  [2016,June11] 
http://www.cdc.gov/parasites/chagas/health_professionals/tx.html  [2016,June11] 
http://apps.who.int/medicinedocs/en/d/Jh2922e/2.11.1.html  [2016,June11] 
http://latino.foxnews.com/latino/health/2012/05/31/chagas-disease-new-global-pandemic/  [2016,June11] 
http://www.dndi.org/wp-content/uploads/2009/11/i_ribeiro_paediatric-benznidazole-chagas_poster_astmh2009.pdf [2016,June11] 
https://www.google.co.th/search?q=radanil&amp;biw=1896&amp;bih=927&amp;tbm=isch&amp;tbo=u&amp;source=univ&amp;sa=X&amp;ved=0ahUKEwj3q5b9pvnMAhWIMY8KHZIUAqIQsAQINA#imgrc=WgN7sq7xDESCBM%3A [2016,June11] 
http://www.drugs.com/cons/benznidazole.html  [2016,June11]
