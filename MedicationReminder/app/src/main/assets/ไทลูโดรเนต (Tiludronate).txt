ไทลูโดรเนต (Tiludronate)
 ///// บทนำ ///// 
ยาไทลูโดรเนต(Tiludronate หรือ Tiludronate disodium) หรือในชื่ออื่นคือ กรดไทลูโดรนิก(Tiludronic acid) เป็นยาในกลุ่มบิสฟอสโฟเนต(Bisphosphonates)  ทางคลินิกนำมาใช้รักษาโรคพาเจตของกระดูก (Paget’s disease of bone, โรคกระดูกชนิดหนึ่งที่พบยาก ยังไม่ทราบสาเหตุเกิด  อาการโรค คือปวดกระดูกเรื้อรังและกระดูกหักง่าย)ที่กลไกของโรคนี้จะมีการรบกวนกระบวนการนำแร่ธาตุ เช่น แคลเซียมจากมวลกระดูกเดิม เพื่อกลับมาใช้ใหม่(Recycling process)เสียสมดุลไป ซึ่งสามารถพบเห็นโรคเกิดใน กระดูกเชิงกราน กะโหลก    กระดูกสันหลัง   และกระดูกขา  ผู้ป่วยโรคนี้มักจะมีอาการปวดกระดูกด้วยกระดูกพยายามสร้างเนื้อเยื่อกระดูกรุ่นใหม่เข้ามาทดแทนรวดเร็วเกินไป  ทำให้กระดูกเจริญในลักษณะเสียรูปและอาจเกิดความพิการของกระดูกตามมา 
อนึ่ง ในปี ค.ศ.2014 (พ.ศ.2557)ทางอเมริกาได้รับรองให้ใช้ยาไทลูโดรเนตรักษาโรค นาวิคูลาร์(Navicular disease, โรคกระดูกข้อเท้าสัตว์กีบ)ในสัตว์กีบเช่นม้าเพิ่มขึ้นอีก1 โรค  ซึ่งบทความนี้ จะกล่าวถึงยาไทลูโดรเนต กรณี”ใช้ในคน”เท่านั้น 
ยาไทลูโดรเนต มีลักษณะเภสัชภัณฑ์เป็นยารับประทาน และมีการดูดซึมจากระบบทางเดินอาหารเพียงประมาณ 6%  ประมาณครึ่งหนึ่งของตัวยาในกระแสเลือดจะถูกขับทิ้งไปกับปัสสาวะ และยาที่เหลือจะมีกลไกป้องกันการสลายแคลเซียมจากมวลกระดูก  ส่งผลลดความรุนแรงของกระดูกที่ชำรุด และทำให้การปรับคืนรูปของกระดูกเป็นไปในลักษณะที่ดีขึ้น 
ธรรมชาติของร่างกาย การทำลายตัวยาหลายชนิดจะมีความสัมพันธ์กับการทำงานของไต  ด้วยไตเป็นอวัยวะที่สามารถกำจัดยาไทลูโดรเนตออกจากกระแสเลือดได้ จึงเป็นเหตุผลทำให้ไม่สามารถใช้ยาชนิดนี้/ยานี้กับผู้ป่วยโรคไตในขั้นรุนแรง รวมถึงผู้ป่วยที่มีปัญหาทางกายภาพที่ไม่สามารถยืนหรือนั่งได้เป็นเวลานาน 30 นาทีขึ้นไป ก็อยู่ในขอบข่ายห้ามใช้ยาชนิดนี้เช่นเดียวกัน เพราะอาจทำให้ยานี้อาจตกค้างอยู่ในหลอดอาหารหลังการกลืนกินยาซึ่งจะส่งผลให้ยานี้ก็การอักเสบ/แผลต่อหลอดอาหารได้ 
ยาไทลูโดรเนต จัดว่าเป็นยาอันตรายชนิดหนึ่ง ด้วยมีผลข้างเคียงต่างๆ และ 
ผู้ป่วยบางรายอาจแพ้ยาชนิดนี้  *ทางคลินิกจึงมีคำเตือนให้หยุดการใช้ยานี้ทันทีเมื่อพบอาการดังต่อไปนี้ เช่น   กลืนลำบาก    แสบร้อนกลางอก   ปวดท้อง  ไอมีเลือดปน/ไอเป็นเลือด  ปวดข้อ   ปวดกระดูก หรือปวดกล้ามเนื้อ  อย่างรุนแรง  ท้องเสียอย่างหนัก  เกิดตุ่ม/ผื่นแดงบนผิวหนัง  หากพบเป็นอาการเหล่านี้ต้องรีบนำผู้ป่วยส่งโรงพยาบาลโดยเร็ว ห้ามรอถึงวันแพทย์นัด 
อย่างไรก็ตาม ก่อนใช้ยาชนิดนี้ ผู้ป่วยต้องได้รับการตรวจร่างกายจากแพทย์เพื่อประเมินความเหมาะสมในการใช้ยาไทลูโดรเนต  การใช้ยานี้ให้เกิดประโยชน์สูงสุดต้องอาศัยระยะเวลาและความต่อเนื่องในการใช้ยาตามคำสั่งแพทย์อย่างเคร่งครัด 
 
 ///// ไทลูโดรเนตมีสรรพคุณ(คุณสมบัติ)อย่างไร? ///// 
ยาไทลูโดรเนตมีสรรพคุณ/ข้อบ่งใช้ เช่น 
- ใช้รักษาโรคพาเจตของกระดูก(Paget’s disease of bone) 
 
 ///// ไทลูโดรเนตมีกลไกการออกฤทธิ์อย่างไร? ///// 
ยาไทลูโดรเนต มีกลไกการออกฤทธิ์โดย ตัวยาจะยับยั้งหรือรบกวนการทำงานของเซลล์ออสทิโอคลาส(Osteoclast, เซลล์กระดูกชนิดมีหน้าที่สลายมวลกระดูกเพื่อให้กระดูกมีรูปร่างสมดุลกับมวลกระดูกที่สร้างจากเซลล์กระดูกชนิด Osteoblast) มิให้เกาะติดกับผิวกระดูก  ส่งผลให้ลดการสลายมวลกระดูกจากเซลล์ออสทิโอคลาส  ทำให้กระดูกมีการปรับสมดุลของการดูดซับแคลเซียมเข้าสู่กระดูกให้เป็นไปอย่างปกติมากขึ้น จึงทำให้อาการของโรคทุเลาลง 
 
 ///// ไทลูโดรเนตมีรูปแบบการจัดจำหน่ายอย่างไร? ///// 
ยาไทลูโดรเนตมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Tiludronate disodium ขนาด 240 มิลลิกรัม/เม็ด 
 
 ///// ไทลูโดรเนตมีขนาดรับประทานอย่างไร? ///// 
ยาไทลูโดรเนตมีขนาดรับประทานเพื่อใช้รักษาโรคพาเจตของกระดูก(Paget’s disease of bone) เช่น 
- ผู้ที่มีอายุมากกว่า 18 ปีขึ้นไป:   รับประทานยา 400 มิลลิกรัม วันละ1ครั้งเป็นเวลา 3 เดือน หากจำเป็นแพทย์อาจต้องให้ยาซ้ำหลังการใช้ยาครั้งแรกไปแล้ว 3–6 เดือน 
- ผู้อายุต่ำกว่า 18 ปี: ทางคลินิก ยังไม่มีข้อมูลความปลอดภัยที่เพียงพอในการใช้ยานี้/ขนาดยานี้ในกลุ่มคนวัยนี้ 
อนึ่ง: 
- ไม่ควรรับประทานยานี้พร้อมอาหารเพราะจะลดการดูดซึมตัวยา 
- ควรรับประทานยานี้ หลัง หรือ ก่อนอาหารประมาณ 2 ชั่วโมง เป็นอย่างต่ำ 
- การรับประทานยานี้เกินขนาดสามารถส่งผลให้มีภาวะแคลเซียมในเลือดต่ำ 
- ผู้ป่วยที่ได้รับแคลเซียมหรืออาหารเสริมที่มีแคลเซียมร่วมในการรักษาต้องเว้นระยะห่างจากการรับประทานยาไทลูโดรเนตอย่างต่ำ 2 ชั่วโมงขึ้นไป 
- ห้ามรับประทานยาไทลูโดรเนต ร่วมกับ ยาIndomethacin  หากจำเป็นต้องใช้ยาร่วมกัน ควรเว้นระยะเวลาห่างกัน 2 ชั่วโมงขึ้นไป 
- เข้ารับการตรวจระดับแคลเซียม และมวลกระดูก ตามที่แพทย์นัดหมายทุกครั้ง 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไทลูโดรเนต  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  เช่น โรคไต  รวมทั้งกำลังกินยา/ใช้ยาอะไรอยู่ เพราะยาไทลูโดรเนต อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาไทลูโดรเนต สามารถรับประทานยาทันทีเมื่อนึกขึ้นได้ ถ้าเวลาใกล้เคียงกับการรับประทานในมื้อถัดไป ให้รับประทานยานี้ที่ขนาดปกติในเวลาเดิมห้ามเพิ่มขนาดรับประทานเป็น 2 เท่า 
 
 ///// ไทลูโดรเนตมีผลไม่พึงประสงค์อย่างไร? ///// 
ยาไทลูโดรเนตสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบการเผาผลาญพลังงานของร่างกาย:  เช่น มีอาการอ่อนเปลี้ยเพลียแรง/อ่อนเพลีย   มีภาวะแคลเซียม และ/หรือฟอสเฟตในเลือดต่ำ  เกิดภาวะกระดูกขากรรไกตาย(Osteonecrosis of the jaw) 
- ผลต่อระบบหัวใจและหลอดเลือด: เช่น ความดันโลหิตสูง  ใบหน้าแดง 
- ผลต่อระบบประสาท:  เช่น วิงเวียน  ปวดศีรษะ 
- ผลต่อระบบทางเดินอาหาร: เช่น  ปวดท้อง  ท้องผูก   อาเจียน   กระเพาะอาหารอักเสบ   ปากแห้ง 
- ผลต่อสภาพจิตใจ:  เช่น  วิตกกังวล   ง่วงนอนหรือไม่ก็นอนไม่หลับ    เบื่ออาหาร  กระสับกระส่าย 
- ผลต่อระบบทางเดินหายใจ:  เช่น หลอดลมอักเสบ 
- ผลต่อผิวหนัง:  เช่น เกิดผื่นคัน  เหงื่อออกมาก  มีภาวะ/กลุ่มอาการ Stevens-Johnson syndrome 
- ผลต่อระบบทางเดินปัสสาวะ:  เช่น โรคระบบทางเดินปัสสาวะอักเสบ 
- ผลต่อตา: เช่น ตาพร่า 
 
 ///// มีข้อควรระวังการใช้ไทลูโดรเนตอย่างไร? ///// 
มีข้อควรระวังการใช้ยาไทลูโดรเนต เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ส่วนประกอบของยานี้ 
- ห้ามปรับขนาดรับประทานด้วยตนเอง 
- รับประทานยานี้ตรงขนาดและเวลาที่แพทย์กำหนด 
- หลีกเลี่ยงการรับประทานยาชนิดอื่นๆร่วมกับยาไทลูโดรเนตโดยมิได้ขอคำปรึกษาจากแพทย์ก่อน 
- การใช้ยานี้กับสตรีมีครรภ์  สตรีในภาวะให้นมบุตร และเด็ก ต้องอยู่ภายใต้คำสั่ง
ของแพทย์เท่านั้น 
- มาพบแพทย์/มาโรงพยาบาลเพื่อรับการรักษาตามแพทย์นัดหมายทุกครั้ง ไม่ควรหยุดการรักษาไปเฉยๆโดยมิได้ปรึกษาแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไทลูโดรเนตด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิดและสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไทลูโดรเนตมีปฏิกิริยากับยาตัวอื่นอย่างไร? ///// 
ยาไทลูโดรเนตมีปฏิกิริยาระหว่างยากับยาตัวอื่น เช่น 
- ห้ามใช้ยาไทลูโดรเนตร่วมกับ ยาIndometacin  เพราะจะทำให้ระดับยาไทลูโดรเนตในกระแสเลือดเพิ่มขึ้นจนเป็นเหตุให้ผู้ป่วยได้รับอาการข้างเคียงต่างๆสูงขึ้นตามมาจากยาIndometacin 
- หลีกเลี่ยงการใช้ยาไทลูโดรเนตร่วมกับ กลุ่มยาAminoglycosides  ด้วยจะทำให้
ระดับแคลเซียมในเลือดต่ำ 
- หลีกเลี่ยงการใช้ยาไทลูโดรเนตร่วมกับ ยาAspirin  เพราะจะทำให้ลดการดูดซึมของยาไทลูโดรเนตจากระบบทางเดินอาหาร จนเป็นเหตุให้ประสิทธิผลการรักษาของยาไทลูโดรเนตด้อยลง 
- ห้ามใช้ยาไทลูโดรเนตร่วมกับ ยาลดกรด หรือยาที่มีแคลเซียม หรือแมกนีเซียม เป็นองค์ประกอบ รวมถึงยาจำพวกธาตุเหล็ก เพราะจะทำให้การดูดซึมยาไทลูโดรเนตจากระบบทางเดินอาหารน้อยลง 
 
 ///// ควรเก็บรักษาไทลูโดรเนตอย่างไร? ///// 
ควรเก็บรักษายาไทลูโดรเนตดังนี้ เช่น 
- เก็บยาภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- ไม่เก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง 
- ไม่เก็บยาที่เสื่อมสภาพหรือยาที่หมดอายุแล้ว 
- ห้ามทิ้งยาลงในแม่น้ำลำคลองตามธรรมชาติ 
 
 ///// ไทลูโดรเนตมีชื่ออื่นอีกไหม? ผลิตจากบริษัทอะไรบ้าง? ///// 
ยาไทลูโดรเนต มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Tiludronic_acid [2018,June9] 
https://www.drugs.com/cdi/tiludronate.html [2018,June9] 
https://www.accessdata.fda.gov/drugsatfda_docs/label/2010/020707s006lbl.pdf  [2018,June9] 
http://www.mims.com/thailand/drug/info/tiludronic%20acid/?type=brief&amp;mtype=generic [2018,June9] 
https://www.rxlist.com/skelid-drug/patient-images-side-effects.html [2018,June9] 
https://www.mayoclinic.org/diseases-conditions/pagets-disease-of-bone/symptoms-causes/syc-20350811 [2018,June9]
