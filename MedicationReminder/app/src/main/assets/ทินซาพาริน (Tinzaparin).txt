ทินซาพาริน (Tinzaparin)
 ///// บทนำ ///// 
ยาทินซาพาริน(Tinzaparin หรือ Tinzaparin sodium) เป็นเฮพารินโมเลกุลเล็ก(Low molecular weight heparin) ทางคลินิกใช้บำบัดและป้องกันภาวะลิ่มเลือดในหลอดเลือดดำ(Deep vein thrombosis) รักษาภาวะหลอดเลือดอุดตันในปอด/สิ่งหลุดอุดหลอดเลือดปอด(Pulmonary embolism) 
รูปแบบเภสัชภัณฑ์ของยาทินซาพารินเป็นยาฉีด  การฉีดยาทินซาพารินเข้าหลอดเลือดโดยตรงมักจะใช้กับผู้ป่วยที่ต้องทำการฟอกเลือด(การล้างไต)ด้วยเครื่องไตเทียม  แต่สำหรับการฉีดเข้าใต้ผิวหนังให้ผู้ป่วยนั้นอาจแบ่งเป็น 2 กรณี เช่น 
1. ใช้กับผู้ป่วยก่อนการผ่าตัดเพื่อป้องกันการจับตัวของลิ่มเลือดขณะผ่าตัด 
2. บำบัดการอุดตันด้วยลิ่มเลือดของหลอดเลือดดำ 
ทั้งนี้ การให้ยาทินซาพารินเข้าใต้ผิวหนัง ร่างกายจะดูดซึมตัวยาได้ 90% โดยประมาณ  และหลังได้รับตัวยาทินซาพารินเป็นเวลา 2–3 ชั่วโมง ตัวยาจะเริ่มออกฤทธิ์  ซึ่งร่างกายต้องใช้เวลาประมาณ 90 นาทีเป็นอย่างต่ำเพื่อกำจัดยานี้ทิ้งไปกับปัสสาวะ 
ผู้ป่วยบางกลุ่มที่จัดเป็นกลุ่มเสี่ยงและไม่สามารถใช้ยาทินซาพาริน ได้แก่ 
- ผู้ที่แพ้ยานี้ 
- ผู้ที่อยู่ในภาวะเลือดออก เช่น เลือดออกจากแผลในกระเพาะอาหาร 
- ผู้ที่มีประวัติใช้ยาประเภทเฮพาริน(Heparin)ชนิดต่างๆ แล้วเกิดภาวะเกล็ดเลือดต่ำ 
- ผู้ที่มีภาวะเยื่อบุหัวใจอักเสบอย่างรุนแรง 
ทั้งนี้ การใช้ยาทินซาพารินกับผู้ป่วยกลุ่มดังกล่าว จะทำให้อาการของโรครุนแรงยิ่งขึ้น และตัวยาทินซาพารินจะถูกกำจัดออกจากร่างกายโดยผ่านไปที่ไต ดังนั้นผู้ป่วยโรคไตที่มีค่าครีอะตินีนเคลียรานซ์(Creatinine clearance)น้อยกว่า 30 มิลลิลิตร/นาที ควรหลีกเลี่ยงการใช้ยาทินซาพาริน 
ผู้ป่วยที่ได้รับการฉีดยาทินซาพารินยังต้องเข้ารับการตรวจร่างกายจากแพทย์ และการตรวจเลือดเพื่อดูปริมาณ เม็ดเลือด  เกล็ดเลือด และฮีโมโกลบิน(Hb) ตลอดจนกระทั่งสุ่มตรวจอุจจาระเพื่อตรวจว่ามีเลือดออกจากลำไ/เลือดออกจากทางเดินอาหารปนมาหรือไม่ 
*กรณีเกิดข้อผิดพลาดที่ทำให้ผู้ป่วยได้รับยาทินซาพารินเกินขนาด จะเกิดภาวะ เลือดออกง่ายตามร่างกาย   แพทย์จะช่วยเหลือผู้ป่วยโดยให้ ยาProtamine เพื่อแก้ไขพิษจากทินซาพาริน 
ตามกฎหมายของประเทศไทยกำหนดให้ยาทินซาพารินเป็นยาอันตรายและต้องใช้ภายใต้คำสั่งของแพทย์แต่ผู้เดียว  ซึ่งเราจะพบเห็นการใช้ยานี้แต่ในสถานพยาบาลเท่านั้น  และหากต้องการข้อมูลการใช้ยาทินซาพารินเพิ่มเติม สามารถสอบถามรายละเอียดได้จากแพทย์หรือจากเภสัชกรที่ประจำในสถานพยาบาลที่ตนเองเข้ารับการตรวจรักษาได้ 
 
 ///// ทินซาพารินมีสรรพคุณ(คุณสมบัติ)อย่างไร? ///// 
ยาทินซาพารินมีสรรพคุณ/ข้อบ่งใช้ เช่น 
- ใช้ป้องกันการจับตัวของลิ่มเลือดขณะที่ผู้ป่วยทำการฟอกเลือดด้วยเครื่องไตเทียม(การล้างไต) 
- บำบัดและป้องกันภาวะหลอดเลือดอุดตันจากลิ่มเลือด 
 
 ///// ทินซาพารินมีกลไกการออกฤทธิ์อย่างไร? ///// 
กลไกการออกฤทธิ์ของยาทินซาพารินคือ ตัวยาจะเข้ารวมตัวกับสารโปรตีนในร่างกายที่มีชื่อว่า Antithrombin III เกิดเป็นสารประกอบเชิงซ้อนที่มีความสามารถยับยั้งการทำงานของปัจจัยการแข็งตัวของเลือดที่เรียกว่า Factor Xa (แฟคเตอร์สิบเอ) และยาทินซาพารินยังช่วยป้องกันมิให้เกิดการเปลี่ยนแปลงของ Fibrinogen ไปเป็น Fibrin ซึ่งเปรียบเสมือนเส้นใยตาข่ายที่ช่วยทำให้การรวมตัวของเกล็ดเลือดมีความแข็งแรง  จากกลไกนี้เองจึงทำให้เกิดฤทธิ์ต้านการเกิดลิ่มเลือดได้ตามสรรพคุณ 
 
 ///// ทินซาพารินมีรูปแบบการจัดจำหน่ายอย่างไร? ///// 
ยาทินซาพารินมีรูปแบบการจัดจำหน่าย เช่น 
- ยาฉีดที่ประกอบด้วย Anti-factor Xa ของ Tinzaparin ขนาด 10,000 และ 20,000 ยูนิตสากล/มิลลิลิตร 
 
 ///// ทินซาพารินมีขนาดการบริหารยาอย่างไร? ///// 
ยาทินซาพาริน มีขนาดการบริหารยา/ใช้ยา เช่น 
ก.	ป้องกันการจับตัวของเกล็ดเลือดขณะฟอกเลือดด้วยเครื่องไตเทียม: 
- ผู้ใหญ่: กรณีฟอกเลือดไม่นานเกิน 4 ชั่วโมง ฉีดยาเข้าหลอดเลือดดำขนาด 2,000–2,500 ยูนิตสากลครั้งเดียว,  กรณีฟอกเลือดนานเกิน 4 ชั่วโมง ฉีดยาเข้าหลอดเลือดดำขนาด 2,500 ยูนิตสากล  จากนั้นให้หยดยาเข้าหลอดเลือดดำขนาด 750 ยูนิตสากล/ชั่วโมง 
ข. ป้องกันการอุดตันของหลอดเลือดขณะทำการผ่าตัด: 
- ผู้ใหญ่: สำหรับผู้ที่มีความเสี่ยงต่อภาวะเลือดออกง่ายในระดับปานกลางๆลงมา
ให้ฉีดยาเข้าใต้ผิวหนังขนาด 3,500 ยูนิตสากล ก่อนเข้ารับการผ่าตัด 2 ชั่วโมง  หลังการผ่าตัดเสร็จสิ้น ผู้ป่วยยังต้องได้รับยา 3,500 ยูนิตสากล วันละ1ครั้ง ตามคำสั่งของแพทย์,
กรณีผู้ป่วยมีความเสี่ยงสูงต่อภาวะเลือดออกง่าย ให้ฉีดยาเข้าใต้ผิวหนังขนาด 50 ยูนิตสากล/น้ำหนักตัว 1 กิโลกรัม ก่อนเข้ารับการผ่าตัด 2 ชั่วโมง  หลังการผ่าตัดเสร็จสิ้นผู้ป่วยยังต้องได้รับยาขนาด 75 ยูนิตสากล/น้ำหนักตัว 1 กิโลกรัม วันละครั้งตามคำสั่งของแพทย์ 
ค.บำบัดอาการหลอดเลือดดำอุดตันจากลิ่มเลือด: 
- ผู้ใหญ่: ฉีดยาเข้าใต้ผิวหนังขนาด 175 ยูนิตสากล/น้ำหนักตัว 1 กิโลกรัม วันละ1ครั้ง เป็นเวลาอย่างน้อย 6 วันติดต่อกัน  จากนั้นแพทย์จะพิจารณาให้ยาต้านการจับตัวของก้อนลิ่มเลือด/ยาต้านเกล็ดเลือดชนิดรับประทานตามความเหมาะสมของผู้ป่วยแต่ละรายบุคคล 
อนึ่ง: 
- มีรายงานทางคลินิก ให้ระวังการใช้ยานี้กับผู้ชราที่มีอายุตั้งแต่ 70 ปีขึ้นไป 
ด้วยมีความเสี่ยงต่อการเสียชีวิตสูง  ทั้งนี้เป็นเพราะไตของผู้สูงอายุมีความสามารถกำจัดยาทินซาพารินได้น้อยลง  ทำให้แพทย์ต้องปรับเปลี่ยนใช้ยาชนิดอื่นทดแทนการใช้ยาทินซาพาริน 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาทินซาพาริน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ โดยเฉพาะยา แอสไพริน(Aspirin) หรือยาต้านการจับตัวของเกล็ดเลือด/ยาต้านเกล็ดเลือด เพราะยาทินซาพารินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// ทินซาพารินมีผลไม่พึงประสงค์อย่างไร? ///// 
ยาทินซาพารินสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบการเผาผลาญพลังงานของร่างกาย: เช่น  มีโปแตสเซียมในเลือดสูง 
- ผลต่อผิวหนัง: เช่น  มีผื่นคัน  ปวดหรือมีก้อนเลือดบริเวณผิวหนังตรงที่ฉีดยา
ผิวหนังมีอาการบวม  มีภาวะ Stevens-Johnson syndrome 
- ผลต่อระบบทางเดินปัสสาวะ: เช่น  มีเลือดปนมากับปัสสาวะ/ปัสสาวะเป็นเลือด 
- ผลต่อระบบหัวใจและหลอดเลือด: เช่น เจ็บหน้าอก  ความดันโลหิตต่ำหรือไม่ก็สูง  หัวใจเต้นเร็ว  กล้ามเนื้อหัวใจขาดเลือด  หัวใจเต้นผิดจังหวะ 
- ผลต่อตับ: เช่น  เอนไซม์การทำงานของตับในเลือดสูงขึ้น  ตับอักเสบ 
- ผลต่อระบบโลหิตวิทยา:  เช่น มีภาวะเลือดออกตามเนื้อเยื่อต่างๆของร่างกาย  เกล็ดเลือดต่ำ  มีภาวะโลหิตจาง 
- ผลต่อระบบทางเดินหายใจ: เช่น  หายใจลำบาก 
- ผลต่อระบบทางเดินอาหาร: เช่น คลื่นไส้  ท้องผูกหรือท้องเสีย  ท้องอืด  เบื่ออาหาร   ปวดท้อง 
- ผลต่อกล้ามเนื้อ: เช่น  ปวดหลัง 
- ผลต่อระบบประสาท: เช่น  วิงเวียน 
- ผลต่อสภาพจิตใจ :เช่น  รู้สึกสับสน 
 
 ///// มีข้อควรระวังการใช้ทินซาพารินอย่างไร? ///// 
มีข้อควรระวังการใช้ยาทินซาพาริน เช่น 
1. ห้ามใช้กับผู้ที่มีประวัติแพ้ยาทินซาพาริน 
2. ห้ามใช้กับผู้ที่แพ้ยา/แพ้สารประกอบเบนซิลแอลกอฮอล์(Benzyl alcohol) ด้วยในสูตรตำรับของยาทินซาพารินจะมีองค์ประกอบของสารดังกล่าวอยู่ด้วย 
3. ห้ามใช้กับผู้ที่มีภาวะเลือดออกง่าย หรือผู้ที่มีประวัติหลังการใช้ยาประเภท           เฮพารินชนิดต่างๆแล้วเกิดภาวะเกล็ดเลือดต่ำตามมา 
4. ห้ามใช้ขณะที่ผู้ป่วยมีภาวะเลือดออกอยู่แล้ว เช่น เลือดออกในกระเพาะอาหารหรือในลำไส้(เลือดออกในทางเดินอาหาร) 
5. หลีกเลี่ยงการใช้กับผู้ป่วยโรคไต ด้วยยาทินซาพารินจะถูกกำจัดออกจากร่างกายโดยผ่านทิ้งไปทางไต  ผู้ป่วยโรคไตจึงกำจัดยาทินซาพารินออกจากร่างกายได้น้อยกว่าปกติ 
6. ห้ามแบ่งยาให้ผู้อื่นใช้ 
7. ห้ามใช้ยาหมดอายุ 
8. ห้ามเก็บยาหมดอายุ 
9. ระวังการใช้ยาทินซาพารินกับสตรีมีครรภ์/ตั้งครรภ์ และสตรีในภาวะให้นมบุตร 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาทินซาพารินด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ทินซาพารินมีปฏิกิริยาระหว่างยากับยาตัวอื่นอย่างไร? ///// 
ยาทินซาพารินมีปฏิกิริยาระหว่างยากับยาตัวอื่น เช่น 
- ห้ามใช้ยาทินซาพารินร่วมกับยา Aspirin,  Ibuprofen  เพราะจะเพิ่มความเสี่ยง
ต่ออาการเลือดออกง่ายตามมา 
- การใช้ยาทินซาพารินร่วมกับ ยาQuinapril  อาจเพิ่มระดับโปแตสเซียมในเลือด และส่งผลต่อการทำงานของไต   หัวใจเต้นผิดจังหวะ  มีอาการคล้ายกล้ามเนื้อเป็นอัมพาต/กล้ามเนื้ออ่อนแรง  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาทินซาพารินร่วมกับ ยาCelecoxib  อาจทำให้เกิดภาวะเลือดออกใน
กระเพาะอาหาร/เลือดออกในทางเดินอาหาร   เมื่อจะใช้ยาร่วมกัน แพทย์จะปรับขนาดให้เหมาะสมเป็นกรณีบุคคลไป 
 
 ///// ควรเก็บรักษาทินซาพารินอย่างไร? ///// 
ควรเก็บยาทินซาพารินภายใต้อุณหภูมิ 15-25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// ทินซาพารินมีชื่ออื่นอีกไหม? ผลิตจากบริษัทอะไรบ้าง? ///// 
ยาทินซาพาริน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/innohep/?type=brief [2017,Dec30] 
http://www.mims.com/thailand/drug/info/tinzaparin%20sodium/?type=brief&amp;mtype=generic [2017,Dec30] 
https://www.accessdata.fda.gov/drugsatfda_docs/label/2008/020484s011lbl.pdf [2017,Dec30] 
https://www.drugs.com/sfx/tinzaparin-side-effects.html [2017,Dec30] 
https://www.drugs.com/drug-interactions/tinzaparin-index.html?filter=3&amp;generic_only=#I [2017,Dec30]
