เฟโสเทโรดีน (Fesoterodine)
 ///// บทนำ ///// 
ยาเฟโสเทโรดีน(Fesoterodine หรือ Fesoterodine fumarate) เป็นยาในกลุ่มแอนตี้มัสคารินิก (Antimuscarnic drugs)  ทางคลินิกใช้เป็นยารักษาอาการกลั้นปัสสาวะไม่อยู่หรือที่เรียกว่ากระเพาะปัสสาวะทำงานไวเกิน (Overactive bladder syndrome)  ในปี ค.ศ.2007 (พ.ศ.2550) ยาเฟโสเทโรดีนได้รับการประเมินจากหน่วยงานของยุโรปที่มีชื่อว่า European Medicines Agency ยืนยันประสิทธิภาพจนเป็นที่ยอมรับทางคลินิก 
ยาเฟโสเทโรดีนเป็นยาที่ไม่สามารถออกฤทธิ์ได้ทันทีที่เรียกว่าเป็น Prodrug โดยProdrugนี้ จะต้องถูกร่างกายเปลี่ยนเป็นสารที่เป็นตัวออกฤทธิ์เป็นยา ที่มีชื่อว่า เดสเฟโสเทโรดีน(Desfesoterodine)เสียก่อน 
รูปแบบเภสัชภัณฑ์ของยาเฟโสเทโรดีนเป็นยาชนิดรับประทาน  หลังการดูดซึมจากระบบทางเดินอาหาร ยานี้จะเข้าสู่กระแสเลือด และมีเอนไซม์ในเลือดชื่อ เอนไซม์เอสเทอเรส (Plasma Esterases) เปลี่ยนยา/สารเฟโสเทโรดีนไปเป็นสาร/ตัวยาที่ออกฤทธิ์   ซึ่งร่างกายต้องใช้เวลาประมาณ 7–8 ชั่วโมงเพื่อกำจัดยานี้ทิ้งไปกับปัสสาวะและอุจจาระ  ด้วยช่วงเวลาที่ตัวยาอยู่ในร่างกายได้นานเกือบประมาณ 8 ชั่วโมงนี้เอง  ทำให้ผู้ป่วยสามารถรับประทานยานี้เพียงวันละ 1 ครั้งก็เพียงพอต่อการควบคุมอาการกระเพาะปัสสาวะทำงานไวเกินได้แล้ว 
สำหรับข้อจำกัดของการใช้ยาเฟโสเทโรดีนที่ผู้ป่วยควรทราบ อาจระบุได้ดังต่อไปนี้ เช่น 
- ยาชนิดนี้ถูกออกแบบมาสำหรับผู้ใหญ่เท่านั้น ยังไม่มีข้อมูลทางคลินิกยืนยัน	  ประสิทธิภาพและความปลอดภัยในการใช้ยานี้กับเด็ก 
- ห้ามใช้ยานี้กับผู้ที่มีภาวะท่อทางเดินปัสสาวะตีบตัน/อุดตัน  ผู้ที่มีระบบทางเดินอาหารทำงานน้อยหรือไม่เคลื่อนไหว  ผู้ป่วยโรคต้อหินที่ยังไม่สามารถควบคุมอาการได้  รวมถึงผู้ที่เคยมีประวัติแพ้ยาชนิดนี้ 
- ระวังการใช้ยานี้กับผู้ป่วยโรคกล้ามเนื้ออ่อนแรง อย่างเช่นโรค  Myasthenia  Gravis  ผู้ป่วยโรคตับในระยะรุนแรง  ผู้ที่มีภาวะไตวายในระดับรุนแรง  ด้วยเหตุผล
ของกลไกการทำลายยานี้ในผู้ป่วยกลุ่มนี้จะลดประสิทธิภาพลง การใช้ยานี้ในผู้ป่วยกลุ่มนี้จึงสามารถส่งผลกระทบต่อโรคประจำตัวที่กล่าวมา ให้มีอาการรุนแรงขึ้น 
- ยาเฟโสเทโรดีนบางส่วนจะถูกทำลายโครงสร้างเคมีโดยเอนไซม์ของตับที่มีชื่อว่า CYP3A4(Cytochrome P450 3A4)   หากผู้ป่วยมีการใช้ยาใดๆก็ตามที่มีผลกระตุ้น(CYP3A4 inducers อ่านเพิ่มเติมในเว็บ haamor.com บทความเรื่อง Enzyme inducer) หรือยับยั้ง(CYP3A4 inhibitors อ่านเพิ่มเติมในเว็บ haamor.com บทความเรื่อง Enzyme inhibitor)การทำงานของเอนไซม์ CYP3A4   ย่อมทำให้การออกฤทธิ์ของยาเฟโสเทโรดีน มีน้อยหรือมากเกินไปจนไม่เหมาะสมต่อการรักษา และถือเป็นข้อควรปฏิบัติที่ผู้ป่วยต้องแจ้งให้แพทย์ทราบด้วยว่า ปัจจุบันตนเองมีการใช้ยาประเภทใดบ้าง อาทิเช่นยา  Ketoconazole (จัดเป็น CYP3A4 inhibitors) หรือ Rifampicin (มีกลไกเป็น CYP3A4 inducers) 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร  เป็นอีกหนึ่งกลุ่มเสี่ยงต่อการใช้ยาหลายชนิด ซึ่งรวมถึงยาเฟโสเทโรดีนด้วยเช่นกันที่จะเกิดผลข้างเคียงรุนแรงจากยาต่างๆ  ผู้ป่วยกลุ่มนี้ จึงควรต้องใช้ยาต่างๆตามคำสั่งแพทย์เท่านั้น 
นอกจากนี้ยังมีข้อมูลสำคัญ อย่างเรื่อง อาการข้างเคียง(ผลข้างเคียง)ที่ผู้ป่วยควรได้รับการแจ้งเตือนจากแพทย์เมื่อใช้ยานี้ เช่น  ตัวยาเฟโสเทโรดีนอาจทำให้ระบบขับถ่ายของร่างกายผิดปกติไปจากเดิม เช่น มีอาการท้องผูก   ปัสสาวะลำบาก/ปัสสาวะขัด    ผู้ป่วยบางรายอาจมีอาการตาพร่า   มีความสามารถในการทนความร้อนของร่างกายลดลง  ด้วยตัวยานี้ทำให้เกิดการหลั่งเหงื่อน้อยลงกว่าปกติ  ซึ่งการรู้เท่าทันอาการข้างเคียง จะช่วยให้ผู้ป่วยปรับตัวต่อการใช้ยานี้ได้เร็ว และป้องกันอาการข้างเคียงดังกล่าวได้ เช่น  การรับประทานอาหารใยอาหารสูงเพื่อป้องกันภาวะท้องผูก หลีกเลี่ยงการอยู่ในที่มีอากาศร้อนจัด  เป็นต้น 
การใช้ยาเฟโสเทโรดีนให้เกิดประสิทธิผลสูงสุด ผู้ป่วยควรต้องปฏิบัติตามคำสั่งแพทย์อย่างเคร่งครัด  กรณีการรักษาด้วยยานี้ไม่ได้ผลหรือพบว่าเกิดความผิดปกติของการขับถ่ายอย่างมาก  ผู้ป่วยควรรีบมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
ทั้งนี้ หากมีข้อสงสัยการใช้ยาชนิดนี้เพิ่มเติม ผู้ป่วยสามารถสอบถามได้จากแพทย์ผู้รักษา หรือขอคำแนะนำได้จากเภสัชกรตามร้านขายยาได้ทั่วไป 
 
 ///// เฟโสเทโรดีนมีสรรพคุณ(คุณสมบัติ)อย่างไร? ///// 
ยาเฟโสเทโรดีนมีสรรพคุณ/ข้อบ่งใช้ เช่น 
- บำบัดรักษาภาวะกระเพาะปัสสาวะทำงานไวเกิน (Overactive bladder) 
 
 ///// เฟโสเทโรดีนมีกลไกการออกฤทธิ์อย่างไร? ///// 
กลไกการออกฤทธิ์ของยาเฟโสเทโรดีนซึ่งเป็นProdrug คือ เมื่อยานี้เข้าสู่ร่างกาย จะถูกร่างกายเปลี่ยนโครงสร้างไปเป็นสารประกอบที่ออกฤทธิ์เป็นยาได้ และจัดเป็นยาประเภทแอนตี้มัสคารินิก (Antimuscarinic) โดยมีกลไกการทำงานที่ผนังกล้ามเนื้อของกระเพาะปัสสาวะ  ส่งผลลดแรงและความถี่ของการบีบรัดตัวของกล้ามเนื้อกระเพาะปัสสาวะเพื่อไล่ปัสสาวะออกมา ด้วยเหตุผลเหล่านี้เองทำให้การขับปัสสาวะของผู้ป่วยกลับมาทำงานได้เหมือนปกติ 
 
 ///// เฟโสเทโรดีนมีรูปแบบการจัดจำหน่ายอย่างไร? ///// 
ยาเฟโสเทโรดีน มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Fesoterodine fumarate 4 และ 8 มิลลิกรัม/เม็ด 
 
 ///// เฟโสเทโรดีนมีขนาดรับประทานอย่างไร? ///// 
ยาเฟโสเทโรดีน มีขนาดรับประทาน เช่น 
- ผู้ใหญ่: รับประทานยาขนาด 4 มิลลิกรัม วันละ1ครั้ง ก่อนหรือพร้อมอาหาร ก็ได้  หากจำเป็น แพทย์สามารถปรับขนาดรับประทานเป็น 8 มิลลิกรัม/วัน 
- เด็ก: ยานี้ถูกออกแบบมาสำหรับผู้ใหญ่เท่านั้น ยังไม่มีข้อมูลทางคลินิกยืนยัน	  ประสิทธิภาพและความปลอดภัยในการใช้ยานี้กับเด็ก 
อนึ่ง: 
- ห้ามใช้ยานี้กับผู้ป่วยโรคไตระยะรุนแรง 
- ผู้ป่วยที่มีค่าครีเอตินินเคลียแรนซ์(CLCr/ Creatinine clearance น้อยกว่า 30 มิลลิลิตร/นาที,CLCr 
- หากผู้ป่วยได้รับยานี้เกินขนาด ให้สังเกตจากอาการ  หายใจลำบาก   ปัสสาวะไม่ออก/ปัสสาวะขัด   รูม่านตาขยาย   หัวใจเต้นเร็ว   ประสาทหลอน  จนกระทั่งมีอาการชัก  กรณีนี้ให้รีบนำผู้ป่วยส่งโรงพยาบาลทันที/ฉุกเฉิน 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเฟโสเทโรดีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคไต   โรคกล้ามเนื้ออ่อนแรง   ท้องผูกเรื้อรัง  รวมทั้งกำลังกินยา/ใช้ยาอะไรอยู่ เพราะยาเฟโสเทโรดีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเฟโสเทโรดีน  สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า ให้รับประทานยาในขนาดปกติ 
อย่างไรก็ดี เพื่อประสิทธิผลของการรักษา จะต้องรับประทานยาเฟโสเทโรดีน ต่อเนื่องตรงตามขนาดและเวลาในแต่ละวันตามแพทย์สั่ง 
 ///// เฟโสเทโรดีนมีผลไม่พึงประสงค์อย่างไร? ///// 
ยาเฟโสเทโรดีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร : เช่น   ท้องผูก  เบื่ออาหาร   คลื่นไส้  ปวดท้อง  ปากแห้ง 
- ผลต่อระบบประสาท:  เช่น  นอนไม่หลับ 
- ผลต่อระบบหัวใจและหลอดเลือด:   เช่น  มือ-เท้าบวม  หัวใจเต้นเร็ว 
- ผลต่อตับ:  เช่น  เอนไซม์การทำงานของตับในเลือดสูงขึ้น 
- ผลต่อผิวหนัง:  เช่น  เกิดผื่นคัน  ลมพิษ 
- ผลต่อระบบทางเดินปัสสาวะ:   เช่น  ปัสสาวะลำบาก/ปัสสาวะขัด   ท่อปัสสาวะอักเสบ 
- ผลต่อกล้ามเนื้อ:   เช่น  ปวดหลัง 
- ผลต่อตา:  เช่น  ตาแห้ง 
- ผลต่อระบบทางเดินหายใจ:  เช่น  ไอ  คอแห้ง   ระบบทางเดินหายใจอักเสบ หรือมีการติดเชื้อ(โรคติดเชื้อระบบทางเดินหายใจ) 
 
 ///// มีข้อควรระวังการใช้เฟโสเทโรดีนอย่างไร? ///// 
มีข้อควรระวังการใช้ยาเฟโสเทโรดีน เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้กับผู้ที่มีภาวะทางเดินปัสสาวะตีบตัน/อุดตัน  ผู้ป่วยโรคไตในระยะรุนแรง ผู้ป่วยโรคต้อหินที่ไม่สามารถคุมอาการได้ ผู้ที่มีอาการท้องผูกรุนแรง 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก  โดยไม่มีคำสั่งจากแพทย์ 
- ห้ามปรับขนาดรับประทานด้วยตนเองด้วยจะกระทบต่อประสิทธิภาพการรักษา	 หรือได้รับผลข้างเคียงที่สูงขึ้นจากยานี้ตามมา 
- ห้ามใช้ยาที่มีสภาพเปลี่ยนไปจากเดิม ด้วยจะเกิดพิษต่อร่างกาย หรือตัวยาจะด้อยประสิทธิภาพได้ เช่น เม็ดยาแตกหัก สีเม็ดยาเปลี่ยนไป 
- ห้ามรับประทานยานี้กับสุราหรือเครื่องดื่มที่มีแอลกอฮอล์เป็นส่วนประกอบเพราะจะเกิดอาการวิงเวียนได้มากขึ้น 
- ระวังการใช้ยานี้กับผู้ป่วยโรคไต โดยแพทย์อาจต้องนำค่า Creatinine clearance มาพิจารณาการปรับขนาดรับประทานของยาเฟโสเทโรดีน 
- รับประทานยานี้ต่อเนื่องตรงตามขนาดและเวลาในแต่ละวันตามแพทย์สั่ง 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการตรวจร่างกาย และเพื่อประเมินผลการรักษาจากแพทย์ 
- หลีกเลี่ยงการหยุดใช้ยานี้ด้วยตนเอง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเฟโสเทโรดีนด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เฟโสเทโรดีนมีปฏิกิริยาระหว่างยากับยาตัวอื่นอย่างไร? ///// 
ยาเฟโสเทโรดีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเฟโสเทโรดีนร่วมกับยา Amprenavir,  Atazanavir,  Boceprevir,  Clarithromycin,  Nelfinavir,  Telaprevir,  โดยเฉพาะกับผู้สูงอายุ  ผู้ป่วยโรคตับ  โรคไต  ด้วยยากลุ่มดังกล่าวจะทำให้ระดับยาเฟโสเทโรดีนในเลือดเพิ่มขึ้นจนเป็นเหตุให้ผู้ป่วยได้รับอาการข้างเคียงต่างๆที่สูงขึ้นจากยาเฟโสเทโรดีน ตามมา เช่น  ง่วงนอน  วิงเวียนศีรษะ  หัวใจเต้นผิดปกติ  ตาพร่า  ปัสสาวะขัด  ปากแห้ง  ปวดศีรษะ  รู้สึกไม่สบายในระบบทางเดินอาหาร  รวมถึงมีอาการท้องผูกมากขึ้น 
- หลีกเลี่ยงการใช้ยาเฟโสเทโรดีนร่วมกับยา Aripiprazole,  Chlorpheniramine,  Diphenhydramine,  Hyoscyamine,  ด้วยจะก่อให้เกิดอาการข้างเคียงประเภทง่วงนอน   ตาพร่า  ปากแห้ง  ความสามารถทนอุณหภูมิต่อสิ่งแวดล้อมลดลง  การหลั่งเหงื่อน้อยลง  ปัสสาวะขัด  เป็นตะคริวที่ท้อง  ท้องผูก  หัวใจเต้นผิดปกติ  รู้สึกสับสน  จนถึงทำให้เกิดปัญหาต่อการจดจำ 
- หลีกเลี่ยงการใช้ยาเฟโสเทโรดีนร่วมกับยา Bexarotene,  Bosentan,  ด้วยจะทำให้ระดับยาเฟโสเทโรดีนในกระแสเลือดลดต่ำลงจนกระทบต่อประสิทธิผลของการรักษา                                  หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีไป 
- หลีกเลี่ยงการใช้ยาเฟโสเทโรดีนร่วมกับยา Bupropion  ด้วยจะทำให้ระดับของ                      ยาเฟโสเทโรดีนในกระแสเลือดเพิ่มมากขึ้นจนเป็นเหตุให้ผู้ป่วยได้รับอาการข้างเคียง                      อย่างมากมายตามมาจากยาเฟโสเทโรดีน  กรณีที่จำเป็นต้องใช้ยาร่วมกัน  แพทย์ปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาเฟโสเทโรดีนอย่างไร? ///// 
ควรเก็บยาเฟโสเทโรดีน  ในช่วงอุณหภูมิ 20–25 องศาเซลเซียส(Celsius) หรือเก็บตามคำแนะนำในเอกสารกำกับยา  ห้ามเก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// เฟโสเทโรดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเฟโสเทโรดีนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.accessdata.fda.gov/drugsatfda_docs/label/2008/022030lbl.pdf[2017,April1] 
https://en.wikipedia.org/wiki/Fesoterodine[2017,April1] 
https://www.drugs.com/cdi/fesoterodine.html[2017,April1] 
https://www.drugs.com/ppa/fesoterodine.html[2017,April1] 
https://www.drugs.com/drug-interactions/fesoterodine-index.html?filter=3&amp;generic_only=[2017,April1]
