ลาโมไตรจีน (Lamotrigine)
 ///// บทนำ ///// 
ยาลาโมไตรจีน (Lamotrigine) เป็นยารักษาอาการโรคลมชักและยังใช้รักษาอาการทางจิตประสาทประเภทอารมณ์สองขั้ว (Bipolar disorder/Bipolar) โดยได้รับการรับรองให้ใช้ทางคลินิก   ครั้งแรกในปี ค.ศ. 1994 (พ.ศ. 2537) มาจนกระทั่งปัจจุบันมีการใช้ยานี้แพร่หลายในทวีปใหญ่ๆเช่น อเมริกา ยุโรป และเอเชีย 
ด้านการกระจายตัวของยานี้ในร่างกายของมนุษย์พบว่า ลาโมไตรจีนดูดซึมจากระบบทางเดินอาหารได้ถึงประมาณ 98% ซึ่งเมื่อยาเข้าสู่กระแสเลือดจะเข้าจับกับพลาสมาโปรตีนประมาณ 55% โดยตับจะคอยเปลี่ยนโครงสร้างทางเคมีของยานี้อยู่ตลอดเวลา และต้องใช้เวลาถึงประมาณ 29 ชั่ว โมงในการกำจัดยา 50% ออกจากกระแสเลือดโดยผ่านไปกับปัสสาวะ 
คณะกรรมการอาหารและยาของไทยได้บรรจุลาโมไตรจีนลงในบัญชียาหลักแห่งชาติของไทย และระบุการใช้ยาดังนี้ 
- ต้องเป็นไปตามคำสั่งของแพทย์ผู้เชี่ยวชาญด้านระบบประสาท 
- ให้ใช้กับผู้ป่วย Bipolar และโรคลมชักที่ใช้ยาอื่นแล้วไม่ได้ผล 
 
 ///// ลาโมไตรจีนมีสรรพคุณ (คุณสมบัติ) อย่างไร? ///// 
ยาลาโมไตรจีนมีสรรพคุณดังนี้ 
- ใช้รักษาโรคลมชักทั้งในผู้ใหญ่และในเด็กที่มีอายุมากกว่า 12 ปีขึ้นไป 
- ใช้รักษาอาการทางจิตประสาทประเภท Bipolar disorder 
 
 ///// ลาโมไตรจีนมีกลไกการออกฤทธิ์อย่างไร? ///// 
กลไกการออกฤทธิ์ของยาลาโมไตรจีนคือ ตัวยาจะยับยั้งความไวหรือความรู้สึกรับรู้ต่อความต่างศักย์ไฟฟ้าในช่องทางลำเลียงประจุเกลือโซเดียมในสมอง ทำให้ผนังของเซลล์ประสาทมีความ นิ่งและสงบขึ้น ส่งผลให้ไม่มีการหลั่งสารกระตุ้นต่างๆออกมาจากเซลล์ประสาทเช่น กรดอะมิโนที่มี ชื่อว่า กลูตาเมท (Glutamate) และแอสปาร์เตท (Aspartate) จากกลไกที่กล่าวมาทำให้เกิดฤทธิ์ต่อต้านอาการลมชักและอาการทางจิตประสาทประเภท Bipolar disorder ได้ 
 
 ///// ลาโมไตรจีนมีรูปแบบการจัดจำหน่ายอย่างไร? ///// 
ยาลาโมไตรจีนมีรูปแบบการจัดจำหน่ายเป็นยาเม็ดขนาด 25, 50, 100 และ 200 มิลลิกรัม/เม็ด 
 
 ///// ลาโมไตรจีนมีขนาดรับประทานอย่างไร? ///// 
ยาลาโมไตรจีนมีขนาดรับประทานดังตัวอย่างเช่น 
ก. สำหรับการรักษาโรคลมชัก: 
- ผู้ใหญ่และเด็กที่อายุมากกว่า 12 ปีขึ้นไป: รับประทาน 25 มิลลิกรัมวันละครั้งเป็นเวลา 2 สัปดาห์ จากนั้นเพิ่มขนาดรับประทานเป็น 50 มิลลิกรัมวันละครั้งเป็นเวลา 2 สัปดาห์ และแพทย์จะค่อยๆปรับขนาดรับประทานเพิ่มครั้งละ 50 - 100 มิลลิกรัมทุก 1 - 2 สัปดาห์ จนได้ขนาดที่คงการรักษาอยู่ที่ 100 - 200 มิลลิกรัม/วันโดยรับประทานวันละครั้งหรือจะแบ่งรับประทานเป็น 2 ครั้งก็ได้ ทั้งนี้ ผู้ป่วยบางรายอาจต้องใช้ยาขนาด 500 มิลลิกรัม/วัน โดยขึ้นกับดุลพินิจของแพทย์ผู้รักษา และสามารถรับประทานยานี้ก่อนหรือหลังอาหารก็ได้ 
- เด็กอายุต่ำกว่า 12 ปี: การใช้ยาจะอยู่ในดุลพินิจของแพทย์ โดยประเมินจากอายุ น้ำหนักตัว การตอบสนองต่อการใช้ยาตัวอื่นมาก่อน ความรุนแรงของอาการ และโรคร่วมอื่นๆของเด็ก 
ข. สำหรับการรักษาโรค Bipolar disorder: 
การใช้ยาและขนาดยาจะขึ้นกับดุลพินิจของจิตแพทย์ที่ดูแลรักษาผู้ป่วยซึ่งอาจแตกต่างกันในแต่ละกรณี 
หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาลาโมไตรจีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาลาโมไตรจีนอาจส่งผลให้อาการ ของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาลาโมไตรจีนสามารถรับประทานยาเมื่อนึกขึ้นได้ ถ้าเวลาใกล้เคียงกับ การรับประทานในครั้งถัดไปให้รับประทานยาตามปกติ ไม่จำเป็นต้องเพิ่มปริมาณการรับประทานเป็น 2 เท่า 
 
 ///// ลาโมไตรจีนมีผลไม่พึงประสงค์อย่างไร? ///// 
ยาลาโมไตรจีนสามารถก่อให้เกิดผลไม่พึงประสงค์ (ผลข้างเคียง) ดังนี้เช่น คลื่นไส้ ปวดศีรษะ เหนื่อยง่าย วิงเวียน ตัวสั่น สับสน อาจเกิดภาวะจิต/ประสาทหลอน ตาพร่า เกิดความผิดปกติของเม็ดเลือดแดงและเกล็ดเลือด ตลอดจนมีอาการปวดหลัง 
ทั้งนี้ อาการของผู้ที่ได้รับยานี้เกินขนาดเช่น มีอาการตากระตุก กล้ามเนื้อเกร็ง มีไข้ต่ำๆ มีตุ่ม นูนในบริเวณผิวหนังจนถึงอาการบวม ตัวสั่น กล้ามเนื้ออ่อนแรง ซึ่งหากพบอาการดังกล่าวหลังรับประ ทานยานี้ควรรีบนำผู้ป่วยส่งแพทย์/โรงพยาบาลทันที โดยการรักษาเบื้องต้นใช้วิธีการล้างท้องและรับ ประทานยาถ่านกำมันในการดูดซับยาส่วนเกินภายในช่องท้อง 
 
 ///// มีข้อควรระวังการใช้ลาโมไตรจีนอย่างไร? ///// 
มีข้อควรระวังการใช้ยาลาโมไตรจีนดังนี้เช่น 
- ห้ามใช้กับผู้ที่แพ้ยานี้ 
- ระวังการใช้ยากับผู้ป่วยโรคตับโรคไต 
- ระวังการใช้ยานี้ในเด็ก 
- ควรแจ้งให้ผู้ป่วยทราบก่อนการใช้ยานี้ว่า หากพบอาการแพ้ยาเกิดขึ้นให้รีบมาพบแพทย์/ไปโรงพยาบาลทันที เพื่อบำบัดอาการแพ้ยาและปรับเปลี่ยนแนวทางการรักษา 
- ระหว่างการใช้ยานี้ให้ระวังเรื่องการขับขี่ยวดยานพาหนะหรือการทำงานที่เกี่ยวกับเครื่องจักร จากอาการตัวสั่นและสับสน 
- ระวังการใช้ยากับสตรีตั้งครรภ์สตรีที่อยู่ในภาวะให้นมบุตร 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาลาโมไตรจีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ลาโมไตรจีนมีปฏิกิริยาระหว่างยากับยาตัวอื่นอย่างไร? ///// 
ยาลาโมไตรจีนมีปฏิกิริยาระหว่างยากับยาตัวอื่นดังนี้เช่น 
- การใช้ยาลาโมไตรจีนร่วมกับยาบางกลุ่มสามารถเร่งให้ร่างกายทำลายยาลาโมไตรจีนได้รวด เร็วยิ่งขึ้นจึงส่งผลให้การรักษาด้อยประสิทธิภาพลง หากมีความจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมกับผู้ป่วยเป็นกรณีไป ยากลุ่มดังกล่าวเช่น Phenytoin, Carbamazepine, Phenobarbital, Ethinyloestradiol/Levonorgestrel, Primidone (ยากันชัก) และ Rifampicin 
- การใช้ยาลาโมไตรจีนร่วมกับ Sodium Valproate สามารถทำให้ร่างกายทำลายยาลาโมไตรจีนได้ลดลงอาจส่งผลให้ลาโมไตรจีนอยู่ในร่างกายได้นานมากขึ้นจนอาจก่อให้เกิดผลข้างเคียงติด ตามมา หากมีความจำเป็นต้องใช้ยาร่วมกันแพทย์จะปรับขนาดการใช้ยาทั้ง 2 ตัวให้เหมาะสมกับร่าง กายของผู้ป่วยเป็นรายบุคคลไป 
 
 ///// ควรเก็บรักษาลาโมไตรจีนอย่างไร? ///// 
ควรเก็บยาลาโมไตรจีนภายใต้อุณหภูมิ 30 องศาเซลเซียส ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ ควรเก็บยาในภาชนะที่ปิดมิดชิด พ้นแสงแดด ความร้อนและความ ชื้น และเก็บยาให้พ้นมือเด็กและสัตว์เลี้ยง 
 
 ///// ลาโมไตรจีนมีชื่ออื่นอีกไหม? ผลิตจากบริษัทอะไรบ้าง? ///// 
ยาลาโมไตรจีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
อนึ่ง ยาชื่อการค้าของยานี้ในต่างประเทศ เช่น , Lamepil,  Lamepil  MR,  Lametec,  Lamitor,  Lamidus,  Lamitor DT, Epitic 
 ///// บรรณานุกรม ///// 
http://en.wikipedia.org/wiki/Lamotrigine[2017,Sept9] 
http://drug.fda.moph.go.th:81/nlem.in.th/medicine/essential/list/79#item-8547[2017,Sept9] 
http://www.who.int/selection_medicines/committees/expert/17/application/lamotrigine_inclusion.pdf[2017,Sept9] 
http://www.mims.com/thailand/drug/search?q=lamictal&amp;AllFlag=ALL[2017,Sept9]
