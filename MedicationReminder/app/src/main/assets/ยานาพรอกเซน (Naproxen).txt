ยานาพรอกเซน (Naproxen)
 ///// ทั่วไป ///// 
นาพรอกเซน (Naproxen) จัดเป็นยากลุ่ม เอ็นเสด (NSAIDs: Non steroidal anti inflammatory drugs) ถูกนำมาใช้รักษาอาการปวด เช่น ปวดกล้ามเนื้อ ปวดประจำเดือน ปวดจากฟกช้ำ ลดไข้ เป็นต้น ถูกนำมาจัดจำหน่ายในปี ค.ศ. 1976 (พ.ศ.2519) โดยบริษัทยาซินเท็ก ประเทศแม็กซิโก จากนั้นจึงมีการจัดจำหน่ายในหลายประเทศ นอกจากนำไปใช้เป็นยาแก้ปวดแล้ว นาพรอกเซนยังถูกนำไปวิจัยและทดลองเป็นยาต้านไวรัสไข้หวัดใหญ่อีกด้วย 
หลังรับประทาน นาพรอกเซน จะถูกดูดซึมเข้าสู่ร่างกายจากทางเดินอาหารแล้วรวมตัวกับโปรตีนในกระแสเลือด และถูกส่งไปเปลี่ยนโครงสร้างที่อวัยวะตับ การกระจายตัวยาจะหมุน เวียนอยู่ในร่างกายได้นานถึง 12 – 24 ชั่วโมง จากนั้นจะถูกขับออกทางปัสสาวะ 
ยานาพรอกเซนนี้จัดเป็นยาอันตราย มีผลข้างเคียง และข้อห้ามใช้มากมาย การใช้ยาจึงต้องอยู่ภายใต้คำสั่งของแพทย์ ไม่สมควรซื้อยามารับประทานเอง 
 ///// ยานาพรอกเซนมีสรรพคุณ (คุณสมบัติ) อย่างไร? ///// 
นาพรอกเซนมีสรรพคุณใช้รักษาอาการ ปวดกล้ามเนื้อ ปวดกระดูก ปวดเส้นเอ็น ปวดจาก โรคข้อรูมาตอยด์ ปวดจากเก๊าต์ ปวดไมเกรน ปวดประจำเดือน และลดไข้ 
 ///// ยานาพรอกเซนมีกลไกการออกฤทธิ์อย่างไร? ///// 
ยานาพรอกเซนมีกลไกการออกฤทธิ์ โดยตัวยาจะไปยับยั้งเอนไซม์ 2 ตัว คือ COX-1 Enzyme และ Cox-2 Enzyme รวมไปถึงยับยั้งการจับตัวของเกล็ดเลือด ด้วยกลไกดังกล่าวทำให้เกิดฤทธิ์ต้านการอักเสบ และบรรเทาอาการปวดในที่สุด 
 ///// ยานาพรอกเซนมีรูปแบบการจัดจำหน่ายอย่างไร? ///// 
นาพรอกเซนจัดจำหน่ายในรูปแบบยาเม็ดขนาด 250 และ 275 มิลลิกรัม 
 ///// ยานาพรอกเซนมีขนาดรับประทานอย่างไร? ///// 
ด้วยยานาพรอกเซนไม่ละลายน้ำ แต่ละลายได้ดีในไขมัน จึงเป็นเหตุผลที่ต้องรับประทานยาหลังอาหาร หรือพร้อมอาหาร เพื่อช่วยให้การดูดซึมยาดีขึ้น 
ผู้ใหญ่ 
-  สำหรับอาการปวดข้อรูมาตอยด์ ปวดกระดูก ปวดกล้ามเนื้อ รับประทานครั้งละ 250    มิลลิกรัม วันละ 2 ครั้ง เช้า-เย็น หรือ รับประทานครั้งละ 500 – 1,000 มิลลิกรัม วันละครั้ง 
-  สำหรับรักษาเก๊าต์ รับประทานครั้งแรกขนาด 750 มิลลิกรัม 
จากนั้นปรับขนาดรับประทานเป็น 250 มิลลิกรัมทุกๆ 8 ชั่วโมง 
-  สำหรับปวดไมเกรน รับประทาน 750 มิลลิกรัม เมื่อเริ่มมีอาการ 
การรับประทานยาไม่ควรเกิน 1,375 มิลลิกรัมต่อวัน การปรับขนาดและระยะเวลา ในการรับประ ทาน ต้องขึ้นอยู่กับคำสั่งแพทย์เท่านั้น 
อนึ่ง การใช้ยานาพรอกเซนในเด็ก ต้องแพทย์เป็นผู้สั่งยาเท่านั้น 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิด รวมถึงยานาพรอกเซน ผู้ป่วยควรแจ้งแพทย์/พยาบาล และเภสัชกร ดังนี้ 
-  ประวัติแพ้ยาทุกชนิด เช่น กินยาแล้ว คลื่นไส้มาก หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยาอะไรอยู่ เพราะยาอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงต่อทารกได้ 
 ///// หากลืมรับประทานยาควรทำอย่างไร? ///// 
หากลืมรับประทานยานาพรอกเซน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็นสองเท่า 
 ///// ยานาพรอกเซนมีผลไม่พึงประสงค์อย่างไร? ///// 
สามารถพบอาการข้างเคียง (ผลข้างเคียง หรือผลไม่พึงประสงค์) ต่างๆของยานาพรอกเซน อาทิเช่น รู้สึกไม่สบายในระบบทางเดินอาหาร เวลาในการแข็งตัวของเลือดเมื่อมีบาดแผลยาวนานขึ้น ปวดท้อง ตับอ่อนอักเสบ แผลในลำไส้ ผื่นคัน นอนไม่หลับ การมองเห็นไม่ชัด (ตาพร่า) ปวดศีรษะ คลื่นไส้ เวียนศีรษะ บวมปลายมือปลายเท้า Stevens-Johnson Syndrome ตับอักเสบ หอบหรือมีอาการหลอดลมหดเกร็ง ความดันโลหิตสูง 
 ///// มีข้อควรระวังการใช้ยานาพรอกเซนอย่างไร? ///// 
ข้อควรระวังในการใช้ยานาพรอกเซน ได้แก่ 
-  ห้ามใช้กับผู้ที่แพ้ยากลุ่ม เอ็นเสด (NSAIDs) เช่น ไอบรูเฟน, Diclofenac 
-  ห้ามใช้กับผู้ที่มีแผลในกระเพาะอาหารหรือลำไส้ 
-  ห้ามใช้กับผู้ป่วยที่ป่วยด้วยโรคหัวใจล้มเหลว 
-  ห้ามใช้กับหญิงตั้งครรภ์ เพราะอาจเกิดการแท้งบุตร หรือทารกพิการแต่กำเนิดได้ 
-  ระวังการใช้ยากับผู้ที่ป่วยด้วยโรคไต ผู้สูงอายุ และหญิงที่อยู่ในภาวะให้นมบุตรเพราะยาผ่านจากน้ำนมสู่ทารกส่งผลข้างเคียงต่อทารกได้ 
 ///// ยานาพรอกเซนมีปฏิกิริยาระหว่างยากับยาตัวอื่นอย่างไร? ///// 
ปฏิกิริยาระหว่างยาของยานาพรอกเซนกับยาอื่นๆ คือ 
-  การใช้ยาพรอกเซนร่วมกับยารักษาโรคกระเพาะ สามารถทำให้ฤทธิ์ในการรักษาของนาพรอกเซนลดต่ำลง ยารักษาโรคกระเพาะดังกล่าว เช่น Esomeprazole 
-  การใช้ยานาพรอกเซนร่วมกับยาต้านการแข็งตัวของเลือด สามารถทำให้เกิดภาวะเลือดออกได้ง่าย หรืออาจพบว่ามีเลือดปนมากับปัสสาวะ (ปัสสาวะเป็นเลือด) และ/หรือ อุจจาระ(อุจจาระเป็นเลือด) นอกจากนี้อาจพบอาการเวียนศีรษะ ปวดศีรษะ หรือมีอาการอ่อนเพลีย ยาต้านการแข็งตัวของเลือดดังกล่าว เช่น Warfarin 
-  การใช้ยานาพรอกเซนร่วมกับยารักษาโรคมะเร็งบางตัว สามารถทำให้ระดับยาต้านมะเร็งในร่างกายเพิ่มมากยิ่งขึ้น และก่อให้เกิดผลข้างเคียงของยาต้านมะเร็งเพิ่มตามมาเช่นเดียวกัน อา การข้างเคียงที่พบเห็น เช่น ปากเป็นแผล เบื่ออาหาร ปวดตามข้อต่อของกระดูก ตัวเหลือง ปัสสาวะมีสีคล้ำ (ปัสสาวะเป็นเลือด) ไอแห้งๆ วิงเวียน เป็นลม อาจพบอาการชัก หรือมีอาการคล้ายไข้หวัดใหญ่ เช่น มีไข้ หนาวสั่น ปวดตามร่างกาย เจ็บคอ กล้ามเนื้ออ่อนแรง ยาที่ใช้รักษาโรคมะเร็งดังกล่าว เช่น Methotrexate 
-  การใช้ยานาพรอกเซนร่วมกับยาขับปัสสาวะบางตัว ต้องเฝ้าระวังเรื่องความดันโลหิต และตรวจสอบการทำงานของไตว่า ผิดปกติหรือไม่ อาจได้รับคำแนะนำให้ดื่มน้ำมากๆ ยาขับปัสสาวะดังกล่าว เช่น Furosemide 
 ///// ควรเก็บรักษายานาพรอกเซนอย่างไร? ///// 
สามารถเก็บยานาพรอกเซน ในอุณหภูมิห้อง บรรจุในภาชนะที่ปิดมิดชิด พ้นแสงแดดและความชื้น และเก็บยาให้พ้นมือเด็ก 
 ///// ยานาพรอกเซนมีชื่ออื่นอีกไหม? ผลิตจากบริษัทอะไรบ้าง? ///// 
ในประเทศไทย ยานาพรอกเซนมีชื่อการค้าอื่น และบริษัทผู้ผลิต เช่น 
 
 ///// บรรณานุกรม ///// 
http://en.wikipedia.org/wiki/Naproxen [2014,March27]. 
https://www.mims.com/THAILAND/Home/GatewaySubscription/?generic=naproxen [2014,March27]. 
https://www.mims.com/THAILAND/drug/info/Naprosyn%20LE/ [2014,March17]. 
http://www.drugs.com/drug_interactions.php [2014,March27].
