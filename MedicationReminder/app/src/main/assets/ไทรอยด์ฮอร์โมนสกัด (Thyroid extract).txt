ไทรอยด์ฮอร์โมนสกัด (Thyroid extract)
 ///// บทนำ ///// 
ยาไทรอยด์ฮอร์โมนสกัด(Thyroid extract หรือ Desiccated thyroid extract) เป็นไทรอยด์ฮอร์โมนธรรมชาติที่ได้จากต่อมไทรอยด์ของสัตว์ประเภทสุกรหรือวัว โดยนำต่อมไทรอยด์ของสัตว์เหล่านี้มาทำให้แห้งแล้วบดเป็นผงและนำมาอัดเป็นเม็ด  พบเห็นการใช้ทางคลินิกเพื่อบำบัดภาวะร่างกายพร่องไทรอยด์ฮอร์โมน(ภาวะขาดไทรอยด์ฮอร์โมน)อย่างรุนแรง หรือกับผู้ป่วยด้วยโรคมิกซีดีมา (Myxedema, อาการบวมทั้งตัวจากร่างกายขาดไทรอยด์ฮอร์โมน) ตั้งแต่ปี ค.ศ.1891(พ.ศ.2434)  ทั้งนี้ไทรอยด์ฮอร์โมนสกัด ประกอบไปด้วยไทรอยด์ฮอร์โมนสำคัญๆ 2 ชนิด คือ                         ที3 (T3/Triiodothyronine) กับ ที4 (T4/Thyroxine/Tetraiodothyronine)  แต่ด้วยส่วนประกอบต่างๆในตัวยานี้ที่เกี่ยวข้องกับคุณภาพของยาไทรอยด์ฮอร์โมนสกัด ทำให้เกิดข้อโต้แย้งว่า ควรใช้ยาไทรอยด์ฮอร์โมนสังเคราะห์อย่าง Levothyroxine ดีกว่ายานี้หรือไม่โดยมีเหตุผลมาสนับสนุนดังนี้ 
1. ยาไทรอยด์ฮอร์โมนที่สกัดจากต่อมไทรอยด์ของ สุกร หรือวัว มีความแตกต่างใน                 แต่ละครั้งของการผลิตค่อนข้างมาก  ด้วยเป็นสารสกัดที่ได้จากต่อมไทรอยด์ของสัตว์ ที่มีความแตกต่างของไทรอยด์ฮอร์โมน ทำให้ยากต่อการควบคุมมาตรฐานตัวยา 
2. ยาไทรอยด์ฮอร์โมนในร่างกายมนุษย์ จะมีสัดส่วนของที4 (T4):ที3 (T3) เป็น 11:1 ในขณะที่ไทรอยด์ฮอร์โมนสกัดจากสัตว์/ยานี้มีสัดส่วน ที4 (T4):ที3 (T3)เป็น 4:1  ยานี้จึงมีความแตกต่างจากฮอร์โมนในร่างกายมนุษย์ค่อนข้างมาก  ซึ่งอาจทำให้การบริหารขนาดรับประทานดูจะยุ่งยากกว่าการใช้ฮอร์โมนสังเคราะห์อย่าง Levothyroxine (T4) เพียงลำพัง 
3. ความเชื่อถือและความเข้าใจของประชาชน  ถึงแม้จะมีหลักฐานทางการแพทย์                       มายืนยัน ยานี้ก็อาจไม่เป็นที่ยอมรับ กล่าวคือ ในความเห็นของผู้เขียนบทความนี้เข้าใจว่า 	 “ยาไทรอยด์ฮอร์โมนสกัดจากสัตว์ อาจกระทบต่อความรู้สึกและการเป็นที่ยอมรับน้อยกว่ายาสังเคราะห์อย่าง Levothyroxine” 
ถึงแม้จะมีข้อโต้แย้งการใช้ยาไทรอยด์ฮอร์โมนสกัด แต่ถ้ามองในภาพรวมถึงประโยชน์ที่ได้รับจากยาไทรอยด์ฮอร์โมนสกัด ก็มีหลายประการ ดังนี้ เช่น 
 
- ใช้บำบัดหัวใจเต้นผิดปกติชนิดที่เรียกว่า  Adams-stokes syndrome 
- บำบัดภาวะต่อมไทรอยด์โต(Enlarged thyroid gland) 
- ภาวะขาดไทรอยด์ฮอร์โมน  (Hypothyroidism) 
- บำบัดอาการป่วยด้วยโรคมิกซีดีมา(Myxedema) 
- ใช้ช่วยบำบัดมะเร็งต่อมไทรอยด์ร่วมกับการรักษาด้วยวิธีการอื่น เช่น การผ่าตัดต่อมไทรอยด์ 
นักวิทยาศาสตร์พบว่า ยาไทรอยด์ฮอร์โมนสกัด สามารถก่อให้เกิดผลข้างเคียงด้านการทำงานของหัวใจ เช่น ทำให้หัวใจเต้นผิดปกติ ทั้งนี้ด้วยเหตุผลที่ว่า ไทรอยด์ฮอร์โมนสกัดมีสัดส่วนในตัวยาที่ไม่ค่อยสม่ำเสมอ  การใช้กับผู้ป่วยอาจทำให้ระดับฮอร์โมนไทรอยด์ของร่างกายสูงเกินไปจนกระทบต่อการทำงานของหัวใจ  ดังนั้นจึงถือเป็นข้อพึงระวังที่สำคัญหากจะใช้ไทรอยด์ฮอร์โมนสกัดกับผู้ป่วยด้วยโรคหัวใจ อย่าง เช่น  หัวใจล้มเหลว รวมถึงผู้ป่วยกลุ่มสูงอายุ  ซึ่งล้วนแล้วแต่มีความเสี่ยงด้านการทำงานของหัวใจ 
ยาไทรอยด์ฮอร์โมนสกัดจัดว่ามีความปลอดภัยต่อการใช้กับสตรีตั้งครรภ์ ด้วยมีข้อสรุปทางคลินิกว่า ไม่พบความเสี่ยงต่อทารกในเรื่องการพัฒนาการหรือเกิดวิกลรูป(ความพิการ)แต่อย่างใด 
ในบ้านเรายังมีการใช้ยาไทรอยด์ฮอร์โมนสกัดอยู่  ซึ่งกระทรวงสาธารณสุขของไทยได้ระบุให้อยู่ในหมวดของยาอันตราย  โดยต้องถูกสั่งจ่ายโดยแพทย์เท่านั้น  ประชาชนทั่วไปและผู้ป่วย ควรหลีกเลี่ยงการซื้อหายาไทรอยด์ฮอร์โมนสกัดมารับประทานด้วยตนเอง 
 
 ///// ไทรอยด์ฮอร์โมนสกัดมีสรรพคุณ(คุณสมบัติ)อย่างไร? ///// 
ยาไทรอยด์ฮอร์โมนสกัดมีสรรพคุณ/ข้อบ่งใช้เพื่อ บำบัดภาวะไทรอยด์ฮอร์โมนต่ำ/ภาวะขาดไทรอยด์ฮอร์โมน(Hypothyroidism) 
 
 ///// ไทรอยด์ฮอร์โมนสกัดมีกลไกการออกฤทธิ์อย่างไร? ///// 
กลไกการออกฤทธ์ของยาไทรอยด์ฮอร์โมนสกัดคือ ตัวยาจะประกอบด้วยไทรอยด์ฮอร์โมน 2 ชนิด คือ T3 และ T4  ปกติร่างกายจะทำการเมตาโบไลท์(Metabolite/สันดาป)ฮอร์โมน T4 ไปเป็น T3 ซึ่งเป็นรูปไทรอยด์ฮอร์โมนที่ออกฤทธิ์ได้แรง (Active) กว่า T4  การกระตุ้นจากไทรอยด์ฮอร์โมนทั้ง2ชนิดดังกล่าว จะทำให้เซลล์และกระบวนการเมตาโบลิซึม(Metabolism)ต่างๆในร่างกายดำเนินไปอย่างเป็นปกติ  ช่วยรักษาสมดุลการทำงานของระบบอวัยวะต่างๆในร่างกาย เช่น  การเผาผลาญอาหาร  การทำงานของหัวใจ  การทำงานของสมอง เป็นต้น 
 
 ///// ไทรอยด์ฮอร์โมนสกัดมีรูปแบบการจัดจำหน่ายอย่างไร? ///// 
ยาไทรอยด์ฮอร์โมนสกัดมีรูปแบบการจัดจำหน่ายเป็น ยาเม็ดชนิดรับประทาน ขนาด 15, 30, 60, 90, 120, และ 180 มิลลิกรัม/เม็ด 
 
 ///// ไทรอยด์ฮอร์โมนสกัดมีขนาดรับประทานอย่างไร? ///// 
ยาไทรอยด์ฮอร์โมนสกัดมีขนาดรับประทาน เช่น 
 
- ผู้ใหญ่: เริ่มรับประทานขนาด 30 มิลลิกรัม วันละครั้ง1 แพทย์อาจปรับเพิ่มขนาดรับประทาน 15 มิลลิกรัม ทุกๆ 2 – 3 สัปดาห์ทั้งนี้ขึ้นกับอาการของผู้ป่วย ขนาดที่ใช้คงระดับการรักษาอยู่ที่ 60 – 130 มิลลิกรัม/วัน 
- เด็กแรกเกิด–6 เดือน: รับประทานยา 4.8 – 6 มิลลิกรัม/น้ำหนักตัว 1 กิโลกรัม/วัน 
- เด็กอายุ 7เดือน–11เดือน: รับประทานยา 3.6 – 4.8 มิลลิกรัม/น้ำหนักตัว 1 กิโลกรัม/วัน 
- เด็กอายุ 1 – 5 ปี:	รับประทานยา 3 – 3.6 มิลลิกรัม/น้ำหนักตัว 1 กิโลกรัม/วัน 
- เด็กอายุ 6 – 12 ปี: รับประทานยา 2.4 – 3 มิลลิกรัม/น้ำหนักตัว 1 กิโลกรัม/วัน 
- เด็กอายุ 12 ปีขึ้นไป: รับประทานยา 1.2 – 1.8 มิลลิกรัม/น้ำหนักตัว 1 กิโลกรัม/วัน 
อนึ่ง: 
- ควรรับประทานยานี้ก่อนอาหารประมาณ 30 นาที – 1 ชั่วโมง 
- ขนาดรับประทานที่เหมาะสม ผู้ป่วยจะต้องได้รับการตรวจเลือดจากแพทย์เพื่อดูระดับไทรอยด์ฮอร์โมนว่า สูง-ต่ำเพียงใด แล้วจึงนำมาด้วยขั้นตอนการบริหารขนาดยารับประทาน 
- แจ้ง แพทย์ พยาบาล เภสัชกร ถึงโรคประจำตัวต่างๆโดยเฉพาะอย่างยิ่งโรคหัวใจ  โรคความดันโลหิตสูง 
- สามารถใช้ยาไทรอยด์ฮอร์โมนสกัดร่วมกับยารักษาต่อมไทรอยด์ชนิดอื่นได้ ตามที่แพทย์เห็นเหมาะสม 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไทรอยด์ฮอร์โมนสกัด  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ  โรคเบาหวาน โรคความดันโลหิตสูง รวมถึงกำลังกินยา/ใช้ยาอะไรอยู่ เพราะยาไทรอยด์ฮอร์โมนสกัดอาจส่งผลให้อาการของโรคเหล่านั้นรุนแรงขึ้น  หรืออาจเกิดปฏิกิริยากับยาอื่นๆที่กินอยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์หรือกำลังให้นมบุตร 
เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไทรอยด์ฮอร์โมนสกัด   สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
แต่อย่างไรก็ดี การใช้ยาไทรอยด์ฮอร์โมนสกัด  ต้องอาศัยความต่อเนื่อง และตรงตามคำสั่งแพทย์เพื่อประสิทธิผลของการรักษา จึงควรรับประทานยานี้ตรงเวลา 
 
 ///// ไทรอยด์ฮอร์โมนสกัดมีผลไม่พึงประสงค์อย่างไร? ///// 
ยาไทรอยด์ฮอร์โมนสกัดอาจก่อให้เกิดผลไม่พึงประสงค์(ผลข้างเคียง/อาการข้างเคียง) เช่น  หัวใจเต้นเร็วผิดปกติ  ท้องเสีย  กระสับกระส่าย  นอนไม่หลับ  มือสั่น  อาเจียน และน้ำหนักตัวลด 
 
 ///// มีข้อควรระวังการใช้ไทรอยด์ฮอร์โมนสกัดอย่างไร? ///// 
มีข้อควรระวังการใช้ยาไทรอยด์ฮอร์โมนสกัด เช่น 
- ห้ามใช้กับผู้ที่แพ้ยาไทรอยด์ฮอร์โมนสกัด 
- ห้าม/หลีกเลี่ยงการใช้ยานี้เป็นยาลดน้ำหนัก 
- ห้ามใช้ยานี้กับผู้ป่วย โรคหัวใจ  โรคความดันโลหิตสูง 
- ห้ามปรับขนาดรับประทานโดยมิได้ขอคำปรึกษาจากแพทย์ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ                       โดยไม่มีคำสั่งจากแพทย์ 
- ห้ามใช้ยาที่มีสภาพผิดปกติเปลี่ยนไปจากเดิม เช่น เม็ดยาแตกหัก หรือสียาเปลี่ยนไป 
- หากพบอาการแพ้ยานี้ เช่น  หายใจไม่ออก/หายใจลำบาก  มีผื่นคันขึ้นตามตัว ให้หยุดการใช้ยานี้ทันที  แล้วรีบมาโรงพยาบาลทันที/ฉุกเฉิน 
- กรณีรับประทานยานี้เกินขนาด  ควรรีบนำตัวผู้ป่วยส่งโรงพยาบาลทันที/ฉุกเฉิน เพื่อได้รับการรักษาทันท่วงที 
- แจ้งแพทย์ทุกครั้งว่ามีการใช้ยาประเภทใดอยู่บ้างโดยเฉพาะอย่างยิ่ง ยารักษาโรคเบาหวาน  ยาเม็ดคุมกำเนิด  ยาต้านการแข็งตัวของเลือด เป็นต้น 
- มาพบแพทย์/มาโรงพยาบาล เพื่อการตรวจเลือด  การตรวจร่างกาย ตามแพทย์นัดหมายทุกครั้ง ทั้งนี้เพื่อแพทย์พิจารณาปรับแนวทางการรักษาให้สอดคล้องกับอาการปัจจุบันของผู้ป่วย 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไทรอยด์ฮอร์โมนสกัดด้วย) ยาแผนโบราณทุกชนิด  ผลิตภัณฑ์เสริมอาหาร  อาหารเสริม  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไทรอยด์ฮอร์โมนสกัดมีปฏิกิริยาระหว่างยากับยาตัวอื่นอย่างไร? ///// 
ยาไทรอยด์ฮอร์โมนสกัดมีปฏิกิริยาระหว่างยากับยาตัวอื่น เช่น 
- การใช้ยาไทรอยด์ฮอร์โมนสกัดร่วมกับยาลดน้ำตาลในเลือดอย่างเช่น ยาอินซูลิน อาจทำให้เกิดภาวะน้ำตาลในเลือดต่ำ  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสม และควบคุมระดับน้ำตาลในเลือดผู้ป่วยอย่างใกล้ชิด 
- การใช้ยาไทรอยด์ฮอร์โมนสกัดร่วมกับยาเม็ดคุมกำเนิดประเภท Estrogen                                 อาจทำให้ระดับไทรอยด์ฮอร์โมนสกัดในร่างกายลดต่ำลง จนส่งผลต่อการรักษา                                  หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาไทรอยด์ฮอร์โมนสกัดร่วมกับยาต้านการแข็งตัวของเลือด  อาจส่งผล                               ให้เกิดภาวะเลือดออกง่าย  หากจำเป็นต้องใช้ยาร่วมกัน   แพทย์ปรับขนาดของยาต้านการแข็งตัวของเลือดให้ลดลงอย่างเป็นสัดส่วนที่เหมาะสม 
 ///// ควรเก็บรักษาไทรอยด์ฮอร์โมนสกัดอย่างไร? ///// 
ควรเก็บยาไทรอยด์ฮอร์โมนสกัดที่อุณหภูมิห้องที่เย็น  ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือรถยนต์
และเก็บในภาชนะที่ปิดมิดชิด พ้นแสงสว่าง/แสงแดด ความร้อนและความชื้น 
 ///// ไทรอยด์ฮอร์โมนสกัดมีชื่ออื่นอีกไหม? ผลิตจากบริษัทอะไรบ้าง? ///// 
ยาไทรอยด์ฮอร์โมนสกัดที่จำหน่ายในประเทศไทย มียาชื่อการค้า และบริษัทผู้ผลิต เช่น 
อนึ่ง ยาชื่อการค้าของยานี้ในต่างประเทศ เช่น Armour thyroid 
 ///// บรรณานุกรม ///// 
http://www.mims.com/thailand/drug/info/thyroid-s/?type=brief [2016,Dec3] 
http://www.webmd.com/vitamins-supplements/ingredientmono-1517-thyroid%20extract.aspx?activeingredientid=1517&amp;activeingredientname=thyroid%20extract [2016,Dec3] 
https://en.wikipedia.org/wiki/Desiccated_thyroid_extract [2016,Dec3] 
http://www.rxlist.com/westhroid-drug/side-effects-interactions.htm [2016,Dec3] 
https://www.drugs.com/thyroid.html [2016,Dec3] 
https://www.drugs.com/imprints/n-050-21076.html [2016,Dec3]
