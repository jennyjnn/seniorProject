เซฟิกซิม (Cefixime)
 ///// บทนำ ///// 
ยาเซฟิกซิม(Cefixime) เป็นยาปฏิชีวนะกลุ่มเซฟาโลสปอรินรุ่นที่ 3 (Third-generation cephalosporins) ที่มีการออกฤทธิ์กว้างขวาง  สามารถฆ่าเชื้อแบคทีเรียได้หลายชนิดที่เป็นสาเหตุให้เกิด   หูอักเสบ     ไซนัสอักเสบ  ทอนซิลอักเสบ  คออักเสบ/ คอหอยอักเสบ  หลอดลมอักเสบ  ปอดบวม รวมถึง ไข้ไทฟอยด์   โดยรูปแบบเภสัชภัณฑ์ของยาเซฟิกซิมเป็นยารับประทาน  ที่ตัวยาสามารถถูกดูดซึมจากระบบทางเดินอาหารเข้าสู่กระแสเลือดได้ประมาณ 40-50%   ย่าเซฟิกซิมจะมีเวลาอยู่ในร่างกายได้นานประมาณ 3-4 ชั่วโมง ก่อนที่ส่วนที่เหลือของยาจะถูกขับทิ้งไปกับปัสสาวะและอุจจาระ 
กลไกหลักๆที่ทำให้ยาเซฟิกซิมต่อต้านแบคทีเรียได้คือ ยับยั้งการสร้างผนังเซลล์ของแบคทีเรียนั่นเอง  ซึ่งสามารถใช้ยาชนิดนี้ได้กับทั้งผู้ใหญ่และเด็ก 
ยาเซฟิกซิม มีข้อจำกัด  ข้อควรระวัง รวมถึงข้อมูลความปลอดภัยของการใช้ยานี้ที่ควรทราบดังนี้ เช่น 
- ห้ามใช้ยานี้กับผู้ที่มีประวัติแพ้ยานี้ และแพ้ยากลุ่มเซฟาโลสปอริน 
- ห้ามใช้กับผู้ที่เพิ่งได้รับ วัคซีนป้องกันโรคไทฟอยด์  วัคซีนวัณโรค  เพราะจะทำให้ประสิทธิภาพของวัคซีนด้อยลงไป 
- ยาเซฟิกซิมสามารถรับประทานก่อนหรือหลังอาหารก็ได้  หากรับประทานยานี้ก่อนอาหารแล้วมีอาการไม่สบายในช่องท้อง ให้ผู้ป่วยเปลี่ยนมารับประทานยาหลังอาหารจะช่วยบรรเทาอาการดังกล่าวได้ 
- มีโรคประจำตัวบางประเภทที่ควรหลีกเลี่ยงการใช้ยาเซฟิกซิม  ด้วยอาการของโรคดังกล่าวอาจทวีความรุนแรงมากขึ้นเมื่อใช้ยานี้ เช่น โรคตับ  โรคเบาหวาน  
โรคที่เกี่ยวกับการแข็งตัวของเลือด  โรคระบบทางเดินอาหาร เป็นต้น 
- หากพบอาการ วิงเวียน  ง่วงนอน  หลังการรับประทานยานี้ต้องเลี่ยงการขับขี่ยวดยานพาหนะต่างๆหรือการทำงานกับเครื่องจักรด้วยจะส่งผลให้เกิดอุบัติเหตุได้ง่าย 
- ขณะใช้ยานี้แล้วมีอาการท้องเสียรุนแรงหรือถ่ายอุจจาระเป็นเลือด  ห้ามผู้ป่วยรับประทานยาแก้ท้องเสียด้วยตนเอง ให้รีบกลับมาปรึกษาแพทย์/มาโรงพยาบาลเพื่อให้แพทย์ทำการรักษาอย่างถูกหลักวิชาการ 
- ผู้ป่วยเบาหวานที่ได้รับยาเซฟิกซิม อาจส่งผลให้ค่าน้ำตาลในเลือด เปลี่ยนแปลงไปทั้งอาจสูงขึ้นหรือต่ำลง  แพทย์จะเป็นผู้ปรับขนาดการใช้ยาเซฟิกซิม และยารักษาเบาหวานได้หมาะสมที่สุด 
- การใช้ยานี้ต้องรับประทานอย่างต่อเนื่องถึงแม้อาการป่วยจะดีขึ้นภายใน 1–2 วันหลังการใช้ยานี้  ผู้ป่วยยังคงต้องรับประทานยานี้จนครบเทอมการรักษา ทั้งนี้เพื่อเป็นการป้องกันการดื้อยาของแบคทีเรีย 
- ยานี้ใช้รักษาการติดเชื้อแบคทีเรียเท่านั้น ห้ามนำไปรักษาอาการติดเชื้อไวรัสหรือเชื้อราโดยเด็ดขาด 
- การใช้ยานี้เป็นเวลานานหรือบ่อยจนเกินไป อาจทำให้มีการติดเชื้อชนิดอื่นๆที่ไม่ตอบสนองต่อยาเซฟิกซิมแทรกซ้อนขึ้นมาได้ เช่น เชื้อรา 
องค์การอนามัยโลกได้ระบุให้ยาเซฟิกซิมเป็นยาจำเป็นขั้นพื้นฐานที่สถานพยาบาลควรมีสำรองเพื่อให้บริการกับผู้ป่วย  คณะกรรมการอาหารและยาของไทยได้บรรจุยานี้ลงในบัญชียาหลักแห่งชาติโดยระบุเงื่อนไขการใช้งานทางคลินิกดังนี้ 
1) ใช้เป็น Switch therapy(การเปลี่ยนแปลงการใช้ยา)ในการรักษาโรคติดเชื้อแบคทีเรียชนิดแกรมลบ 
2) ใช้รักษาโรคหนองในแท้เฉพาะที่อวัยวะเพศและทวารหนัก เมื่อไม่สามารถใช้ยาCeftriaxone ได้ 
ยาเซฟิกซิมถูกจัดอยู่ในประเภทยาอันตราย  การใช้ยานี้จึงควรอยู่ภายใต้การดูแลของแพทย์เท่านั้น และผู้บริโภคควรหลีกเลี่ยงการซื้อยานี้มารับประทานเอง 
 
 ///// เซฟิกซิมมีสรรพคุณ(คุณสมบัติ)อย่างไร? ///// 
ยาเซฟิกซิมมีสรรพคุณ/ข้อบ่งใช้ เพื่อรักษาการติดเชื้อแบคทีเรียที่เป็นสาเหตุของ 
- หลอดลมอักเสบ (Bronchitis) 
- โรคทางเดินปัสสาวะอักเสบ/โรคติดเชื้อระบบทางเดินปัสสาวะ (Urinary Tract Infection) 
- โกโนเรีย/หนองใน (Gonococcal Infection - Uncomplicated) 
- ทอลซิลอักเสบ(Tonsillitis) 
- คออักเสบ/คอหอยอักเสบ (Pharyngitis) 
- หูชั้นกลางอักเสบ (Otitis Media) 
 ///// เซฟิกซิมมีกลไกการออกฤทธิ์อย่างไร? ///// 
ยาเซฟิกซิมเป็นยาปฏิชีวนะที่มีฤทธิ์ต่อต้านแบคทีเรีย โดยตัวยาจะมีกลไกการออกฤทธ์ยับยั้งการสร้างผนังเซลล์ของแบคทีเรีย  ทำให้แบคทีเรียหยุดการเจริญเติบโต ไม่สามารถแบ่งเซลล์ หรือกระจายพันธุ์ และตายลงในที่สุด 
 
 ///// เซฟิกซิมมีรูปแบบการจัดจำหน่ายอย่างไร? ///// 
ยาเซฟิกซิมมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วยตัวยา Cefixime 100 มิลลิกรัม/แคปซูล 
- ยาน้ำแขวนตะกอนชนิดรับประทาน ที่ประกอบด้วย Cefixime  100 มิลลิกรัม/5 มิลลิลิตร 
 
 ///// เซฟิกซิมมีขนาดรับประทานอย่างไร? ///// 
ยาเซฟิกซิม มีขนาดรับประทาน เช่น 
ก.	สำหรับรักษาระบบทางเดินปัสสาวะอักเสบ (โรคติดเชื้อระบบทางเดินปัสสาวะ) 
- ผู้ใหญ่และเด็กอายุมากกว่า 12 ปีขึ้นไป: รับประทานยา 400 มิลลิกรัม วันละ 1ครั้ง หรือรับประทานยา 200 มิลลิกรัม ทุก 12 ชั่วโมง 
- เด็กอายุ 6 เดือน – 12 ปีลงมา: รับประทานยาขนาด 8 มิลลิกรัม/น้ำหนักตัว 1 กิโลกรัม วันละ1ครั้ง หรือรับประทานยา 4 มิลลิกรัม/น้ำหนักตัว 1 กิโลกรัม ทุก 12 ชั่วโมง 
- เด็กอายุต่ำกว่า 6 เดือน: การใช้ยานี้อยู่ในดุลพินิจของแพทย์เป็นกรณีๆไป 
ข.สำหรับรักษาหลอดลมอักเสบ: 
- ผู้ใหญ่และเด็กอายุมากกว่า 12 ปีขึ้นไป: รับประทานยา 400 มิลลิกรัม วันละ1 ครั้ง หรือรับประทานยา 200 มิลลิกรัม ทุก 12 ชั่วโมง 
- เด็กอายุ 6 เดือน – 12 ปีลงมา: รับประทานยาขนาด 8 มิลลิกรัม/น้ำหนักตัว 1 กิโลกรัม วันละ1 ครั้ง  หรือรับประทานยา 4 มิลลิกรัม/น้ำหนักตัว 1 กิโลกรัม ทุก 12 ชั่วโมง 
- เด็กอายุต่ำกว่า 6 เดือน: การใช้ยานี้อยู่ในดุลพินิจของแพทย์เป็นกรณีๆไป 
ค. สำหรับรักษา ทอนซิลอักเสบ /คออักเสบ: 
- ผู้ใหญ่และเด็กอายุมากกว่า 12 ปีขึ้นไป: รับประทานยา 400 มิลลิกรัม วันละ1ครั้ง หรือรับประทานยา 200 มิลลิกรัม ทุก 12 ชั่วโมง 
- เด็กอายุ 6 เดือน – 12 ปีลงมา: รับประทานยาขนาด 8 มิลลิกรัม/น้ำหนักตัว 1 กิโลกรัม วันละ1ครั้ง หรือ รับประทานยา 4 มิลลิกรัม/น้ำหนักตัว 1 กิโลกรัม ทุก 12 ชั่วโมง 
- เด็กอายุต่ำกว่า 6 เดือน: การใช้ยานี้อยู่ในดุลพินิจของแพทย์เป็นกรณีๆไป 
ง. สำหรับรักษาหูชั้นกลางอักเสบ: 
- ผู้ใหญ่และเด็กอายุมากกว่า 12 ปีขึ้นไป: รับประทานยา 400 มิลลิกรัม วันละ1 ครั้ง หรือรับประทานยา 200 มิลลิกรัม ทุก 12 ชั่วโมง 
- เด็กอายุ 6 เดือน – 12 ปีลงมา: รับประทานยาขนาด 8 มิลลิกรัม/น้ำหนักตัว 1 กิโลกรัม วันละ1ครั้ง หรือรับประทานยา 4 มิลลิกรัม/น้ำหนักตัว 1 กิโลกรัม ทุก 12 ชั่วโมง 
- เด็กอายุต่ำกว่า 6 เดือน: การใช้ยานี้อยู่ในดุลพินิจของแพทย์เป็นกรณีๆไป 
จ.	สำหรับรักษาโกโนเรีย/หนองใน(Gonococcal Infection Uncomplicated) 
- ผู้ใหญ่: รับประทานยา 400 มิลลิกรัม ครั้งเดียว 
- เด็ก:	การใช้ยานี้อยู่ในดุลพินิจของแพทย์เป็นกรณีๆไป 
อนึ่ง: 
- เพื่อหลีกเลี่ยงการระคายเคืองในกระเพาะอาหารและลำไส้ ให้รับประทานยานี้หลังอาหาร 
- รับประทานยานี้จนครบเทอมการรักษาตามคำสั่งแพทย์  ห้ามหยุดใช้ยานี้โดยไม่ขอคำปรึกษาจากแพทย์ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเซฟิกซิม   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆ  เช่น  โรคตับ  โรคไต  โรคเบาหวาน รวมทั้งกำลังกินยา/ใช้ยาอะไรอยู่  เพราะยาเซฟิกซิมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
เพื่อประสิทธิภาพการรักษา ต้องรับประทานยาเซฟิกซิมจนครบเทอมการรักษาตามที่แพทย์สั่ง 
กรณีที่ผู้ป่วยลืมรับประทานยาเซฟิกซิมตามเวลาที่กำหนด สามารถรับประทานทันทีที่นึกขึ้นได้ หากเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า  ให้รับประทานยาในขนาดปกติ 
 ///// เซฟิกซิมมีผลไม่พึงประสงค์อย่างไร? ///// 
ยาเซฟิกซิมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น เกิดภาวะลำไส้ใหญ่อักเสบชนิด Pseudomembranous colitis   ท้องเสีย  คลื่นไส้   ปวดท้อง  เบื่ออาหาร   อาเจียน 
- ผลต่อผิวหนัง:   เช่น  เกิดภาวะผื่นคัน  ลมพิษ 
- ผลต่อระบบทางเดินปัสสาวะและระบบสืบพันธุ์:   เช่น  ช่องคลอดอักเสบ  ติดเชื้อราชนิด แคนดิดา(Candida)ที่ระบบทางเดินปัสสาวะ 
- ผลต่อระบบประสาท:   เช่น  ปวดศีรษะ  วิงเวียน  ง่วงนอน  เกิดอาการชัก 
- ผลต่อระบบเลือด:  เช่น  มีภาวะ Thrombocytopenia(เกล็ดเลือดต่ำ), Eosinophilia(เม็ดเลือดขาวชนิด Eosinophil สูง), เม็ดเลือดขาวต่ำ,   มีภาวะเลือดจาง   ระยะเวลาที่ใช้ในการแข็งตัวของเลือดเมื่อมีเลือดออกนานผิดปกติ 
- ผลต่อตับ:   เช่น  ตับอักเสบ  เกิดดีซ่าน   เอนไซม์การทำงานของตับในเลือดเพิ่มขึ้น  ค่าบิลิรูบินในเลือดเพิ่มมากขึ้น 
- ผลต่อไต:  เช่น  เกิดพิษกับไต/ไตอักเสบ   ไตวาย 
 
 ///// มีข้อควรระวังการใช้เซฟิกซิมอย่างไร? ///// 
มีข้อควรระวังการใช้ยาเซฟิกซิม เช่น 
- ห้ามใช้กับผู้ที่แพ้ยานี้ 
- การใช้ยากับสตรีมีครรภ์/ตั้งครรภ์  สตรีในภาวะให้นมบุตร  เด็ก และผู้สูงอายุจะต้องเป็นไปตามคำสั่งแพทย์เท่านั้น 
- หากใช้ยานี้แล้วเกิดอาการแพ้ยา ต้องหยุดใช้ยานี้ทันที และรีบพบแพทย์/มาโรงพยาบาลทันที/ฉุกเฉิน 
- ผู้ป่วยอาจเกิด  ภาวะท้องเสีย/ถ่ายอุจจาระเหลว  ถ่ายอุจจาระเป็นน้ำ  กรณีการถ่ายอุจจาระมีเลือดปน/อุจจาระเป็นเลือด หรือท้องเสียอย่างรุนแรง ต้องรีบพบแพทย์/มาโรงพยาบาลด่วน  เพื่อแพทย์พิจารณาปรับแนวทางการรักษา 
- ยานี้ใช้ต่อต้านเชื้อแบคทีเรีย  ห้ามนำไปรักษาการติดเชื้อไวรัส หรือเชื้อรา 
- การใช้ยานี้ติดต่อกันนานๆจะส่งผลให้เกิดการติดเชื้อชนิดอื่นที่ยาเซฟิกซิมไม่สามารถรักษาได้อย่างเช่น เชื้อรา เป็นต้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเซฟิกซิมด้วย) ยาแผนโบราณ   อาหารเสริม  ผลิตภัณฑ์เสริมอาหาร  ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เซฟิกซิมมีปฏิกิริยาระหว่างยากับยาตัวอื่นอย่างไร? ///// 
ยาเซฟิกซิมมีปฏิกิริยาระหว่างยากับยาตัวอื่น เช่น 
- การใช้ยาเซฟิกซิมร่วมกับยา Probenecid  อาจทำให้ระดับยาเซฟิกซิมใน
กระแสเลือดเพิ่มสูงขึ้นจนทำให้ผู้ป่วยได้รับอาการข้างเคียงที่รุนแรงของยาเซฟิกซิมตามมา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามใช้ยาเซฟิกซิมร่วมกับวัคซีนอหิวาตกโรค  ด้วยยาเซฟิกซิมจะไปลดฤทธิ์
การกระตุ้นภูมิคุ้มกันของยาวัคซีนดังกล่าว 
- หลีกเลี่ยงการใช้ยาเซฟิกซิมร่วมกับยาเม็ดคุมกำเนิดที่มีส่วนประกอบของ 
Ethinyl estradiol  ด้วยจะทำให้ประสิทธิภาพการคุมกำเนิดด้อยลง 
 ///// ควรเก็บรักษาเซฟิกซิมอย่างไร? ///// 
ควรเก็บยาเซฟิกซิม ภายใต้อุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// เซฟิกซิมมีชื่ออื่นอีกไหม? ผลิตจากบริษัทอะไรบ้าง? ///// 
ยาเซฟิกซิม มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Suprax, Cemax, Mefix, Ocexim, Cefi- DS 
 ///// บรรณานุกรม ///// 
http://www.mims.com/thailand/drug/info/cefixime/?type=brief&amp;mtype=generic[2017,June17] 
https://en.wikipedia.org/wiki/Cefixime[2017,June17] 
https://www.drugs.com/cdi/cefixime.html[2017,June17] 
https://www.drugs.com/drug-interactions/cefixime-index.html?filter=3&amp;generic_only=[2017,June17] 
http://drug.fda.moph.go.th:81/nlem.in.th/medicine/essential/list/85#item-8593[2017,June17]
