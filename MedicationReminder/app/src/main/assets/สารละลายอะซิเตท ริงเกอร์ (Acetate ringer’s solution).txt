สารละลายอะซิเตท ริงเกอร์ (Acetate ringer’s solution)
 ///// บทนำ ///// 
สารละลายริงเกอร์อะซิเตต(Acetate ringer’s solution) ประกอบไปด้วยเกลือแร่หลายชนิดที่นำมาละลายในน้ำกลั่น และผ่านกระบวนการอบไอน้ำทำให้ปราศจากเชื้อ(Sterilization)  ความเข้มข้นของเกลือแร่ในสารละลายริงเกอร์ อะซิเตต จะมีความเหมาะสมต่อ  ผู้ที่สูญเสียเลือดอันเนื่องจากได้รับอุบัติเหตุ  ผู้ที่เสียเลือดจากการผ่าตัด   ผู้ที่มีแผลไหม้ตามร่างกายที่รุนแรง และผู้ที่มีภาวะท้องเสีย/ท้องร่วงรุนแรง 
สารละลายริงเกอร์ อะซิเตต มีส่วนประกอบของเกลือแร่ต่างๆต่อน้ำกลั่น 1 ลิตร ดังนี้ 
- เกลือโซเดียม 130   มิลลิโมล(Millimole) 
- เกลือโปแตสเซียม  4   มิลลิโมล 
- เกลือแคลเซียม  2.7   มิลลิโมล 
- เกลือคลอไรด์  108  มิลลิโมล 
- เกลืออะซิเตต 28  มิลลิโมล 
เกลือแร่แต่ละตัวดังกล่าว มีหน้าที่และประโยชน์ต่อร่างกาย ดังนี้ 
- แคลเซียม:  ใช้เป็นส่วนประกอบของฟัน-กระดูก และยังมีหน้าที่สำคัญต่อการหดตัวของกล้ามเนื้อ   การนำกระแสประสาท  รวมถึงการแข็งตัวของเลือดเพิ้อเกิดเป็นลิ่มเลือด 
- โซเดียม: เป็นเกลือที่ใช้ควบคุมสมดุลของน้ำ และการทำงานของกระแสประสาท      ในร่างกาย 
- โปแตสเซียม: มีความจำเป็นต่อการทำงานของหัวใจ ไต กล้ามเนื้อ เส้นประสาท  และระบบการย่อยอาหารของร่างกาย 
- คลอไรด์: เป็นเกลือที่ใช้เป็นส่วนประกอบของกรดไฮโดรคลอริก(Hydrochloric acid ย่อว่า HCl)ในกระเพาะอาหารเพื่อใช้กับกระบวนการย่อยอาหารรวม ถึงเพื่อสร้างสมดุลของปริมาณน้ำในร่างกาย ตลอดจนช่วยทำให้การทำงานของไตเป็นไปอย่างปกติ 
- อะซิเตท: ใช้เป็นแหล่งการผลิตเกลือไบคาร์บอเนต(Bicarbonate)โดยมีกระบวนการเปลี่ยน อะซิเตท ไปเป็นไบคาร์บอเนตที่เนื้อเยื่อของกล้ามเนื้อ  ซึ่งไบคาร์บอเนตมีความจำเป็นในกระบวนการย่อยอาหาร และช่วยรักษาสมดุลของกรดแลคติก(Lactic acid)ที่เกิดขึ้นขณะที่ร่างกายมีการออกกำลังกาย หรือมีภาวะผิดปกติต่างๆ เช่น ภาวะช็อก   มีการติดเชื้อในกระแสโลหิต   หัวใจวาย  เป็นต้น 
การใช้สารละลายริงเกอร์ อะซิเตต จะมีในสถานพยาบาลเท่านั้น  และคณะกรรมการอาหารและยาของไทยได้ระบุให้สารละลายอะซิเตท ริงเกอร์อยู่ในหมวดยาอันตราย  ดังนั้นการใช้สารละลายนี้ ต้องเป็นไปตามคำสั่งและดุลยพินิจของแพทย์แต่ผู้เดียว 
 
 ///// สารละลายอะซิเตท ริงเกอร์มีสรรพคุณ(คุณสมบัติ)อย่างไร? ///// 
สารละลายอะซิเตท ริงเกอร์มีสรรพคุณ/ข้อบ่งใช้ เช่น 
- สำหรับผู้ป่วยที่สูญเสียน้ำและเกลือแร่ของร่างกายด้วยอุบัติเหตุ  หรือมีการเสียเลือดมาก หรือใช้กับผู้ป่วยที่มีแผลไฟไหม้/แผลไหม้รุนแรง  รวมถึงผู้ที่มีอาการท้องเสียรุนแรง 
- เป็นสารละลายที่ใช้ทดแทนของเหลวในร่างกาย ก่อนและหลังหัตถการผ่าตัด 
 
 ///// สารละลายอะซิเตท ริงเกอร์มีกลไกการออกฤทธิ์อย่างไร? ///// 
สารละลายอะซิเตท ริงเกอร์มีกลไกการออกฤธิ์โดย จะช่วยชดเชยน้ำและเกลือแร่ที่ร่างกายสูญเสียไป พร้อมกับช่วยปรับความเป็นกรด–ด่างของเลือดให้กลับเข้าสู่ภาวะปกติ  ส่งผลให้ผู้ป่วยฟื้นสภาพจากการสูญเสีย  น้ำ เกลือแร่ และเลือด ได้เร็วขึ้น 
 
 ///// สารละลายอะซิเตท ริงเกอร์มีรูปแบบการจัดจำหน่ายอย่างไร? ///// 
สารละลายอะซิเตทริงเกอร์ มีรูปแบบการจัดจำหน่าย เช่น 
- สารละลาย ที่มีขนาดความจุ  500 , 1000 และ 2000 มิลลิลิตร/ขวด 
 
 ///// สารละลายอะซิเตท ริงเกอร์มีขนาดการบริหารยาอย่างไร? ///// 
สารละลายอะซิเตท ริงเกอร์ที่ให้กับผู้ป่วย ต้องหยดเข้าหลอดเลือดดำตามคำสั่งแพทย์ โดยอาศัยผลการตรวจสอบร่างกายของผู้ป่วยมาเป็นแนวทางการคำนวณอัตราการหยดสารละลาย และปริมาณของสารละลายที่ต้องให้ผู้ป่วย  และระหว่างการให้สารละลายอะซิเตท ริงเกอร์ จะต้องมีการตรวจวัดสัญญาณชีพต่างๆร่วมด้วย อาทิ อัตราการเต้นของหัวใจ   และความดันโลหิต เป็นต้น 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวม สารละลายอะซิเตทริงเกอร์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคความดันโลหิตสูง  โรคหัวใจ  รวมทั้งกำลังกินยา/ใช้ยาอะไรอยู่ เพราะสารละลายอะซิเตทริงเกอร์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// สารละลายอะซิเตท ริงเกอร์มีผลไม่พึงประสงค์อย่างไร? ///// 
สารละลายอะซิเตท ริงเกอร์ อาจก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ดังนี้ เช่น ผื่นคันตามผิวหนัง  คลื่นไส้ อาเจียน  ปวดท้อง  ท้องเสีย  ปัสสาวะบ่อย   ปวดกล้ามเนื้อ  ปวดข้อ   หัวใจเต้นช้า   ง่วงนอน 
 
 ///// มีข้อควรระวังการใช้สารละลายอะซิเตท ริงเกอร์อย่างไร? ///// 
มีข้อควรระวังการใช้สารละลายอะซิเตท ริงเกอร์ เช่น 
- ห้ามใช้กับผู้แพ้ยา/แพ้สารละลายอะซิเตทริงเกอร์ 
- ห้ามใช้ร่วมกับยา Ceftriaxone โดยให้ทางหลอดเลือดดำ  ด้วยจะเกิดการตกตะกอนของเกลือแคลเซียมกับยา Ceftriaxone ได้ง่าย 
- หยุดการให้สารละลายนี้ทันที หากพบว่าขณะผู้ป่วยได้รับยา/สารละลายนี้แล้วมีอาการแพ้เกิดขึ้น แล้วรีบแจ้งแพทย์/พยาบาล ทันที 
- ระวังการให้สารละลายอะซิเตท ริงเกอร์กับผู้ป่วยที่มีภาวะเกลือโปแตสเซียมในเลือดสูง   รวมถึงผู้ป่วยโรคหัวใจ  ผู้ป่วยที่อยู่ในภาวะเลือดเป็นด่าง(Alkalosis)  ผู้ป่วยโรคไต   ผู้ที่อยู่ในภาวะบวมน้ำ 
- ระวังการใช้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ 
- การหยดสารละลายอะซิเตท ริงเกอร์เข้าหลอดเลือดดำ จะต้องใช้อัตราการหยดที่เหมาะสม โดยเป็นไปตามคำสั่งแพทย์  ทั้งนี้เพื่อป้องกันมิให้เกิดภาวะเสียสมดุลเกลือแร่ในกระแสเลือด 
- ห้ามใช้ยา/สารละลายนี้ที่หมดอายุ 
- ห้ามเก็บยา/สารละลายนี้ที่หมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมสารละลายอะซิเตท ริงเกอร์ด้วย) ยาแผนโบราณ   อาหารเสริม  ผลิตภัณฑ์เสริมอาหาร  ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// สารละลายอะซิเตท ริงเกอร์มีปฏิกิริยาระหว่างยากับยาตัวอื่นอย่างไร? ///// 
สารละลายอะซิเตท ริงเกอร์มีปฏิกิริยาระหว่างยากับยาตัวอื่น เช่น 
- ห้ามใช้สารละลายอะซิเตท ริงเกอร์ร่วมกับยา Ceftriaxone  ด้วยจะเกิดการตกตะกอนระหว่างแคลเซียมจากสารละลายแลคเตทริงเกอร์กับยา Ceftriaxone 
 
 
 ///// ควรเก็บรักษาสารละลายอะซิเตท ริงเกอร์อย่างไร? ///// 
สามารถเก็บสารละลายอะซิเตท ริงเกอร์ภายใต้อุณหภูมิห้องที่เย็น  
เก็บในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยา/สารละลายให้พ้นมือเด็กและสัตว์เลี้ยง 
 
 ///// สารละลายอะซิเตท ริงเกอร์มีชื่ออื่นอีกไหม? ผลิตจากบริษัทอะไรบ้าง ///// 
สารละลายอะซิเตท ริงเกอร์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.ncbi.nlm.nih.gov/pmc/articles/PMC3771004/[2017,Aug12] 
http://www.mims.com/thailand/drug/info/acetar-acetar-5[2017,Aug12] 
https://www.symptomfind.com/nutrition-supplements/role-of-electrolytes-in-the-body/[2017,Aug12] 
http://www.ajkd.org/article/S0272-6386(82)80043-7/abstract[2017,Aug12] 
http://www.foodpyramid.com/dietary-minerals/chloride/[2017,Aug12] 
http://www.mgwater.com/bicarb.shtml[2017,Aug12] 
http://www.ndrugs.com/?s=ringer-acetate&amp;t=side%20effects[2017,Aug12] 
https://www.drugs.com/drug-interactions/calcium-chloride-with-ceftriaxone-474-0-557-0.html[2017,Aug12]
