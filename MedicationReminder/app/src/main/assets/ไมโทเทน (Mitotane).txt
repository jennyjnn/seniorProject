ไมโทเทน (Mitotane)
 ///// บทนำ ///// 
ยาไมโทเทน(Mitotane)เป็นยาที่ใช้รักษาโรคมะเร็งของต่อมหมวกไต (Adrenocortical carcinoma)ที่ไม่สามารถใช้วิธีผ่าตัดในการรักษา  และรักษาอาการ Cushing syndrome ซึ่งเป็นกลุ่มอาการที่ร่างกายมีฮอร์โมนกลูโคคอร์ติคอยด์ (Glucocorticoid)มากเกินไป  ทางการแพทย์จัดให้ยาไมโทเทนเป็นยาเคมีบำบัดแบบรับประทาน (Oral chemotherapeutic agent) 
ยาไมโทเทน จะออกฤทธิ์กดการทำงานของต่อมหมวกไต แต่ไม่ได้ทำลายเซลล์ของต่อมหมวกไตแต่อย่างใด  ตัวยาไมโทเทนยังอาจเป็นเหตุให้สมองได้รับความเสียหายได้อีกด้วย ทั้งนี้อาจมาจากเหตุผลที่ว่ายาไมโทเทนเป็น “อนุพันธ์ของยาฆ่าแมลง”  ซึ่งไม่เพียงจะออกฤทธิ์กดการทำงานของต่อมหมวกไตเท่านั้น แต่ยังออกฤทธิ์ยับยั้งการสร้างฮอร์โมนต่างๆของร่างกายอีกด้วย 
รูปแบบยาแผนปัจจุบันของยาไมโทเทนเป็นยารับประทาน โดยมีการดูดซึมจากระบบทางเดินอาหารและจะกระจายตัวเข้าสู่กระแสเลือดได้เพียงประมาณ 35–40%  ยาไมโทเทนละลายได้ดีในไขมัน  การรับประทานยานี้พร้อมอาหารจะทำให้มีการดูดซึมจากระบบทางเดินอาหารได้มากยิ่งขึ้น  ร่างกายจะสะสมยาไมโทเทนตามเนื้อเยื่อไขมันของร่างกาย  ตับรวมถึงเนื้อเยื่อต่างๆของร่างกายจะเป็นผู้ทำลาย และเปลี่ยนแปลงโครงสร้างทางเคมีของยาไมโทเทนอย่างต่อเนื่อง  และอาจต้องใช้เวลา             ประมาณ 18–159 วัน ในการกำจัดยานี้ออกจากร่างกาย โดยผ่านทิ้งไปกับปัสสาวะและอุจจาระ  ระยะเวลาของการรักษาโดยใช้ยานี้อยู่ระหว่าง  1.5–12.5 เดือน ทั้งนี้ขึ้นอยู่กับอาการและการตอบสนองของร่างกายผู้ป่วย 
ส่วนมากผู้ที่รับประทานยาไมโทเทน จะมีอาการคลื่นไส้-อาเจียนในความรุนแรงระดับกลางๆ  แพทย์จึงมักต้องจ่ายยาลดอาการคลื่นไส้-อาเจียน/ยาแก้คลื่นไส้อาเจียนให้กับผู้ที่ใช้ยานี้ด้วย 
ข้อห้ามใช้ของยาไมโทเทนมีไม่กี่ประการ เช่น  ห้ามใช้กับผู้ที่แพ้ยาไมโทเทนรวมถึงผู้ป่วยที่ร่างกายได้รับบาดเจ็บอย่างรุนแรง หรือผู้ที่อยู่ในภาวะช็อก 
กรณีที่ผู้ป่วยรับประทานยาไมโทเทนเกินขนาด  สามารถสังเกตได้จากอาการท้องเสีย  อาเจียน  ชามือ-เท้า  อ่อนเพลีย  การบำบัดรักษาผู้ที่ได้รับยานี้เกินขนาดนั้นแพทย์จะดูแลและรักษาตามอาการ 
อนึ่ง  ยังมีข้อพึงระวังการใช้ยาไมโทเทนกับผู้ป่วยบางกลุ่มที่ถือเป็นกลุ่มเสี่ยง ที่อาจได้รับอันตรายจากการใช้ไมโทเทน อาทิ  เช่น 
- สตรีมีครรภ์/ตั้งครรภ์ ถือเป็นกลุ่มที่ห้ามใช้ยาไมโทเทน ด้วยตัวยาสามารถทำอันตรายต่อทารกในครรภ์ได้ 
- สตรีที่อยู่ในภาวะให้นมบุตร  นักวิทยาศาสตร์พบว่ายานี้สามารถซึมผ่านออกมากับน้ำนมมารดาและผ่านเข้าสู่ทารกที่ดื่มนมมารดาได้  กรณีที่ต้องใช้ยาไมโทเทนกับ	 ผู้ป่วยกลุ่มนี้   ต้องเปลี่ยนให้ทารกหันมาดื่มนมผงดัดแปลงแทนนมมารดา 
- เด็ก:  ยังไม่มีข้อมูลการใช้ยานี้กับผู้ป่วยเด็กอย่างชัดเจน  การจะใช้ยานี้กับผู้ป่วยเด็กหรือไม่นั้น ควรต้องเป็นไปตามดุลยพินิจของแพทย์ผู้รักษาเท่านั้น 
- ผู้สูงอายุ:  การใช้ยาไมโทเทนกับผู้สูงอายุ แพทย์จะเริ่มที่ขนาดต่ำๆก่อน ด้วยสภาพตับของผู้สูงอายุอาจทำหน้าที่ทำลายยาได้ไม่ดีเท่ากับคนทั่วไป   การใช้ยาขนาดปกติจึงอาจทำให้ผู้สูงอายุได้รับผลข้างเคียงจากยาไมโทเทนมากยิ่งขึ้น 
ทั้งนี้ ยังมีข้อมูลของการใช้ยาไมโทเทนอีกมากมายที่ผู้ป่วยสามารถสอบถามได้จากแพทย์ผู้รักษา หรือจากเภสัชกร   ซึ่งเราจะพบการใช้ยาไมโทเทนแต่ในสถานพยาบาลเท่านั้น การใช้ยานี้ได้อย่างเหมาะสมปลอดภัยจะต้องอยู่ภายใต้การกำกับดูแลของแพทย์ผู้รักษาแต่ผู้เดียว 
 
 ///// ไมโทเทนมีสรรพคุณ(คุณสมบัติ)อย่างไร? ///// 
ยาไมโทเทนมีสรรพคุณ/ข้อบ่งใช้ เช่น 
- บำบัดรักษาอาการโรคมะเร็งของต่อมหมวกไตที่ไม่สามารถรักษาโดยการผ่าตัด(Inoperable adrenocortical tumors) 
- บำบัดอาการ Cushing syndrome 
 
 ///// ไมโทเทนมีกลไกการออกฤทธิ์อย่างไร? ///// 
กลไกการออกฤทธิ์ของยาไมโทเทน ยังไม่เป็นที่ทราบแน่ชัด แต่ยานี้มีผลกดการทำงานของต่อมหมวกไต ส่งผลต่อกระบวนการเมตาบอลิซึม(Metabolism/สันดาป)ของฮอร์โมนคอร์ติซอล (Cortisol)ของต่อมหมวกไต และทำให้การผลิตฮอร์โมน 17 Hydroxy corticosteroids ของต่อมหมวกไตลดลง  จากกลไกที่เกิดขึ้น มีผลให้เนื้อร้ายที่บริเวณต่อมหมวกไตฝ่อตัวลง และยังสามารถบำบัดรักษาอาการของกลุ่มอาการคุชชิง(Cushing syndrome)ได้อีกด้วย 
 
 ///// ไมโทเทนมีรูปแบบการจัดจำหน่ายอย่างไร? ///// 
ยาไมโทเทนมีรูปแบบการจัดจำหน่าย เป็น 
- ยาเม็ดชนิดรับประทานที่มีส่วนประกอบของ Mitotane ขนาด  500 มิลลิกรัม/เม็ด 
 
 ///// ไมโทเทนมีขนาดรับประทานอย่างไร? ///// 
ในบทความนี้ ขอยกตัวอย่างขนาดรับประทานของยาไมโทเทนเฉพาะสำหรับการบำบัดโรคมะเร็งของต่อมหมวกไต ดังนี้ เช่น 
 
- ผู้ใหญ่: เริ่มต้นรับประทานยาขนาด 2–6 มิลลิกรัม/วัน โดยแบ่งรับประทาน 3–4 ครั้ง ขนาดรับประทานที่ใช้คงระดับการรักษาอยู่ที่ 9–10 กรัม/วัน  ขนาดรับประทานสูงสุดไม่เกิน 16 กรัม/วัน แพทย์จะเป็นผู้พิจารณาระยะเวลาของการใช้ยานี้ได้เหมาะสมที่สุดโดยดูจากการตอบสนองและประโยชน์ที่ผู้ป่วยได้รับ  ทั้งนี้ ควรรับประทานยานี้พร้อมอาหารเพื่อเพิ่มการดูดซึมของตัวยาไมโทเทนจากระบบทางเดินอาหาร 
อนึ่ง ขนาดยาที่ใช้ในการบำบัดอาการ Cushing syndrome จะอยู่ในดุลพินิจของแพทย์ผู้รักษาเป็นรายผู้ป่วยไป โดยขึ้นกับอาการและความรุนแรงของอาการของผู้ป่วย 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไมโทเทน  ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคตับ รวมทั้งกำลังกินยา/ใช้ยาอะไรอยู่เพราะยาไมโทเทน  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาต่างๆที่ใช้อยู่ก่อน  เช่น การใช้ยาไมโทเทนร่วมกับยา Warfarin  จะทำให้ฤทธิ์การรักษาของยาไมโทเทนด้อยลงไป 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไมโทเทน ให้รับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// ไมโทเทนมีผลไม่พึงประสงค์อย่างไร? ///// 
ยาไมโทเทนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  เกิดภาวะเลือดออกง่าย  เกิดโลหิตจาง  มีภาวะLeukopenia(เม็ดเลือดขาวทุกชนิดต่ำ) 
- ผลต่อระบบทางเดินอาหาร:  เช่น  เบื่ออาหาร  คลื่นไส้ อาเจียน  ท้องเสีย  มีการหลั่งน้ำลายมาก 
- ผลต่อระบบประสาท: เช่น  ง่วงนอน วิงเวียน   มีความรู้สึกสัมผัสเพี้ยน  ปวดศีรษะ 
- ผลต่อระบบหัวใจและหลอดเลือด: เช่น  ความดันโลหิตสูงหรือไม่ก็ต่ำ  หน้าแดง 
- ผลต่อตับ:  เช่น  เอนไซม์การทำงานของตับในเลือดสูง   มีภาวะตับอักเสบ 
- ผลต่อผิวหนัง: เช่น  เกิดผื่นคัน 
- ผลต่อระบบทางเดินปัสสาวะ:  เช่น  เลือดออกในทางเดินปัสสาวะ/ปัสสาวะเป็นเลือด   มีโปรตีนใน ปัสสาวะ 
- ผลต่อระบบการเผาผลาญพลังงานของร่างกาย:  เช่น ไขมันคอเลสเตอรอลและไตรกลีเซอไรด์ในเลือดสูง 
- ผลต่อกล้ามเนื้อ:  เช่น  กล้ามเนื้ออ่อนแรง 
- ผลต่อตา:  เช่น  ตาพร่า  เลนส์ตา/แก้วตาขุ่น 
- ผลต่อสภาพจิตใจ:  เช่น  รู้สึกสับสน 
- ผลต่อระบบต่อมไร้ท่อ:  เช่น  ฮอร์โมนของต่อมหมวกไตน้อยลง  หน้าอก/เต้านมโตในผู้ชาย   ต่อมไทรอยด์อักเสบ   การเจริญเติบโตของร่างกายลดลง 
 
 ///// มีข้อควรระวังการใช้ไมโทเทนอย่างไร? ///// 
มีข้อควรระวังการใช้ยาไมโทเทน เช่น 
- ห้ามใช้กับผู้ที่แพ้ยานี้ ผู้ที่ได้รับบาดเจ็บขั้นรุนแรง ผู้ที่อยู่ในภาวะช็อก รวมถึง                                   สตรีมีครรภ์/ตั้งครรภ์ และสตรีที่อยู่ในภาวะให้นมบุตร 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สีของเม็ดยาเปลี่ยนไป 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วน ประกอบด้วยจะส่งผลให้เกิดผลข้างเคียงจากยานี้ที่รุนแรงตามมา 
- ระวังการใช้ยากับผู้ป่วยโรคตับ 
- รับประทานยานี้ต่อเนื่องตรงตามขนาดและเวลาในแต่ละวันตามที่แพทย์สั่ง 
- ระหว่างบำบัดรักษาด้วยยาไมโทเทน   แพทย์จะคอยตรวจการทำงานของต่อมหมวกไต   ของระบบเลือด  การทำงานของตับ  ระบบประสาท  รวมถึงพฤติกรรมของผู้ป่วยมาประกอบร่วมกับการรักษา 
- มาพบแพทย์/มาโรงพยาบาลตามนัดทุกครั้งเพื่อรับการตรวจร่างกาย และดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไมโทเทนด้วย) ยาแผนโบราณทุกชนิด  อาหารเสริม  ผลิตภัณฑืเสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไมโทเทนมีปฏิกิริยาระหว่างยากับยาตัวอื่นอย่างไร? ///// 
ยาไมโทเทนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาไมโทเทนร่วมกับยาที่ใช้รักษาโรคเอชไอวี /ยาต้านรีโทรไวรัส อย่างเช่นยา Darunavir,  Rilpivirine, ด้วยจะทำให้ปริมาณความเข้มข้นของยารักษาโรคเอชไอวีในกระแสเลือดต่ำลงจนเป็นเหตุให้การรักษาเอชไอวี ด้อยประสิทธิภาพลงไป 
- หลีกเลี่ยงการใช้ยาไมโทเทนร่วมกับยารักษาแบบจำเพาะต่อเซลล์มะเร็ง  อย่างเช่น  Nilotinib  ด้วยจะทำให้ระดับยา Nilotinib ในกระแสเลือดลดต่ำลง  หากจำเป็นต้องใช้ยาร่วมกัน แพทย์อาจต้องปรับระยะเวลาของการรับประทานยาทั้ง 2 ตัวให้ห่างกันอย่างเหมาะสมเสียก่อน 
- การใช้ไมโทเทนร่วมกับยาฮอร์โมนคุมกำเนิด/ยาเม็ดคุมกำเนิด อย่างเช่น  Estradiol  จะทำให้ระดับยา Estradiol ในเลือดต่ำลงจนอาจเกิดภาวะประจำเดือนมาผิดปกติ หรือทำให้มีการตั้งครรภ์ตามมา  หากจำเป็นต้องใช้ยาร่วมกัน   แพทย์จะปรับขนาดรับประทานของยาทั้ง 2 ตัวให้เหมาะสมเป็นกรณีไป รวมถึงการใช้ถุงยางอนามัยชายในการมีเพศสัมพันธ์ทุกครั้ง 
- การใช้ยาไมโทเทนร่วมกับยา Hydrocodone  อาจทำให้ระดับของยา Hydrocodone ในกระแสเลือดต่ำลงจนทำให้ฤทธิ์การบำบัดอาการปวดของยา Hydrocodone ด้อยประสิทธิภาพลง  จึงควรหลีกเลี่ยงการใช้ยาร่วมกัน 
 ///// ควรเก็บรักษาไมโทเทนอย่างไร? ///// 
ควรเก็บยาไมโทเทนภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น	เก็บยาในภาชนะที่ปิดมิดชิด พ้นแสงแดด/แสงสว่าง ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 ///// ไมโทเทนมีชื่ออื่นอีกไหม? ผลิตจากบริษัทอะไรบ้าง? ///// 
ยาไมโทเทนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/dosage/mitotane.html#Usual_Adult_Dose_for_Adrenal_Cortical_Carcinoma [2017,Feb4] 
https://www.drugbank.ca/drugs/DB00648 [2017,Feb4] 
http://www.mims.com/thailand/drug/info/mitotane/?type=brief&amp;mtype=generic [2017,Feb4] 
https://en.wikipedia.org/wiki/Mitotane [2017,Feb4] 
https://www.drugs.com/drug-interactions/mitotane-index.html?filter=3&amp;generic_only= [2017,Feb4]
