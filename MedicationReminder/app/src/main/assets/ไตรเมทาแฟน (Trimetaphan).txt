ไตรเมทาแฟน (Trimetaphan)
 ///// บทนำ ///// 
ยาไตรเมทาแฟน (Trimetaphan หรือ Trimethaphan หรือ Trimetaphan camsilate  หรือ  Trimethaphan camsylate )เป็นยาในกลุ่ม Ganglionic blocker  มีฤทธิ์ยับยั้งคำสั่งจากระบบประสาทอัตโนมัติทั้งชนิด Parasympathetic และ Sympathetic  ทางคลินิกนำมาใช้รักษา  ภาวะความดันโลหิตสูงแบบวิกฤต  บำบัดการฉีกเซาะของเส้นเลือด/หลอดเลือดเอออร์ตา(Aorta)   รักษาภาวะน้ำท่วมปอด/ปอดบวมน้ำ  ช่วยลดการเสียเลือดระหว่างการผ่าตัดระบบประสาท 
ยาไตรเมทาแฟนมีรูปแบบเภสัชภัณฑ์เป็นยารับประทานและยาฉีด  ด้วยมีระยะเวลาการออกฤทธิ์ไม่นานนัก ทำให้การใช้ยานี้แบบรับประทานไม่สะดวกต่อผู้ป่วยเท่าใดนัก เพราะต้องรับประทานยาหลายครั้งในแต่ละวัน  กรณีรูปแบบยาฉีดซึ่งออกฤทธิ์ได้เร็ว จึงเหมาะต่อการลดความดันโลหิตของผู้ป่วยขณะเข้ารับการผ่าตัด หรือเมื่อต้องการลดความดันโลหิตแบบฉุกเฉิน  จึงเป็นเหตุผลที่ยาไตรเมทาแฟนในลักษณะยาฉีดจะได้รับความนิยมมากกว่ายารับประทาน และธรรมชาติโครงสร้างทางเคมีของยาไตรเมทาแฟน เป็นผลให้ตัวยานี้ไม่สามารถซึมผ่านชั้นเซลล์ไขมันในสมองได้ ทำให้ตัวยานี้ไม่ส่งผลกระทบต่อระบบประสาทส่วนกลางของผู้ป่วย 
ข้อควรทราบบางประการที่ผู้บริโภค/ผู้ป่วยต้องทำความเข้าใจเมื่อได้รับยาไตรเมทาแฟน อาทิ 
- ยาไตรเมทาแฟนสามารถปิดกั้นคำสั่งการทำงานของกล้ามเนื้อที่ยึดเลนส์ตา(Lens)/แก้วตาของตาที่เรียกว่า Ciliary muscle ส่งผลให้ร่างกายไม่สามารถควบคุมกล้ามเนื้อรอบเลนส์ตาได้อย่างปกติ ทำให้ผู้ป่วยอาจสูญเสียความชัดเจนในการมองเห็นภาพ  แต่ด้วยยานี้มีฤทธิ์เพียงระยะสั้น เมื่อหมดฤทธิ์ของยานี้การบังคับเลนส์ของตาก็จะกลับมาเป็นปกติเหมือนเดิม 
- ด้วยยาไตรเมทาแฟนมีกลไกปิดกั้นการทำงานของระบบประสาทอัตโนมัติ อย่างSympathetic จึงก่อให้เกิดการขยายตัวของหลอดเลือดจนทำให้เกิดภาวะความดัน	  โลหิตต่ำตามมา  นอกจากนี้ยังทำให้แรงของการบีบตัวของหัวใจลดลงและส่งผลให้มีภาวะหัวใจเต้นเร็วเกิดขึ้น  กรณีนี้แพทย์จะทราบโดยการตรวจวัดสัญญาณชีพของผู้ป่วยจึงจะทำการบำบัดอาการดังกล่าว 
- การออกฤทธิ์ปิดกั้นการนำคำสั่งกระแสประสาท Parasympathetic ของยานี้	  สามารถส่งผลกระทบต่อการเคลื่อนตัวของลำไส้ ทำให้การทำงานต่ำลงและเป็นผลให้เกิดอาการท้องผูกตามมา  อาการเหล่านี้จะหายได้เองเมื่อหยุดใช้ยานี้ 
ปัจจุบัน อาจพบเห็นการใช้ยาไตรเมทาแฟนน้อยลง  ด้วยมียาลดความดันโลหิตกลุ่มอื่นๆที่สามารถนำมาใช้ทดแทนยาไตรเมทาแฟนได้เป็นอย่างดี และในอดีตที่ผ่านมาเราจะพบเห็นการใช้ยาชนิดนี้ภายใต้ยาชื่อการค้าเดียว คือ “Arfonad” 
 
 ///// ไตรเมทาแฟนมีสรรพคุณ(คุณสมบัติ)อย่างไร? ///// 
ยาไตรเมทาแฟนมีระยะเวลาการออกฤทธิ์ประมาณ 10–15 นาที จึงมีลักษณะการใช้งาน/สรรพคุณดังนี้ 
- ใช้เป็นยาลดความดันโลหิตของผู้ป่วยขณะเข้ารับการผ่าตัด 
- ใช้ลดความดันโลหิตขั้นวิกฤต 
 
 ///// ไตรเมทาแฟนมีกลไกการออกฤทธิ์อย่างไร? ///// 
ยาไตรเมทาแฟนมีกลไกการออกฤทธิ์ต่อระบบประสาทอัตโนมัติซึ่งมีอยู่ทั่วอวัยวะของร่างกาย  การยับยั้งการทำงานของระบบประสาทอัตโนมัติชนิดซิมพาธีติกที่บริเวณหลอดเลือดจะทำให้หลอดเลือดเกิดการคลายตัวจนส่งผลให้เลือดไหลเวียนได้สะดวก และด้วยกลไกนี้เอง จึงเกิดฤทธิ์ในการลดความดันโลหิตตามมา 
 
 ///// ไตรเมทาแฟนมีรูปแบบการจัดจำหน่ายอย่างไร? ///// 
ยาไตรเมทาแฟนมีรูปแบบการจัดจำหน่าย เช่น 
- ยาฉีด ที่ประกอบด้วยตัวยาTrimetaphan camsylate ขนาด 50 มิลลิกรัม/มิลลิลิตร 
 
 ///// ไตรเมทาแฟนมีขนาดการบริหารยาอย่างไร? ///// 
ยาไตรเมทาแฟนมีขนาดการบริหารยา/ใช้ยา เช่น 
ก.	สำหรับการควบคุมความดันโลหิตให้เป็นปกติขณะผ่าตัด: 
- ผู้ใหญ่: หยดยาเข้าหลอดเลือดดำขนาด 3–4 มิลลิกรัม/นาที  ขนาดยาที่ใช้คงระดับการรักษาอยู่ที่ 0.3–6 มิลลิกรัม/นาที 
ข.สำหรับลดความดันโลหิตขั้นวิกฤต(Hypertensive emergency): 
- ผู้ใหญ่: หยดยาเข้าหลอดเลือดดำขนาด 0.5–1 มิลลิกรัม/นาที ขนาดยาที่ใช้คงระดับการรักษาอยู่ที่ 1–5 มิลลิกรัม/นาที 
อนึ่ง: 
- การเตรียมยาฉีดไตรเมทาแฟนให้เจือจาง จะใช้ตัวยานี้ 500 มิลลิกรัม ละลายในสารละลาย 5% Dextrose 500 มิลลิลิตร และควรใช้ภายใน 24 ชั่วโมงหลังการละลายยานี้ 
- เด็ก: ขนาดการใช้ยานี้กับเด็ก แพทย์จะพิจารณาจากน้ำหนักตัวเด็กเป็นเกณฑ์โดยเป็นไปตามข้อกำหนดในเอกสารกำกับยานี้ 
- แพทย์อาจปรับขนาดการใช้ยานี้ลดลงเมื่อใช้ยานี้กับผู้สูงอายุเป็นกรณีๆไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไตรเมทาแฟน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคไต   โรคหัวใจ  โรคความดันโลหิตสูง  โรคความดันโลหิตต่ำ   โรคระบบทางเดินปัสสาวะ  โรคลำไส้/โรคระบบทางเดินอาหาร  รวมทั้งกำลังกินยา/ใช้ยาอะไรอยู่ เพราะยาไตรเมทาแฟนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// ไตรเมทาแฟนมีผลไม่พึงประสงค์อย่างไร? ///// 
ยาไตรเมทาแฟนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบสืบพันธุ์  เช่น  สมรรถภาพทางเพศของบุรุษถดถอย 
- ผลต่อระบบทางเดินอาหาร  เช่น  เบื่ออาหาร  คลื่นไส้อาเจียน  ท้องผูก  ปากแห้ง 
- ผลต่อระบบทางเดินปัสสาวะ  เช่น  ปัสสาวะขัด 
- ผลต่อระบบหัวใจและหลอดเลือด   เช่น  ความดันโลหิตต่ำ  หัวใจเต้นเร็ว  กล้ามเนื้อหัวใจขาดเลือด   กล้ามเนื้อหัวใจตาย 
- ผลต่อตา  เช่น  รูม่านตาขยาย 
- ผลต่อผิวหนัง  เช่น  เกิดผื่นคัน  ลมพิษ 
 
 ///// มีข้อควรระวังการใช้ไตรเมทาแฟนอย่างไร? ///// 
มีข้อควรระวังการใช้ยาไตรเมทาแฟน เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์/ตั้งครรภ์  สตรีในภาวะให้นมบุตร  เด็ก  และผู้สูงวัยนอกจากมีคำสั่งแพทย์ 
- ห้ามใช้ยานี้กับผู้ที่มีภาวะขับปัสสาวะไม่ออก/ปัสสาวะขัด  ผู้ป่วยความดันโลหิตต่ำ  ผู้ที่มีภาวะท้องผูก 
- หากพบอาการ  ใจสั่น  เจ็บหน้าอก  คลื่นไส้อาเจียน หลังได้รับยาไตรเมทาแฟนต้องรีบแจ้ง แพทย์/ พยาบาล ทันที 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไตรเมทาแฟนด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดรวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไตรเมทาแฟนมีปฏิกิริยาระหว่างยากับยาตัวอื่นอย่างไร? ///// 
ยาไตรเมทาแฟนมีปฏิกิริยาระหว่างยากับยาตัวอื่น เช่น 
- ห้ามใช้ยาไตรเมทาแฟนร่วมกับยา Atracurium besylate(ยาหย่อนกล้ามเนื้อ) เพราะจะทำให้เกิดอาการข้างเคียงที่รุนแรงต่างๆตามมาจากยาทั้ง 2ตัวดังกล่าว 
- ห้ามใช้ยาไตรเมทาแฟนร่วมกับยา Alfuzosin, Acebutolol ด้วยจะทำให้เกิด
ความดันโลหิตต่ำตามมา 
- การใช้ยาไตรเมทาแฟนร่วมกับยา Bendroflumethiazide  อาจทำให้ระดับยา Bendroflumethiazide ในกระแสเลือดเพิ่มขึ้น จนเป็นเหตุให้ผู้ป่วยได้รับอาการข้างเคียงสูงขึ้นจากยาBendroflumethiazideตามมา  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
- ห้ามใช้ยาไตรเมทาแฟนร่วมกับยา Decamethonium(ยาทำให้กล้ามเนื้อเป็นอัมพาต)เพราะจะทำให้ประสิทธิภาพในการรักษาของยาไตรเมทาแฟนด้อยลง 
 
 ///// ควรเก็บรักษาไตรเมทาแฟนอย่างไร? ///// 
ควรเก็บยาไตรเมทาแฟนภายใต้คำแนะนำของเอกสารกำกับยา  ห้ามเก็บยาในช่องแช่แข็งตู้เย็น	เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  และเก็บยาให้พ้นมือเด็กและสัตว์เลี้ยง 
 
 ///// ไตรเมทาแฟนมีชื่ออื่นอีกไหม? ผลิตจากบริษัทอะไรบ้าง? ///// 
ยาไตรเมทาแฟน มียาชื่อการค้า และบริษัทผู้ผลิต/ผู้จำหน่าย เช่น 
 
 
 
 ///// บรรณานุกรม ///// 
https://en.wikipedia.org/wiki/Ganglionic_blocker[2017,Oct14] 
https://www.drugs.com/mmx/trimethaphan-camsylate.html[2017,Oct14] 
https://www.drugbank.ca/drugs/DB01116[2017,Oct14] 
http://www.druginfosys.com/drug.aspx?drugcode=737&amp;type=1[2017,Oct14] 
https://en.wikipedia.org/wiki/Trimetaphan_camsilate[2017,Oct14]
