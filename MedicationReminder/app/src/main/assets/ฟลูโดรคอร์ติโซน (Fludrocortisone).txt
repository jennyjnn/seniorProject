ฟลูโดรคอร์ติโซน (Fludrocortisone)
 ///// บทนำ ///// 
ยาฟลูโดรคอร์ติโซน (Fludrocortisone) หรือเรียกว่า 9Alpha-fluorocortisol หรือ 9Alpha-fluorohydrocortisone จัดเป็นสารประเภทคอร์ติโคสเตียรอยด์ (Corticosteroid) ชนิดสังเคราะห์  ทางคลินิกนำยานี้มาใช้รักษา 
- ภาวะร่างกายพร่องสเตียรอยด์ฮอร์โมนจากสภาวะ Addison’s disease (โรคต่อมหมวกไตสร้างฮอร์โมนได้น้อยกว่าปกติ) 
-  บำบัดภาวะเกลือโซเดียมต่ำในเลือด เนื่องจากความผิดปกติของต่อมหมวกไต (Salt-losing adrenogenital syndrome) 
รูปแบบยาแผนปัจจุบันของยานี้ที่พบเห็นจะเป็นยาชนิดรับประทาน ด้วยฟลูโดรคอร์ติโซน สามารถดูดซึมจากระบบทางเดินอาหารได้ดี ซึ่งเมื่อเข้าสู่กระแสเลือด ตัวยาจะเข้าจับกับพลาสมาโปรตีนได้เป็นอย่างดี แล้วจึงถูกลำเลียงไปที่ตับ ร่างกายต้องใช้เวลาประมาณ 3.5 ชั่วโมงเป็นอย่างต่ำเพื่อกำจัดยา 50% ออกจากกระแสเลือด 
ผลข้างเคียงโดยทั่วไปของยาฟลูโดรคอร์ติโซนที่สามารถพบเห็นได้หลังจากการรับประ ทานยาไปสักระยะหนึ่งเช่น เกิดอาการบวมน้ำ ความดันโลหิตสูง รวมถึงมีเกลือโพแทสเซียมในร่างกายลดต่ำลง 
ทางองค์การอนามัยโลกได้ระบุให้ยาฟลูโดรคอร์ติโซนเป็นยาจำเป็นขั้นพื้นฐานในระดับชุมชนที่สถานพยาบาลต่างๆควรมีสำรองไว้ใช้รักษาผู้ป่วย คณะกรรมการอาหารและยาของไทย ได้บรรจุยาฟลูโดรคอร์ติโซนลงในบัญชียาหลักห่งชาติเป็นที่เรียบร้อยแล้ว 
อนึ่ง ยานี้อาจก่อให้เกิดอันตรายต่อร่างกายได้อย่างมากมายหากใช้ไม่ถูกต้อง ผู้ป่วยจึงควรใช้ยาตามคำสั่งแพทย์เท่านั้น 
 ///// ฟลูโดรคอร์ติโซนมีสรรพคุณ (คุณสมบัติ) อย่างไร? ///// 
ยาฟลูโดรคอร์ติโซนมีสรรพคุณดังนี้เช่น 
-  รักษาอาการป่วยจากโรค Addison’s disease 
- รักษาภาวะเกลือโซเดียมในร่างกายต่ำ เนื่องจากต่อมหมวกไตทำงานบกพร่อง (Salt-losing adrenogenital syndrome 
 ///// ฟลูโดรคอร์ติโซนมีกลไกการออกฤทธิ์อย่างไร? ///// 
กลไกการออกฤทธิ์ของยาฟลูโดรคอร์ติโซนคือ ตัวยาจะช่วยให้ร่างกายดูดเกลือโซเดียมกลับเข้าสู่กระแสเลือด พร้อมกับเพิ่มการขับออกของเกลือโพแทสเซียมและไฮโดรเจนอิออน (Hydrogen ion) ไปกับปัสสาวะ โดยกระบวนการนี้เกิดที่ไตของผู้ป่วย และก่อให้เกิดฤทธิ์รักษาตามสรรพคุณ 
 ///// ฟลูโดรคอร์ติโซนมีรูปแบบการจัดจำหน่ายอย่างไร? ///// 
ยาฟลูโดรคอร์ติโซนมีรูปแบบการจัดจำหน่ายดังนี้เช่น 
- ยาเม็ดชนิดรับประทานขนาด 0.1 มิลลิกรัม/เม็ด 
- ยาหยอดหูที่ผสมร่วมกับยาอื่น (ซึ่งบทความนี้จะไม่กล่าวถึง อ่านเพิ่มเติมได้ในเว็บ haamor. com บทความเรื่อง ยาหยอดหู) 
 ///// ฟลูโดรคอร์ติโซนมีขนาดรับประทานอย่างไร? ///// 
ยาฟลูโดรคอร์ติโซนมีขนาดรับประทานดังนี้เช่น 
สำหรับ Addison’s disease: 
- ผู้ใหญ่และเด็ก: รับประทาน 0.05 - 0.1 มิลลิกรัม/วัน อาจรับประทานเป็น 0.1 มิลลิกรัม 3ครั้ง/สัปดาห์ จนถึง 0.2 มิลลิกรัม/วัน โดยแพทย์จะเป็นผู้พิจารณาขนาดรับประทานที่เหมาะสม หากมีภาวะความดันโลหิตสูงอาจลดขนาดรับประทานเป็น 0.05 มิลลิกรัม/วัน 
ข. สำหรับ Salt-losing adrenogenital hyperplasia: 
- ผู้ใหญ่: รับประทาน 0.1 - 0.2 มิลลิกรัม/วัน 
- เด็ก: ขนาดยานี้ในเด็กขึ้นกับอาการของเด็ก อายุ น้ำหนักตัว ดังนั้นขนาดยาจึงอยู่ในดุล พินิจของแพทย์ 
*อนึ่ง ควรรับประทานยานี้พร้อมอาหาร 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฟลูโดรคอร์ติโซน ผู้ป่วยควรแจ้งแพทย์/พยาบาลและเภสัชกรดังนี้ 
-  ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
-  มีโรคประจำตัวต่างๆรวมทั้งกำลังกินยาอะไรอยู่ เพราะยาฟลูโดรคอร์ติโซนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
-  หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟลูโดรคอร์ติโซนสามารถรับประทานเมื่อนึกขึ้นได้ ถ้าเวลาใกล้เคียง กับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ฟลูโดรคอร์ติโซนมีผลไม่พึงประสงค์อย่างไร? ///// 
ยาฟลูโดรคอร์ติโซนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีภาวะความดันโลหิตสูง มีปริมาณเกลือโซเดียมและการคั่งของน้ำในร่างกายเพิ่มมากขึ้น ระดับโพแทสเซียมของร่างกายลดลง เกิดอาการวิงเวียน ผื่นคันขึ้นตามผิวหนัง ปวดศีรษะ อาจเกิดการชัก หัวใจล้มเหลว กล้ามเนื้ออ่อนแรง ระดับน้ำตาลในเลือดสูง ซึมเศร้า กดการเจริญ เติบโตของเด็ก (เมื่อใช้ยาในเด็ก) เกิดแผลในกระเพาะอาหาร ความดันในลูกตาเพิ่มขึ้น เกิดต้อหินหรือมีภาวะต้อกระจก การมองเห็นภาพไม่ชัดเจน น้ำหนักตัวเพิ่ม และนอนไม่หลับ 
 ///// มีข้อควรระวังการใช้ฟลูโดรคอร์ติโซนอย่างไร? ///// 
มีข้อควรระวังการใช้ฟลูโดรคอร์ติโซนดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคความดันโลหิตสูง ผู้ที่มีภาวะโปรตีนอัลบูมินในเลือดสูง ผู้ที่อยู่ในสภาวะติดเชื้อราตามระบบต่างๆของร่างกาย ผู้ป่วยวัณโรค 
- ห้ามปรับขนาดรับประทานด้วยตนเอง 
- ระวังการใช้ยานี้กับเด็ก ผู้สูงอายุ สตรีตั้งครรภ์ และสตรีที่อยู่ในภาวะให้นมบุตร 
- ระวังเกิดการติดเชื้อของร่างกายในระหว่างที่ใช้ยานี้ 
- หากเกิดอาการผิดปกติเช่น ความดันโลหิตสูงขึ้น ผื่นคัน หายใจไม่ออก/หายใจลำบาก แน่นหน้าอก หลังการใช้ยานี้ ให้รีบนำผู้ป่วยส่งแพทย์/ส่งโรงพยาบาลทันที 
- ห้ามแบ่งยาให้ผู้อื่นใช้ 
-  ห้ามใช้ยาหมดอายุ 
-  ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟลูโดรคอร์ติโซนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ 
ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟลูโดรคอร์ติโซนมีปฏิกิริยาระหว่างยากับยาตัวอื่นอย่างไร? ///// 
ยาฟลูโดรคอร์ติโซนมีปฏิกิริยาระหว่างยากับยาตัวอื่นดังนี้เช่น 
- การใช้ยาฟลูโดรคอร์ติโซนร่วมกับยาบางกลุ่มอาจรบกวนและลดฤทธิ์ในการรักษาของฟลูโดรคอร์ติโซน หากไม่มีความจำเป็นใดๆควรหลีกเลี่ยงการใช้ยาเหล่านั้นร่วมกัน ยากลุ่มดังกล่าวเช่น Rifampin, Barbiturates, Hydantoins (ยากันชัก) และ Phenytoin 
- การใช้ยาฟลูโดรคอร์ติโซนร่วมกับยาเม็ดคุมกำเนิดหรือยาต้านไวรัสเช่น Ritonavir อาจทำให้ระดับความเข้มข้นของฟลูโดรคอร์ติโซนในกระแสเลือดมีปริมาณสูงขึ้น หากจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นกรณีไป 
- การใช้ยาฟลูโดรคอร์ติโซนร่วมกับยากลุ่ม Thiazides, Furosemide, Amphotericin B จะ ทำให้ร่างกายสูญเสียเกลือโพแทสเซียมได้มากยิ่งขึ้น จึงควรหลีกเลี่ยงการใช้ยากลุ่มดังกล่าวร่วมกัน หรือไม่แพทย์ก็ต้องปรับขนาดการใช้ยาให้เหมาะสมกับผู้ป่วยเป็นรายบุคคลไป 
- การใช้ยาฟลูโดรคอร์ติโซนร่วมกับยากลุ่มเอ็นเสด (NSAIDs) จะเพิ่มความเสี่ยงของการเกิดแผลหรือมีเลือดออกในกระเพาะอาหาร (อ่านเพิ่มเติมในเว็บ haamor.com บทความเรื่อง เลือดออกในทางเดินอาหาร) หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาฟลูโดรคอร์ติโซนอย่างไร? ///// 
ควรเก็บยาฟลูโดรคอร์ติโซนในช่วงอุณหภูมิ 2 - 8 องศาเซลเซียส (Celsius) ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ฟลูโดรคอร์ติโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟลูโดรคอร์ติโซนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Fludrocortisone [2015,May23] 
http://www.mims.com/USA/drug/info/Fludrocortisone%20Acetate/Fludrocortisone%20Acetate%20Tablet?type=full[2015,May23] 
http://drug.fda.moph.go.th:81/nlem.in.th/medicine/essential/list/110#item-8718[2015,May23] 
https://www.mims.com/USA/drug/info/fludrocortisone/[2015,May23] 
http://www.drugs.com/dosage/fludrocortisone.html [2015,May23] 
http://www.drugs.com/dosage/fludrocortisone.html#Usual_Adult_Dose_for_Addison_s_Disease [[2015,May23] 
http://www.rxlist.com/florinef-drug/warnings-precautions.htm[[2015,May23]
