ซิพาไมด์ (Xipamide)
 ///// บทนำ ///// 
ยาซิพาไมด์ (Xipamide) เป็นยาขับปัสสาวะที่อยู่ประเภทซัลโฟนาไมด์ (Sulfonamides)   ทางคลินิก ใช้ยานี้ลดอาการบวมน้ำของร่างกายที่มีสาเหตุมาจาก  โรคหัวใจ   โรคตับ   โรคไต   ท้องมาน  ภาวะบวมจากน้ำเหลืองคั่ง และภาวะ/โรคความดันโลหิตสูงที่มีเหตุโรคไตเรื้อรังร่วมด้วย   ยานี้มีกลไกการทำงานคล้ายกับกลุ่มยาไทอะไซด์(Thiazide)  โดยจะออกฤทธิ์ที่ไตด้วยการยับยั้งการดูดกลับของ
เกลือโซเดียมจากปัสสาวะเข้าสู่ร่างกายจึงก่อให้เกิดความแตกต่างของแรงดันที่เรียกว่าออสโมซิส(Osmosis)ในหลอดเลือด จึงทำให้สามารถขับน้ำส่วนเกินออกจากเซลล์ของร่างกายโดยผ่านไปทางไต/ทางปัสสาวะ แต่ขณะเดียวกันร่างกายจะสูญเสียเกลือโปแตสเซีย/โพแทสเซียมไปกับน้ำปัสสาวะด้วย 
ยาซิพาไมด์มีรูปแบบเภสัชภัณฑ์เป็นยาชนิดรับประทาน และจะถูกดูดซึมจากระบบทางเดินอาหารเข้าสู่กระแสเลือดไประมาณ 95%  ในกระแสเลือด ตัวยาเกือบทั้งหมดจะเข้ารวมตัวกับพลาสมาโปรตีน ส่งผลให้ร่างกายต้องใช้เวลาประมาณ 5.8–8.2 ชั่วโมงเพื่อขับยานี้ทิ้งออกจากกระแสเลือดโดยผ่านทิ้งไปกับปัสสาวะ 
มีข้อห้าม ข้อจำกัด ข้อควรระวัง ของการใช้ยาซิพาไมด์ที่ผู้บริโภค/ผู้ป่วยควรทราบดังนี้ เช่น 
- ห้ามใช้กับผู้แพ้ยานี้  และห้ามใช้กับผู้ที่แพ้ยากลุ่มซัลโฟนาไมด์ 
- ห้ามใช้ยาซิพาไมด์กับผู้ที่ปัสสาวะไม่ออก/ปัสสาวะขัด หรือผูที่มีปัญหาไตทำหน้าที่ผิดปกติอย่างรุนแรง 
- ห้ามใช้กับผู้ที่มีภาวะเกลืออิเล็กโทรไลต์(Electrolyte)ในร่างกายต่ำ อย่างเช่นเกลือ โซเดียม   โปแตสเซียม/โพแทสเซียม  และในทางตรงกันข้าม ห้ามใช้กับผู้ที่มีภาวะเกลือแคลเซียมในเลือดสูง 
- อาการป่วยหรือโรคประจำตัวบางอย่าง อาจได้รับผลกระทบที่ก่อให้อาการโรครุนแรงอย่างมากเมื่อใช้ยานี้ เช่น  ต่อมลูกหมากโต   โรคเบาหวาน   โรคหัวใจ  ผู้ที่อยู่ในภาวะร่างกายขาดน้ำ/ภาวะขาดน้ำ  ผู้ป่วยจึงควรต้องแจ้ง แพทย์ พยาบาล เภสัชกร ให้ทราบทุกครั้งว่า ตนเองมีโรคประจำตัว และใช้ยาอะไรอยู่บ้าง 
- ระวังการใช้ยาซิพาไมด์ร่วมกับยาบางชนิด ด้วยสามารถก่อให้เกิดภาวะยาตีกัน (ปฏิกิริยาระหว่างยา) เช่น กลุ่มยาที่ชัรักษาความดันโลหิตสูง (ยาลดความดันโลหิต) NSAIDs,  Amphotericin B, Carbenoxolone, และ Lithium 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร เป็นกลุ่มเสี่ยงต่อการใช้ยาหลายประเภทรวมถึงยาซิพาไมด์ ที่จะก่อให้เกิดผลข้างเคียงจากยาที่รุนแรง  ดังนั้น การใช้ยากับผู้ป่วยกลุ่มนี้ ต้องเป็นไปตามดุลยพินิจของแพทย์เท่านั้น 
- การใช้ยานี้กับผู้ป่วยเบาหวาน สามารถส่งผลให้น้ำตาลในเลือดผิดปกติได้ จึงต้องตรวจสอบและควบคุมระดับน้ำตาลในเลือดให้เป็นปกติเสมอตามคำแนะนำของแพทย์ 
- การตรวจสภาพทำงานของไตและระดับอิเล็กโทรไลต์ในกระแสเลือด เป็นสิ่งที่ต้องกระทำเป็นระยะๆ ทั้งนี้เพื่อป้องกันความผิดปกติการทำงานของไต และเพื่อให้มีสมดุลเกลือแร่ในร่างกาย 
- ระหว่างที่มีการใช้ยาซิพาไมด์ หากพบอาการ  คลื่นไส้  กล้ามเนื้ออ่อนแรง หรือเป็นตะคริว ให้สันนิษฐานว่า มีภาวะเกลือโปแตสเซียม/โพแทสเซียมในเลือดต่ำ  ต้องรีบนำผู้ป่วยส่งโรงพยาบาลทันที/ฉุกเฉิน 
- กรณีพบอาการ ง่วงนอน และวิงเวียน ระหว่างที่ใช้ยานี้ ให้หลีกเลี่ยงการขับขี่ยวดยานพาหนะใดๆ รวมถึงการทำงานกับเครื่องจักร ด้วยจะก่อให้เกิดอุบัติเหตุได้ง่าย 
- การได้รับยานี้เกินขนาด จะทำให้เกิดภาวะความดันโลหิตต่ำ รวมถึงร่างกายพร่อง/ขาดโปแตสเซียม ซึ่งมีผลกระทบสืบเนื่องต่อการทำงานของหัวใจ  ดังนั้น เพื่อความปลอดภัยในการใช้ยาซิพาไมด์  ผู้ป่วยควรรับประทานยาตรงตามขนาดที่แพทย์กำหนด  ห้ามมิให้ปรับขนาดรับประทานยานี้ด้วยตนเอง 
อนึ่ง หากมีข้อสงสัยการใช้ยาซิพาไมด์ สามารถสอบถามข้อมูลการใช้ยานี้เพิ่มเติมได้จากแพทย์ผู้ที่ทำการรักษา หรือจากเภสัชกรได้ทั่วไป 
 
 
 ///// ซิพาไมด์มีสรรพคุณ(คุณสมบัติ)อย่างไร? ///// 
ยาซิพาไมด์มีสรรพคุณ/ข้อบ่งใช้ เช่น 
- รักษาภาวะ/โรคความดันโลหิตสูง 
- ลดอาการบวมน้ำของร่างกายที่มีสาเหตุจาก โรคหัวใจ  โรคตับ  โรคไต  ท้องมาน   และภาวะบวมจากการคั่งของน้ำเหลือง 
 
 ///// ซิพาไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาซิพาไมด์คือ ตัวยาจะยับยั้งการดูดกลับเข้าสู่กระแสเลือดของเกลือโซเดียมในปัสสาวะที่หน่วยไต  ก่อให้เกิดแรงในการผลักดันน้ำจากกระแสเลือด/หลอดเลือดออกมาเป็นน้ำปัสสาวะ   ด้วยกลไกนี้เอง ที่ทำให้ลดอาการ                        บวมน้ำของร่างกาย ตลอดจนส่งผลให้ความดันโลหิตลดลงได้ตามสรรพคุณ 
 
 ///// ซิพาไมด์มีรูปแบบการจัดจำหน่ายอย่างไร? ///// 
ยาซิพาไมด์มีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยตัวยา Xipamide ขนาด 20 มิลลิกรัม/เม็ด 
 
 ///// ซิพาไมด์มีขนาดรับประทานอย่างไร? ///// 
ยาซิพาไมด์ มีขนาดรับประทาน เช่น 
ก.	สำหรับรักษาโรคความดันโลหิตสูง: 
- ผู้ใหญ่: รับประทานยาขนาด 20 มิลลิกรัม วันละครั้ง ตอนเช้า 
ข.	สำหรับบำบัดภาวะบวมน้ำของร่างกาย: 
- ผู้ใหญ่: เริ่มต้นรับประทานยาขนาด 40 มิลลิกรัม วันละครั้ง ตอนเช้า
จากนั้น แพทย์อาจปรับขนาดรับประทานลดลงมาเป็น 20 มิลลิกรัม วันละ1ครั้ง	โดยดูจากการตอบสนองของร่างกายผู้ป่วยเป็นสำคัญ ซึ่งขนาดรับประทานสูงสุดไม่เกิน 80 มิลลิกรัม/วัน 
อนึ่ง: 
- เด็ก: ยังไม่มีข้อมูลทางคลินิกที่แน่ชัดเกี่ยวกับการใช้ยานี้กับผู้ป่วยเด็ก ทั้งในด้านขนาดยาและในด้านความปลอดภัย การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
- ยานี้สามารถรับประทานก่อนหรือหลังอาหารก็ได้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซิพาไมด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคไต  โรคตับ  โรคเบาหวาน โรคหัวใจ  ต่อมลูกหมากโต	 รวมทั้งกำลังกินยา/ใช้ยาอะไรอยู่ เพราะยาซิพาไมด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารก  จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซิพาไมด์  สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า ให้รับประทานยาในขนาดปกติ 
แต่อย่างไรก็ดี การลืมหรือหยุดรับประทานยาซิพาไมด์ด้วยตนเอง จะทำให้อาการบวมน้ำของร่างกาย หรือภาวะ/โรคความดันโลหิตสูง ทุเลาได้ช้าลง 
 ///// ซิพาไมด์มีผลไม่พึงประสงค์อย่างไร? ///// 
ยาซิพาไมด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกายได้ดังนี้ เช่น 
- ผลต่อระบบเผาผลาญพลังงานของร่างกาย:  เช่น ทำให้ระดับ โซเดียม และโปแตสเซียมในเลือดต่ำลง  กรดยูริคในเลือดเพิ่มขึ้น  ระดับน้ำตาลในเลือดผิดปกติโดยอาจสูงขึ้นหรือต่ำลง 
- ผลต่อระบบทางเดินอาหาร:  เช่น  รู้สึกไม่สบายในช่องท้อง 
- ผลต่อระบบประสาท: เช่น   วิงเวียน   ปวดศีรษะ 
- ผลต่อระบบหัวใจและหลอดเลือด:  เช่น  ความดันโลหิตต่ำ 
 
 ///// มีข้อควรระวังการใช้ซิพาไมด์อย่างไร? ///// 
มีข้อควรระวังการใช้ยาซิพาไมด์ เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ที่ไตทำงานน้อยกว่าปกติ ผู้ที่ปัสสาวะไม่ออก/ปัสสาวะขัด ผู้ที่มีปริมาณเกลืออิเล็กโทรไลท์ในเลือดต่ำ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง
จากแพทย์ 
- ห้ามใช้ยาซิพาไมด์เป็นยาลดน้ำหนัก 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีเม็ดยาเปลี่ยน 
- ห้ามรับประทานยานี้กับสุราหรือเครื่องดื่มที่มีแอลกอฮอล์เป็นส่วนประกอบ 
- ระวังการใช้ยานี้กับผู้มีภาวะต่อมลูกหมากโต ด้วยจะทำให้เกิดภาวะปัสสาวะขัด 
- รับประทานยานี้ตรงตามขนาดและเวลาที่แพทย์สั่ง 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายและตรวจเลือดจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาซิพาไมด์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ซิพาไมด์มีปฏิกิริยาระหว่างยากับยาตัวอื่นอย่างไร? ///// 
ยาซิพาไมด์มีปฏิกิริยาระหว่างยากับยาตัวอื่น เช่น 
- ห้ามใช้ยาซิพาไมด์ร่วมกับยา Lithium  ด้วยทำให้การกำจัดยา Lithium ออกจากร่างกายทำได้น้อยลง จึงอาจก่อให้เกิดความเสี่ยงที่จะได้รับพิษ(ผลข้างเคียงรุนแรง) จากยา Lithium 
- หลีกเลี่ยงการใช้ยาซิพาไมด์ร่วมกับยากลุ่ม NSAIDs เพราะจะทำให้การออกฤทธิ์ลดความดันโลหิตของยาซิพาไมด์ด้อยประสิทธิภาพลงไป 
- หลีกเลี่ยงการใช้ยาซิพาไมด์ร่วมกับยา Ibuprofen หรือ Indomethacin                  ด้วยจะทำให้ประสิทธิภาพการรักษาของยาซิพาไมด์ด้อยลงไป 
- การใช้ยาซิพาไมด์ร่วมกับยากลุ่ม ACE inhibitors , Barbiturates , Phenothiazine,  และ TCAs  จะทำให้ฤทธิ์ของการลดความดันโลหิตของยาซิพาไมด์เพิ่มขึ้น  หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีไป 
- ห้ามรับประทานยาซิพาไมด์ร่วมกับเครื่องดื่มประเภทแอลกอฮอล์ เพราะจะทำให้เกิดภาวะความดันโลหิตต่ำมากตามมา 
 
 ///// ควรเก็บรักษาซิพาไมด์อย่างไร? ///// 
ควรเก็บยาซิพาไมด์ ตามคำแนะนำในเอกสารกำกับยา  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ 
และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ซิพาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาซิพาไมด์ มียาชื่อการค้าอื่น และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Xipamide[2017,April8] 
http://www.mims.com/thailand/drug/info/xipamide/?type=brief&amp;mtype=generic[2017,April8] 
http://www.mims.com/india/drug/info/xipamid/xipamid%20tab[2017,April8] 
https://www.drugs.com/international/xipamide.html[2017,April8]
