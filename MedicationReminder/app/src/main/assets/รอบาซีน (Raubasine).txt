รอบาซีน (Raubasine)
 ///// บทนำ ///// 
ยารอบาซีน(Raubasine)หรืออาจเรียกอีกชื่อว่า ยาแอชมาไลซีน (Ajmalicine)  ถูกนำมาใช้เป็นยาลดความดันโลหิตสูง  ยานี้แสดงฤทธิ์เป็น Alpha-1 adrenergic receptor antagonist  โดยตัวยามีผลยับยั้งการหดตัวของกล้ามเนื้อเรียบที่ผนังหลอดเลือด ทำให้หลอดเลือดเกิดการขยายตัว ส่งผลลดความดันโลหิต 
ทางเภสัชภัณฑ์ จะไม่ค่อยพบเห็นการใช้ยารอบาซีนที่เป็นลักษณะยาเดี่ยวๆ แต่จะพบในลักษณะของยาผสมร่วมกับยา Almitrine  ซึ่งยาผสมนี้ นำไปใช้ประโยชน์ทางการแพทย์ ดังนี้ 
- กระตุ้นการหายใจของร่างกายโดยเพิ่มปริมาณออกซิเจนไปหล่อเลี้ยงสมอง 
- ช่วยฟื้นฟูสมรรถภาพของผู้ป่วยโรคหลอดเลือดสมอง(Post stroke rehabilitation) 
- บำบัดประสาทสัมผัสต่างๆที่เกิดผิดปกติด้วยสาเหตุขาดเลือดไปหล่อเลี้ยงสมองอย่างเช่น การได้ยินเสียงลดลง การมองเห็น และการทรงตัว ผิดปกติ 
ยาสูตรตำรับ Raubasine 10 มิลลิกรัม + Almitrine 30 มิลลิกรัม/เม็ด ใช้รับประทานในผู้ใหญ่เพียงครั้งละ 1 เม็ด วันละ 2 ครั้ง เช้า – เย็น ก็สามารถทำให้อาการของผู้ป่วยดีขึ้นเป็นลำดับ  ระยะเวลาของการใช้ยาผสมนี้ต้องอาศัยความต่อเนื่องโดยเป็นไปตามดุลยพินิจของแพทย์ผู้รักษาเท่านั้น 
มีข้อจำกัดบางประการของการใช้ยารอบาซีนที่ผู้บริโภค/ผู้ป่วยควรทราบ เช่น 
- ต้องไม่ใช้รอบาซีนกับผู้ที่มีประวัติแพ้ยานี้ 
- ห้ามใช้ร่วมกับยากลุ่ม MAOI  ด้วยจะเกิดภาวะยาตีกัน(ปฏิกิริยาระหว่างยา)กับยารอบาซีน 
- หลีกเลี่ยง และต้องระวังการใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร ด้วยเป็นกลุ่มเสี่ยงต่อการเกิดผลข้างเคียงที่รุนแรงจากการใช้ยาแทบทุกชนิดซึ่งรวมยารอบาซีนด้วย 
- การใช้ยาสูตรผสมรอบาซีนกับอัลมิทรีน (Raubasine + Almitrine) เป็นเวลานานเกินไป อาจทำให้เกิดอาการไร้ความรู้สึกในบริเวณปลายมือหรือขาตามมา  กรณี พบอาการเหล่านี้เกิดขึ้น ควรต้องรีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันนัด 
หากร่างกายได้รับยารอบาซีนเกินขนาด อาจส่งผลให้เกิดภาวะความดันโลหิตต่ำรวมถึงหัวใจเต้นเร็วตามมา จึงถือเป็นข้อควรระวังที่ผู้ป่วยต้องรับประทานยานี้ตรงตามขนาดที่แพทย์กำหนดอย่างเคร่งครัด และห้ามซื้อหาสูตรตำรับที่มียารอบาซีนเป็นส่วนประกอบมารับประทานเอง 
 
 ///// รอบาซีนมีสรรพคุณ(คุณสมบัติ)อย่างไร? ///// 
ตัวยารอบาซีนมีสรรพคุณช่วยลดความดันโลหิต และส่งผลให้เลือดไหลเวียนไปหล่อเลี้ยงสมองได้มากยิ่งขึ้น กรณีที่ใช้สูตรตำรับผสมร่วมกับตัวยา Almitrine จะมีสรรพคุณ 
- บำบัดภาวะเลือด/ออกซิเจนไปเลี้ยงสมองไม่เพียงพอ 
- ฟื้นฟูสภาพการได้ยิน การมองเห็น และการทรงตัว ที่ผิดปกติด้วยเหตุขาดเลือดมาหล่อเลี้ยงระบบประสาทของร่างกาย 
- ใช้เป็นยาช่วยฟื้นฟูร่างกายหลังได้รับอุบัติเหตุที่กระทบต่อหลอดเลือดในสมอง 
 
 ///// รอบาซีนมีกลไกการออกฤทธิ์อย่างไร? ///// 
ยารอบาซีนมีกลไกการออกฤทธิ์โดย ตัวยาจะออกฤทธ์ขยายหลอดเลือด ทำให้เลือดไหลเวียนไปเลี้ยงอวัยวะต่างๆอย่างสม่ำเสมอได้มากขึ้น  เมื่อนำยานี้มาใช้ร่วมกับ ยา Almitrine จะทำให้เพิ่มปริมาณออกซิเจนที่ไปเลี้ยงสมองและเส้นประสาทที่ได้รับความเสียหาย  จากกลไกดังกล่าวจึงก่อให้เกิดฤทธิ์ของการรักษาตามสรรพคุณ 
 
 ///// รอบาซีนมีรูปแบบการจัดจำหน่ายอย่างไร? ///// 
ยารอบาซีนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Raubasine 10 มิลลิกรัม + Almitrine 30 มิลลิกรัม/เม็ด 
 
 ///// รอบาซีนมีขนาดการรับประทานอย่างไร? ///// 
การใช้ยารอบาซีน ที่เป็นรูปแบบสูตรผสมกับยา Almitrine จะมีขนาดรับประทานดังนี้ 
 
- ผู้ใหญ่: รับประทานยาครั้งละ 1 เม็ด วันละ 2 ครั้ง เช้า – เย็น โดยรับประทานยาพร้อมอาหาร หรือตามแพทย์สั่ง 
- เด็ก: การใช้ยานี้กับเด็กต้องเป็นไปตามดุลยพินิจของแพทย์ผู้รักษา 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                                ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยารอบาซีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ โรคหัวใจ รวมทั้งกำลังกินยา/ใช้ยาอะไรอยู่  เพราะยารอบาซีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยารอบาซีน   สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
แต่การใช้ยารอบาซีนเพื่อรักษาอาการป่วยนั้น  จะต้องรับประทานยาตามคำสั่งแพทย์เป็นระยะๆ และตรงเวลา  จึงจะได้ประสิทธิผลในการรักษา 
 ///// รอบาซีนมีผลไม่พึงประสงค์อย่างไร? ///// 
ยารอบาซีนที่เป็นสูตรตำรับผสมกับยา Almitrine  สามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  รู้สึกไม่สบายในช่องท้องเล็กน้อย 
- ผลต่อระบบประสาท: เช่น  เกิดโรคเส้นประสาทในบริเวณปลายมือหรือปลายเท้า  วิงเวียน 
- ผลต่อระบบหัวใจและหลอดเลือด:  เช่น  ชีพจรเต้นผิดปกติ  ความดันโลหิตต่ำ 
- ผลต่อระบบการเผาผลาญพลังงานของร่างกาย:  เช่น  อาจทำให้น้ำหนักตัวลดลง 
- ผลต่อสภาพจิตใจ:  เช่น  นอนไม่หลับ 
 ///// มีข้อควรระวังการใช้รอบาซีนอย่างไร? ///// 
มีข้อควรระวังการใช้ยารอบาซีน เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์  สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตก หัก สีเม็ดยาเปลี่ยนไป 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ  ด้วยจะทำให้ความดันโลหิตต่ำมากขึ้น 
- รับประทานยานี้ต่อเนื่องตรงตามขนาดและเวลาในแต่ละวัน 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกาย และดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยารอบาซีนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// รอบาซีนมีปฏิกิริยาระหว่างยากับยาตัวอื่นอย่างไร? ///// 
ยารอบาซีนมีปฏิกิริยาระหว่างยากับยาตัวอื่น เช่น 
- การใช้ยารอบาซีนร่วมกับยากลุ่ม MAOI อาจส่งผลให้ความดันโลหิตของผู้ป่วยเพิ่มสูงขึ้น หากไม่มีความจำเป็นใดๆ ควรหลีกเลี่ยงการใช้ยาทั้ง 2 กลุ่มร่วมกัน 
 
 ///// ควรเก็บรักษารอบาซีนอย่างไร? ///// 
ควรเก็บยารอบาซีนภายใต้อุณหภูมิห้องที่เย็น  ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือรถยนต์ และเก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// รอบาซีนมีชื่ออื่นอีกไหม? ผลิตจากบริษัทอะไรบ้าง? ///// 
ยารอบาซีนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่น ของยานี้ในต่างประเทศ เช่น  Card-  lamuran, Circolene, Cristanyl, Duxil, Duxor, Hydroxysarpon, Iskedyl, Isosarpan, Isquebral, Lamuran, Melanex, Raunatin, Saltucin Co, Salvalion, Sarpan 
 ///// บรรณานุกรม ///// 
https://en.wikipedia.org/wiki/Ajmalicine [2017,Jan14] 
https://livertox.nih.gov/Alpha1AdrenergicReceptorAntagonists.html [2017,Jan14] 
http://www.mims.com/singapore/drug/info/almitrine%20%2B%20raubasine/ [2017,Jan14] 
https://www.karger.com/Article/Pdf/52067 [2017,Jan14]
