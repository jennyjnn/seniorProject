เมฟีโดรน (Mephedrone)
 ///// บทนำ ///// 
ยา/สารเมฟีโดรน(Mephedrone หรือ 4-methyl methcathinone ย่อว่า 4-MMC  หรือ อีกชื่อคือ  4-methyl ephedrone) ตามกฎหมายของไทยจัดให้เป็นยาเสพติดให้โทษประเภทที่ 1 มีฤทธิ์ต่อสมอง โดยทำให้เกิดความรู้สึกสนุกสนาน  มีภาวะเคลิ้มสบาย  อาจกระตุ้นระดับของอารมณ์ทางเพศเล็กน้อย  อาการที่เกิดขึ้นดังกล่าวจะคล้ายคลึงกับผู้ที่ได้รับสาร/ยา Cocaine, Amphetamine, และ/หรือ MDMA (Methylenedioxymethamphetamine) 
สารเมฟีโดรนถูกเตรียมขึ้นได้หลายรูปแบบ เช่น แคปซูล, เม็ด  และผง สำหรับรับประทาน  การเสพสารเมฟีโดรนยังทำโดย การสูดดมเข้าจมูก  สูบเหมือนบุหรี่  ฉีดเข้าร่างกาย  หรือ เหน็บเข้าทางทวารหนัก  วิธีรับประทานจะทำให้รู้สึกถึงฤทธิ์ของยาภายในประมาณ 15–45 นาที หากสูดดมเข้าจมูกจะรู้สึกถึงฤทธิ์ยาภายในไม่ถึงนาที  ร่างกายจะกำจัดยานี้ทิ้งไปกับปัสสาวะ  ทำให้เจ้าหน้าที่ตำรวจสามารถตรวจสอบว่าผู้ใดมีการเสพสารเมฟีโดรนหรือไม่โดยนำปัสสาวะของผู้ต้องสงสัยมาทดสอบ  การใช้สารเมฟีโดรนเพียงครั้งเดียวก็สามารถได้รับอาการข้างเคียง(ผลข้างเคียง)และทำให้เสพติดได้แล้ว หรือการใช้ยา/สารนี้ในปริมาณมาก จะทำให้ผู้ป่วยได้รับพิษ(ผลข้างเคียงรุนแรง)อย่างรุนแรงต่อร่างกายจนอาจถึงขั้นเสียชีวิตตามมา 
 
 ///// ผลข้างเคียงของการใช้เมฟีโดรนมีอะไรบ้าง? ///// 
สารเมฟีโดรนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อตา:  เช่น รูม่านตาขยาย  ตาพร่า 
- ผลต่อระบบทางเดินอาหาร:  เช่น ฟันมีการผุกร่อน  เบื่ออาหาร 
- ผลต่อระบบประสาท:  เช่น ความจำแย่ลง  เห็นภาพหลอน  มีภาวะหลงผิด  อุณหภูมิร่างกายเปลี่ยนแปลง  เกิดภาวะติดยา  มีอาการชัก 
- ผลต่อระบบหัวใจและหลอดเลือด: เช่น หัวใจเต้นเร็ว  ความดันโลหิตสูง 
- ผลต่อระบบทางเดินหายใจ: เช่น หายใจขัด/หายใจลำบาก  มีเลือดกำเดา 
- ผลต่อผิวหนัง: เช่น เหงื่อออกมาก 
- ผลต่อสภาพจิตใจ: เช่น วิตกกังวล  มีอาการหวาดระแวง  ซึม 
 ///// การได้รับเมฟีโดรนเกินขนาดจะมีอาการอย่างไร? ///// 
ผู้ที่ได้รับสารเมฟีโดรนเกินขนาด จะเกิดพิษต่อระบบการทำงานของระบบประสาทอัตโนมัติ(Sympathomimetic toxicity) โดยจะมีอาการชีพจรเต้นผิดปกติ  ตาพร่า  แน่นหน้าอก  เหงื่อออกมากผิดปกติ  เกิดภาวะโซเดียมในเลือดต่ำ และโปแตสเซียมในเลือดต่ำ  มีอาการโคม่า และอาจถึงขั้นเสียชีวิต   การบำบัดรักษา แพทย์จะให้ใช้ยา Lorazepam ขนาด 1 มิลลิกรัมกับผู้ป่วย และดูแลรักษาตามอาการ(การรักษาประคับประคองตามอาการ)อย่างเหมาะสม 
 
 ///// จะป้องกันการติดยาเมฟีโดรนได้อย่างไร? ///// 
ป้องกันการติดยา/สารเมฟีโดรนได้โดย 
- ทั้งภาครัฐและเอกชนร่วมมือในการ กระจายข่าว  ข้อมูลของสารเมฟีโดรนในรูปแบบต่างๆ โดยกล่าวถึงข้อเสียและอันตรายที่จะเกิดขึ้นตามมาผ่านสื่อต่างๆ เช่น  ทางเว็บไซด์  โทรทัศน์  วิทยุ  หนังสือพิมพ์  นิตยสาร 
- การตรวจตราพื้นที่ในชุมชนไม่ให้เป็นแหล่งจำหน่ายยาชนิดนี้อย่างเอาจริง  	  และไม่ปล่อยปละละเลยให้เป็นหน้าที่ของฝ่ายใดฝ่ายหนึ่ง 
- ความรัก  ความเข้าใจของสมาชิกในครอบครัว  ไม่ใช้ความรุนแรงในการ          สั่งสอนบุตรหลาน เน้นขนบธรรมเนียมวัฒนธรรมที่ดีงามของประเทศ สร้างความภาคภูมิใจในตนเอง และสามารถวางสถานะในสังคมได้อย่างเหมาะสม 
- การให้ความรู้กับนักเรียนนักศึกษาในสถานศึกษาโดยครอบคลุมทุกระดับเพื่อ เป็นภูมิต้านทานให้กับกลุ่มผู้ที่จะเป็นอนาคตของชาติ 
- รณรงค์ในสถานที่ทำงาน  ช่วยต่อต้านการใช้สารเสพติดรวมถึงยากระตุ้นชนิดต่างๆ 
- สร้างความต่อเนื่องในข้อปฏิบัติที่กล่าวมาทั้งหมด  ไม่ทำเพียงฉาบฉวยหรือ	  รณรงค์เพียงตามกระแสสังคม  กระบวนการป้องกันต้องอาศัยการปฏิบัติอย่างต่อเนื่อง เพื่อเสริมสร้างความเข้มแข็งได้อย่างคงทนถาวร 
 
 ///// เมฟีโดรนมีชื่ออื่นอีกไหม? ///// 
ยา/สารเมฟีโดรนถูกใช้เป็นยากระตุ้นความบันเทิง(Recreational drug) มีการจัดจำหน่ายแพร่กระจายในหลายประเทศและมีการขนานนามอยู่หลายชื่อ เช่น Bath salt, Drone, M-CAT, White Magic, และ Meow meow 
 
 ///// บรรณานุกรม ///// 
https://en.wikipedia.org/wiki/Mephedrone#Pharmacology[2017,Dec8] 
https://www.nap.edu/read/10021/chapter/9#209[2017,Dec8]
