เพอร์เฟนิโดน (Pirfenidone)
 ///// บทนำ ///// 
ยาเพอร์เฟนิโดน(Pirfenidone) เป็นยาที่ใช้รักษาการอักเสบของปอดที่เกิดพังผืดโดยที่ไม่ทราบสาเหตุ (Idiopathic pulmonary fibrosis/IPF) อาการเจ็บป่วยนี้จะทำให้การทำงานของปอดด้อยประสิทธิภาพลง เช่น ทำให้การหายใจติดขัด  สาเหตุของ IPF ยังไม่ทราบแน่ชัดแต่การรักษาด้วยยาเพอร์เฟนิโดนจะลดการสร้างพังผืดในปอดโดยตัวยาจะไปชะลอการผลิตปัจจัยการสร้างพังผืด(Growth factor) รวมถึงสารประกอบพื้นฐานที่เป็นตัวตั้งต้นของคอลลาเจน(Procollagens I และ II)  ซึ่งเป็นปัจจัยที่ส่งเสริมการสร้างพังผืดนั่นเอง  ทั้งนี้ยาเพอร์เฟนิโดนถูกรับรองให้ใช้รักษา IPF ครั้งแรกในประเทศญี่ปุ่นเมื่อปี ค.ศ.2010(พ.ศ.2553) และในเวลาอีก 1–2 ปีต่อมาก็ถูกรับรองการใช้ในยุโรปและในแคนาดาตามลำดับ 
ยาเพอร์เฟนิโดนเป็นยาชนิดรับประทาน  หลังการดูดซึมจากระบบทางเดินอาหารเมื่อตัวยานี้เข้าสู่ร่างกาย/กระแสเลือด ตัวยาจะเข้ารวมตัวกับพลาสมาโปรตีน ได้ประมาณ 50–58%  ตับสามารถเปลี่ยนแปลงโครงสร้างของยาเพอร์เฟนิโดนได้ ประมาณ 70–80%  และร่างกายต้องใช้เวลาประมาณ 2.4 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับปัสสาวะ 
ข้อจำกัดและข้อควรระวังบางประการที่ผู้บริโภค/ผู้ป่วยควรทราบก่อนใช้ยาเพอร์เฟนิโดน เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยโรคตับระยะที่รุนแรง 
- ห้ามใช้ยาเพอร์เฟนิโดนร่วมกับยาที่มีฤทธิ์กระตุ้นให้ผิวหนังมีสภาพที่ไวเกินต่อแสงแดด  การใช้ยาร่วมกันดังกล่าวจะทำให้ผิวหนังมีอาการผื่นแพ้แสงแดดมากขึ้น 
- ผู้ที่ติดบุหรี่ขณะที่ได้รับยานี้ต้องหยุดสูบบุหรี่  ด้วยกลไกของสารเคมีในบุหรี่จะต่อต้านประสิทธิภาพการรักษาของยาเพอร์เฟนิโดน 
- การใช้ยานี้ต้องมีความต่อเนื่อง   โดยทั่วไป ผู้ป่วยต้องรับประทานยานี้วันละ 3 ครั้ง  เวลารับประทานยานี้ ควรต้องตรงตามเวลาในแต่ละวัน  ห้ามปรับขนาดรับประทานยานี้เองโดยมิได้ขอคำปรึกษาจากแพทย์โดยเด็ดขาด 
- การใช้ยานี้อาจทำให้เกิดอาการ  คลื่นไส้  ท้องเสีย  เบื่ออาหาร  อาเจียน  
ปวดท้อง  กรณีที่อาการข้างเคียง(ผลข้างเคียง)เหล่านี้เกิดไม่รุนแรง ร่างกายจะค่อยๆปรับตัว ทำให้อาการดังกล่าวลดลงไปเองภายใน 3 เดือนหลังหยุดยานี้ 
- การรับประทานยานี้พร้อมอาหารมีข้อดี คือ ช่วยลดอาการข้างเคียงจากยานี้ เช่น คลื่นไส้และวิงเวียน แต่ก็ทำให้การดูดซึมของยาล่าช้าออกไปได้เช่นกัน 
- ควรต้องเฝ้าระวังอาการข้างเคียงจากการใช้ยาเพอร์เฟนิโดนที่อาจเกิดกับตับ  หากพบเห็น ภาวะตัวเหลือง/ตาเหลือง  ปัสสาวะมีสีคล้ำจัด  ต้องหยุดการใช้ยานี้ทันที แล้วรีบมาพบแพทย์/มาโรงพยาบาลทันที ไม่ต้องรอถึงวันแพทย์นัด 
- ผู้ป่วยต้องมารับการตรวจร่างกายจากแพทย์ เพื่อแพทย์ยืนยันผลการ รักษา ตามที่แพทย์นัดหมาย ทุกครั้ง 
อย่างไรก็ตาม ก่อนการใช้ยาเพอร์เฟนิโดน ผู้ป่วยต้องได้รับการตรวจร่างกายจากแพทย์เพื่อความเหมาะสมที่จะรับยาเพอร์เฟนิโดนมาใช้  ขนาดรับประทานและระยะเวลาของการใช้ยานี้  ต้องเป็นไปตามคำสั่งแพทย์เท่านั้น 
อนึ่ง ในต่างประเทศ เราจะพบเห็นการจัดจำหน่ายยานี้ภายใต้ชื่อการค้าว่า “Esbriet” 
 
 ///// เพอร์เฟนิโดนมีสรรพคุณ(คุณสมบัติ)อย่างไร? ///// 
ยาเพอร์เฟนิโดนมีสรรพคุณ/ข้อบ่งใช้ เช่น 
- รักษาอาการปอดอักเสบที่มีสาเหตุจากการเกิดพังผืดในปอดจนทำให้มี อาการเจ็บป่วยเรื้อรัง(Idiopathic pulmonary fibrosis, IPF) 
 
 ///// เพอร์เฟนิโดนมีกลไกการออกฤทธิ์อย่างไร? ///// 
ด้วยคุณสมบัติของยาเพอร์เฟนิโดนเป็นยาที่มีกลไกการออกฤทธิ์ที่ต่อต้านการสร้างพังผืด(Antifibrotic)ในปอด และช่วยต้านการอักเสบ โดยยานี้จะออกฤทธิ์ลดการแบ่งตัวของพังผืดที่เกิดขึ้นในปอด โดยยับยั้งการทำงานของสาร Transforming growth factor beta (TGF-β) ซึ่งมีหน้าที่สำคัญ คือกระตุ้นให้ร่างกายสร้างคอลลาเจน(Collagen)ในปอด   ซึ่งการลดการสร้างคอลลาเจนในปอด เป็นปัจจัยสนับสนุนให้ลดการสร้างพังผืดในปอดตามมา  จากกลไกนี้จึงทำให้มีสรรพคุณรักษาโรค IPF 
 
 ///// เพอร์เฟนิโดนมีรูปแบบการจัดจำหน่ายอย่างไร? ///// 
ยาเพอร์เฟนิโดนมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วยยา Pirfenidone  267 และ 801 มิลลิกรัม/แคปซูล 
 
 ///// เพอร์เฟนิโดนมีขนาดรับประทานอย่างไร? ///// 
ยาเพอร์เฟนิโดนมีขนาดรับประทาน เช่น 
- ผู้ใหญ่: วันที่ 1–7  รับประทานยาครั้งละ 267 มิลลิกรัม วันละ 3 ครั้ง, วันที่ 8–14 รับประทานยาครั้งละ 534 มิลลิกรัม วันละ 3 ครั้ง,  วันที่ 15 เป็นต้นไป รับประทานยาครั้งละ 801 มิลลิกรัม วันละ 3 ครั้ง ทั้งนี้การปรับเปลี่ยนขนาดยาดังกล่าวต้องเป็นไปตามคำสั่งแพทย์เท่านั้น 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- การรับประทานยานี้พร้อมอาหาร จะช่วยลดอาการข้างเคียงอย่างเช่น คลื่นไส้ และลดอาการวิงเวียน 
- รับประทานยานี้ตรงตามขนาดและเวลาของแต่ละวัน 
- หลีกเลี่ยงการรับประทานยาอื่นใดร่วมกับยาเพอร์เฟนิโดน  และผู้ป่วยต้องแจ้งแพทย์ทุกครั้งว่าตนเองมีการใช้ยาประเภทใดอยู่บ้าง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเพอร์เฟนิโดน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ  รวมทั้งกำลังกินยา/ใช้ยาอะไรอยู่ เพราะยาเพอร์เฟนิโดน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเพอร์เฟนิโดน สามารถรับประทานทันทีเมื่อนึกขึ้นได้                     ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น  2 เท่า  ให้รับประทานขนาดปกติ 
แต่เพื่อประสิทธิผลของการรักษา ผู้ป่วยต้องใช้ยาเพอร์เฟนิโดน อย่างต่อเนื่อง การลืมรับประทานยาบ่อยครั้ง อาจทำให้การรักษาไม่ได้ผล 
 
 ///// เพอร์เฟนิโดนมีผลไม่พึงประสงค์อย่างไร? ///// 
ยาเพอร์เฟนิโดนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น มีอาการท้องเสียหรือท้องผูก  คลื่นไส้  ปวดท้อง  อาเจียน  กรดไหลย้อน     กระเพาะอาหารอักเสบ  ท้องอืด 
- ผลต่อระบบประสาท:  เช่น  ปวดศีรษะ  วิงเวียน  ง่วงนอน 
- ผลต่อระบบทางเดินปัสสาวะ:  เช่น ทางเดินปัสสาวะอักเสบ(โรคติดเชื้อระบบทางเดินปัสสาวะ) 
- ผลต่อระบบทางเดินหายใจ:  เช่น  ทางเดินหายใจส่วนบนอักเสบ(โรคติดเชื้อระบบทางเดินหายใจส่วนบน)  ไซนัสอักเสบ  ไอ 
- ผลต่อผิวหนัง:   เช่น  เกิดผื่นคันตามผิวหนัง   เกิดผื่นแพ้แสงแดดได้ง่าย 
- ต่อระบบกล้ามเนื้อและกระดูก:  เช่น  ปวดข้อ   ปวดกล้ามเนื้อ 
- ผลต่อระบบการเผาผลาญพลังงานของร่างกาย:   เช่น  เบื่ออาหาร 
- ผลต่อระบบเลือด:  เช่น  มีภาวะเม็ดเลือดขาวต่ำ 
- ผลต่อตับ:  เช่น  ค่าเอนไซม์การทำงานของตับในเลือดเพิ่มขึ้น  ค่าบิลิรูบินในเลือดสูง 
- ผลต่อระบบหัวใจและหลอดเลือด:  เช่น  ใบหน้าแดง 
- ผลต่อสภาพจิตใจ:   เช่น   นอนไม่หลับ 
 
 ///// มีข้อควรระวังการใช้เพอร์เฟนิโดนอย่างไร? ///// 
มีข้อควรระวังการใช้ยาเพอร์เฟนิโดน เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น แคปซูลแตกหัก เปียกชื้น 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  และเด็ก 
- รับประทานยานี้ให้ตรงตามคำสั่งแพทย์ 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาล โดยไม่ต้องรอถึงวันแพทย์นัด 
- มาพบแพทย์/มาโรงพยาบาล ตามแพทย์นัดหมายทุกครั้ง เพื่อรับการตรวจร่างกายและการตรวจเลือดดูสภาพการทำงานของตับว่า ยังเป็นปกติหรือไม่ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเพอร์เฟนิโดนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เพอร์เฟนิโดนมีปฏิกิริยาระหว่างยากับยาตัวอื่นอย่างไร? ///// 
ยาเพอร์เฟนิโดนมีปฏิกิริยาระหว่างยากับยาตัวอื่น เช่น 
- ห้ามใช้ยาเพอร์เฟนิโดนร่วมกับยา Amiodarone  , Ciprofloxacin , Enoxacin,  Fluvoxamine , Lomitapide,  ด้วยจะทำให้ระดับยาเพอร์เฟนิโดนในเลือดสูงขึ้นจนก่อให้เกิดอันตรายกับตับของผู้ป่วย 
- หลีกเลี่ยงการใช้ยาเพอร์เฟนิโดนร่วมกับยา Omeprazole , Quinidine, ด้วยจะทำให้ผิวหนังของผู้ป่วยมีความไวเกินต่อแสงแดดมากยิ่งขึ้น หากมีความจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีบุคคลไป 
- หลีกเลี่ยงการใช้ยาเพอร์เฟนิโดนร่วมกับยา Carbamazepine ด้วยจะทำให้ระดับยาเพอร์เฟนิโดนในเลือดลงจนส่งผลต่อประสิทธิภาพของการรักษา 
 
 ///// ควรเก็บรักษาเพอร์เฟนิโดนอย่างไร? ///// 
ควรเก็บยาเพอร์เฟนิโดนภายใต้อุณหภูมิ 20-25 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// เพอร์เฟนิโดนมีชื่ออื่นอีกไหม? ผลิตจากบริษัทอะไรบ้าง? ///// 
ยาเพอร์เฟนิโดน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Pirfenidone#Medical_uses[2017,July8] 
https://www.drugs.com/cdi/pirfenidone.html[2017,July8] 
https://www.drugs.com/drug-interactions/pirfenidone-index.html?filter=3&amp;generic_only=[2017,July8]
