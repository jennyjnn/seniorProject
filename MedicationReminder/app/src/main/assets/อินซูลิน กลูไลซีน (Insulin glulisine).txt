อินซูลิน กลูไลซีน (Insulin glulisine)
 ///// บทนำ ///// 
ยาอินซูลินกลูไลซีน(Insulin glulisine) เป็นฮอร์โมนอินซูลิน(อินซูลิน)สังเคราะห์ที่ใช้รักษาโรคเบาหวานประเภทที่ I และ II รวมถึงเบาหวานประเภทที่มีภาวะเลือดเป็นกรด(Diabetic ketoacidosis)   นักวิทยาศาสตร์ได้นำเทคโนโลยีทางพันธุวิศวกรรมมาตัดต่อโครโมโซมของแบคทีเรีย Escherichia coli (E.coli) ทำให้แบคทีเรียชนิดนี้สร้างอินซูลินประเภทออกฤทธิ์เร็ว (Rapid acting insulin) โดยมีระยะเวลาการออกฤทธิ์นาน 3–4 ชั่วโมงและออกฤทธิ์ได้ภายใน 15 นาทีหลังฉีดยานี้ 
ยาอินซูลินกลูไลซีนมีโครงสร้างคล้ายกับอินซูลินของมนุษย์  แต่มีความแตกต่างกันที่การจัดเรียงกรดอะมิโนบนโครงสร้างโมเลกุลของอินซูลิน กล่าวคือ อินซูลิน กลูไลซีนมีโครงสร้างด้วยการแทนที่ของกรดอะมิโน 2 ตัว โดยกรดแอสพาราจีน (Asparagine)บนตำแหน่งบี3(B3)ของโครโมโซมแบคทีเรียจะถูกแทนที่ด้วยกรดไลซีน (Lysine)  ในขณะที่กรดอะมิโนบนตำแหน่งโครโมโซม บี29(B29) จะถูกแทนที่ด้วยกรด กลูตามิก(Glutamic) 
ยาอินซูลินกลูไลซีนเป็นอินซูลินชนิดที่มีลักษณะใสไม่มีสี  ผู้ป่วยที่ได้รับยาอินซูลิน กลูไลซีนฉีดเข้าใต้ผิวหนังเพียง 15 นาทีตัวยาก็จะเริ่มออกฤทธิ์  รูปแบบบรรจุภัณฑ์ของยาอินซูลินชนิดนี้เป็นแบบ ขวดไวอัล(Vial) และแบบปากกาอินซูลินที่พร้อมใช้งาน (Prefilled pen)  ยานี้สามารถฉีดเข้าใต้ผิวหนังหรือเข้าหลอดเลือดดำก็ได้ 
ผู้ที่ได้รับยาอินซูลินทุกชนิดรวมยาอินซูลินกลูไลซีนจะต้องได้รับการตรวจระดับน้ำตาลในเลือดเป็นระยะๆตามแพทย์สั่ง  ทั้งนี้เป็นการประเมินประสิทธิภาพการออกฤทธิ์ของยาอินซูลินที่แพทย์สั่งจ่ายว่า เหมาะสมกับผู้ป่วยมากน้อยเพียงใด 
ผู้ป่วยเบาหวานบางกลุ่มไม่สามารถใช้ยาอินซูลินกลูไลซีนได้หากมีประวัติแพ้ยานี้หรือแพ้ส่วนประกอบในสูตรตำรับยานี้ หรือสภาพร่างกายของผู้ป่วยมีระดับน้ำตาลในเลือดต่ำอยู่แล้ว  หรือมีภาวะเกลือโซเดียมในเลือดสูง 
นอกจากนี้ผู้ป่วยเบาหวานที่มียารักษาโรคชนิดอื่นๆใช้อยู่ก่อน ก็สามารถสร้างภาวะยาตีกัน(ปฏิกิริยาระหว่างยา)กับยาอินซูลินกลูไลซีนได้ โดยเฉพาะอย่างยิ่งกลุ่มยา Beta-blockers, Clonidine, Guanethidine, Lithium, หรือ Reserpine  โดยยาเหล่านี้อาจส่งผลให้มีภาวะน้ำตาลในเลือดต่ำหรือสูงก็ได้  ดังนั้นผู้ป่วยเบาหวานควรแจ้งให้แพทย์ พยาบาล เภสัชกร ทราบโดยละเอียดว่า ตนเองมียาประเภทใดที่รับประทานอยู่ก่อน   มีโรคประจำตัวอื่นใดอยู่บ้าง 
ยาอินซูลินกลูไลซีนจัดเป็นยาประเภทฮอร์โมนที่มีความไวต่ออุณหภูมิสูง จึงต้องจัดเก็บในตู้เย็นที่มีอุณหภูมิอยู่ในช่วง 2–8 องศาเซลเซียส(Celsius) และก่อนนำอินซูลินชนิดนี้กลับมาใช้ที่บ้าน ผู้ป่วยเบาหวานหรือญาติ จะต้องทำความเข้าใจ                   เรียนรู้วิธีการใช้ยาอินซูลินจากแพทย์/เภสัชกร/พยาบาล และต้องใช้อินซูลินตามขนาด                      ที่แพทย์แนะนำ  นอกจากนี้ยังต้องเรียนรู้สภาวะร่างกายที่มีระดับน้ำตาลในเลือดต่ำหรือสูงเกินไป เพื่อจะได้ใช้วิธีปฐมพยาบาลตนเองได้อย่างเหมาะสมและถูกต้อง (อ่านเพิ่มเติมในเว็บ haamor.com บทความเรื่อง “วิธีฉีดอินซูลินให้ตนเอง” และเรื่อง “ภาวะน้ำตาลในเลือดต่ำในผู้ป่วยเบาหวาน”) 
*กรณีที่เกิดข้อผิดพลาดที่ผู้ป่วยได้รับอินซูลินกลูไลซีนเกินขนาด จะทำให้มีภาวะน้ำตาลในเลือดต่ำ  หากมีอาการรุนแรงมาก ผู้ป่วยอาจอยู่ในสภาพหมดสติ  ผู้พบเห็นจะต้องรีบนำผู้ป่วยส่งโรงพยาบาลทันที   ซึ่งแพทย์จะรักษาโดยจะใช้ยา Glucagon ฉีดเข้ากล้ามเนื้อเพื่อบำบัดอาการหรือให้น้ำตาลกลูโคส(Glucose)เข้าทางหลอดเลือดดำเพื่อทำให้ร่างกายผู้ป่วยฟื้นสภาพโดยเร็ว 
คณะกรรมการอาหารและยาของไทยได้จัดให้ยาอินซูลินกลูไลซีนอยู่ในประเภทยาควบคุมพิเศษ  การใช้ยาอินซูลินนี้จะต้องเป็นไปตามคำสั่งของแพทย์เท่านั้น ห้ามมิให้ผู้ป่วยปรับขนาดการใช้ยาด้วยตนเอง   ซึ่งผู้บริโภคจะพบเห็นการใช้อินซูลินชนิดนี้แต่ในสถานพยาบาลเท่านั้น 
 
 ///// อินซูลิน กลูไลซีนมีสรรพคุณ(คุณสมบัติ)อย่างไร? ///// 
ยาอินซูลิน กลูไลซีนมีสรรพคุณ/ข้อบ่งใช้ เช่น 
- ใช้รักษาโรคเบาหวานทั้งประเภทที่ I และ II 
- รักษาโรคเบาหวานในผู้ป่วยที่มีสภาวะเลือดเป็นกรด (Diabetic ketoacidosis) 
 
 ///// อินซูลิน กลูไลซีนมีกลไกการออกฤทธิ์อย่างไร? ///// 
ยาอินซูลินกลูไลซีนเป็นอินซูลินที่ออกฤทธิ์เร็ว โดยกลไกการออกฤทธิ์ของยานี้คือ ตัวยาจะทำให้เซลล์กล้ามเนื้อรวมถึงเซลล์ไขมัน นำน้ำตาลกลูโคสในกระแสเลือดมาใช้ให้เกิดประโยชน์  นอกจากนี้ยังช่วยยับยั้งการปลดปล่อยน้ำตาลกลูโคสจากตับเข้าสู่กระแสเลือด  ด้วยกลไกเหล่านี้จึงทำให้ร่างกายมีระดับน้ำตาลในเลือดอยู่ในเกณฑ์ปกติและเป็นที่มาของสรรพคุณ 
 
 ///// อินซูลิน กลูไลซีนมีรูปแบบการจัดจำหน่ายอย่างไร? ///// 
ยาอินซูลิน กลูไลซีนมีรูปแบบการจัดจำหน่ายเป็นยาฉีด ที่เป็นสารละลายใสโดยมีรูปแบบเภสัชภัณฑ์ดังนี้ 
- ขวดไวอัล(Vial) ที่บรรจุยา Insulin glulisine ขนาด 1,000 ยูนิต/10 มิลลิลิตร 
- ปากกาอินซูลินพร้อมใช้งานที่บรรจุยา Insulin glulisine ขนาด 300 ยูนิต/3 มิลลิลิตร 
 
 ///// อินซูลิน กลูไลซีนมีขนาดการบริหารยาอย่างไร? ///// 
ยาอินซูลินกลูไลซีน มีขนาดการบริหารยา/ใช้ยา เช่น 
ก.สำหรับรักษาเบาหวานประเภทที่ I: 
- ผู้ใหญ่: ฉีดยาเข้าใต้ผิวหนังขนาด 0.5–1 ยูนิต/น้ำหนักตัว 1 กิโลกรัม/วัน                                                                    ควรฉีดยานี้ก่อนรับประทานอาหาร 15 นาที หรือฉีดยาหลังรับประทานอาหาร 20 นาทีโดยต้องเป็นไปตามคำสั่งแพทย์ 
ข.สำหรับรักษาเบาหวานประเภทที่ II: 
- ผู้ใหญ่: ฉีดยาเข้าใต้ผิวหนัง ขนาดตามคำสั่งแพทย์  ทั้งนี้ขึ้นกับผู้ป่วยมียารักษาโรคเบาหวานชนิดอื่นร่วมด้วยหรือไม่ 
อนึ่ง: 
- ในเด็ก: สามารถใช้ยาอินซูลินชนิดนี้รักษาเบาหวานประเภทที่ 1 กับเด็กที่มีอายุ                             ตั้งแต่ 4 ปีขึ้นไป และขนาดการใช้ยาให้เป็นไปตามคำสั่งแพทย์ ส่วนในเด็กอายุต่ำกว่า 4 ปี การใช้ยานี้ อยู่ในดุลพินิจของแพทย์เป็นกรณีๆไป 
- ควรใช้อินซูลินกลูไลซีน รักษาเบาหวานประเภทที่ 2 กับผู้ที่มีอายุตั้งแต่ 18 ปีขึ้นไป กรณีอายุต่ำกว่า 18 ปี จะอยู่ในดุลพินิจของแพทย์เป็นกรณีๆไป 
- ผู้ป่วย โรคตับ  โรคไต  แพทย์อาจจะปรับลดขนาดการใช้ยาลงมาตามความเหมาะสม 
- ฉีดยาอินซูลินชนิดนี้ตรงตามเวลาต่อเนื่องสม่ำเสมอตามคำสั่งแพทย์ และไม่ควรปรับขนาดการฉีดยาเองโดยไม่ได้ปรึกษาแพทย์ 
- เรียนรู้ เทคนิคการฉีดยา  การเก็บรักษา  สภาวะมีน้ำตาลในเลือดต่ำหรือสูง  เพื่อดูแลตนเองขณะอยู่ในที่พักอาศัยได้ถูกต้อง (อ่านเพิ่มเติมในเว็บ haamor.com บทความเรื่อง “วิธีฉีดอินซูลินให้ตนเอง” และเรื่อง “ภาวะน้ำตาลในเลือดต่ำในผู้ป่วยเบาหวาน”) 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอินซูลินกลูไลซีน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  โรคหัวใจ  รวมทั้งกำลังกินยา/ใช้ยาอะไรอยู่  เพราะยาอินซูลินกลูไลซีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
หากลืมฉีดยาอินซูลินกลูไลซีน สามารถฉีดยาทันทีเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไปไม่จำเป็น ต้องเพิ่มปริมาณยาเป็น 2 เท่า ให้ฉีดยาในขนาดปกติ 
แต่อย่างไรก็ดี กรณีลืมฉีดยาอินซูลินกลูไลซีน ผู้ป่วยอาจมีภาวะน้ำตาลในเลือดสูงเกิดขึ้นได้ง่าย 
 ///// อินซูลิน กลูไลซีนมีผลไม่พึงประสงค์อย่างไร? ///// 
ยาอินซูลิน กลูไลซีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อหัวใจ:  เช่น  อาการบวมของมือและเท้า เกิดความดันโลหิตสูง 
- ผลต่อผิวหนัง:  เช่น  เกิดภาวะไขมันสะสมผิดปกติในบริเวณผิวหนัง 
- ผลต่อระบบการเผาผลาญพลังงานของร่างกาย:  เช่น  เกิดภาวะน้ำตาลในเลือดต่ำ  อาจทำให้น้ำหนักตัวเพิ่มขึ้น 
- ผลต่อระบบประสาท:  เช่น  ปวดศีรษะ 
- ผลต่อระบบภูมิคุ้มกันต้านทานโรคของร่างกาย:  เช่น  มีอาการคล้ายเป็นโรคหวัด  คออักเสบ 
- ผลต่อระบบทางเดินอาหาร:  เช่น คลื่นไส้ อาเจียน   ท้องเสีย 
- ผลต่อระบบทางเดินปัสสาวะ:  เช่น  เกิดโรคติดเชื้อในทางเดินปัสสาวะได้ง่าย 
- ผลต่อกล้ามเนื้อ:  เช่น  ปวดกล้ามเนื้อ   ปวดหลัง 
- ผลต่อระบบทางเดินหายใจ:  เช่น โรคติดเชื้อทางเดินหายใจส่วนบน  เยื่อจมูกอักเสบ   ไซนัสอักเสบ   หลอดลมอักเสบ 
 
 ///// มีข้อควรระวังการใช้อินซูลิน กลูไลซีนอย่างไร? ///// 
มีข้อควรระวังการใช้ยาอินซูลิน กลูไลซีน เช่น 
- ห้ามใช้กับผู้ที่มีประวัติแพ้ยาอินซูลินกลูไลซีน 
- ห้ามดื่มเครื่องดื่มประเภทแอลกอฮอล์ขณะใช้ยานี้ เพราะจะทำให้เกิดภาวะ                    น้ำตาลในเลือดผิดปกติได้ง่ายซึ่งอาจสูงหรือต่ำก็ได้ 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งแพทย์ 
- ห้ามปรับขนาดการใช้ยานี้ด้วยตนเอง และต้องใช้ยานี้ตามขนาดที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เกิดตะกอนขุ่น 
- ใช้ยานี้ต่อเนื่องตามคำสั่งแพทย์ เพื่อควบคุมระดับน้ำตาลในเลือดให้เป็นปกติ 
- ควรเปลี่ยนตำแหน่งการฉีดยาไม่ให้ซ้ำบริเวณเดิม เพื่อหลีกเลี่ยงผิวหนังอักเสบในบริเวณที่ฉีดยา 
- ตรวจสอบระดับน้ำตาลในเลือดของตนเองเป็นประจำตาม แพทย์ พยาบาล เภสัชกร แนะนำ 
- ควบคุมอาหาร  ออกกำลังกาย และพักผ่อน ตามที่ แพทย์ พยาบาล เภสัชกร แนะนำ 
- มาพบแพทย์/มาโรงพยาบาล เพื่อการตรวจร่างกาย  ตรวจค่าน้ำตาลสะสมในเลือด ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาอินซูลิน กลูไลซีนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อินซูลิน กลูไลซีนมีปฏิกิริยาระหว่างยากับยาตัวอื่นอย่างไร? ///// 
ยาอินซูลินกลูไลซีน มีปฏิกิริยาระหว่างยากับยาตัวอื่น เช่น 
- การใช้ยาอินซูลิน กลูไลซีนร่วมกับ   ยารักษาเบาหวานชนิดอื่น , กลุ่มยาMAOIs, ACE inhibitors, Salicylates, Pentamidine, Propoxyphene , หรือSomatostatin analogs   อาจทำให้เกิดภาวะน้ำตาลในเลือดต่ำ  หากจำเป็นต้องใช้ ยาอินซูลินกลูไลซีนร่วมกับกลุ่มยาดังกล่าว  แพทย์จะปรับขนาดการใช้ยาให้เหมาะสมกับสภาพร่างกายผู้ป่วยเป็นกรณีไป 
- ห้ามใช้ยาอินซูลิน กลูไลซีนร่วมกับกลุ่มยาThiazolidinediones ด้วยเสี่ยงต่อภาวะหัวใจวายตามมา 
- ห้ามใช้ยาอินซูลิน กลูไลซีนร่วมกับยา Gatifloxacin  ด้วยจะทำให้ผู้ป่วยมีภาวะน้ำตาลในเลือดต่ำหรือไม่ก็สูงตามมา 
 ///// ควรเก็บรักษาอินซูลิน กลูไลซีนอย่างไร? ///// 
ควรเก็บยาอินซูลินกลูไลซีน ภายใต้อุณหภูมิ 2–8 องศาเซลเซียส  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 ///// อินซูลิน กลูไลซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอินซูลินกลูไลซีนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยาอินซูลินกลูไลซีน  เช่น Apidra solostar 
 ///// บรรณานุกรม ///// 
http://products.sanofi.us/apidra/apidra.pdf[2017,June3] 
https://en.wikipedia.org/wiki/Insulin_glulisine[2017,June3] 
http://www.ema.europa.eu/docs/en_GB/document_library/EPAR_-_Scientific_Discussion/human/000557/WC500025246.pdf[2017,June3] 
http://www.mims.com/thailand/drug/info/insulin%20glulisine/?type=brief&amp;mtype=generic[2017,June3] 
https://www.drugs.com/mtm/insulin-glulisine.html[2017,June3] 
https://www.drugs.com/dosage/insulin-glulisine.html[2017,June3] 
https://www.drugs.com/drug-interactions/insulin-glulisine-index.html?filter=3&amp;generic_only=[2017,June3] 
https://www.google.co.th/search?q=insulin+analogue+image&amp;tbm=isch&amp;tbo=u&amp;source=univ&amp;sa=X&amp;ved=0ahUKEwjgga2p5fPTAhUMp48KHex4DV0QsAQIKQ&amp;biw=1920&amp;bih=950#imgrc=rlpYzQE9RvWwXM:[2017,June3]
