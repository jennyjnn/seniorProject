เมทิลนาลเทรกโซน (Methylnaltrexone)
 ///// บทนำ ///// 
ยาเมทิลนาลเทรกโซน(Methylnaltrexone หรือ  Methylnaltrexone bromide หรือ Methylnaltrexone Br) เป็นยาประเภท Opioid antagonists  ทางคลินิกนำมาบำบัดอาการท้องผูกในผู้ป่วยที่ได้รับยาแก้ปวดประเภทโอปิออยด์ (Opioid induced constipation)  ยาเมทิลนาลเทรกโซนมีรูปแบบเภสัชภัณฑ์เป็นทั้งยาชนิดรับประทานและยาฉีด  หลังการถูกดูดซึมจากระบบทางเดินอาหาร ตัวยานี้ในกระแสเลือดจะถูกตับคอยทำลายโครงสร้างทางเคมีอย่างต่อเนื่อง ร่างกายต้องใช้เวลาประมาณ 8 ชั่วโมงในการกำจัดยานี้ออกจากร่างกาย โดยผ่านทิ้งไปกับปัสสาวะและอุจจาระ  ยานี้จะออกฤทธิ์ปิดกั้นผลข้างเคียงของยาแก้ปวดประเภทโอปิออยด์ที่ก่อให้เกิดอาการท้องผูก  กลไกการทำงานของยาเมทิลนาลเทรกโซนดังกล่าว ทำให้ผู้ป่วยกลับมาขับถ่ายได้เป็นปกติมากขึ้น  อาจกล่าวได้ว่ายาเมทิลนาลเทรกโซนเป็นยาที่เหมาะกับผู้ที่ได้รับยาแก้ปวดประเภทโอปิออยด์ต่อเนื่องเป็นเวลายาวนานจนเกิดผลกระทบ(ผลข้างเคียง)ต่อการทำงานของลำไส้จนทำให้เกิดท้องผูกเรื้อรังรุนแรง 
อย่างไรก็ตามมีผู้ป่วยบางกลุ่มที่ไม่เหมาะสมจะได้รับยาเมทิลนาลเทรกโซน  อาทิ 
- ผู้ที่แพ้ยานี้ 
- ผู้ที่มีสภาพของกระเพาะอาหารหรือลำไส้อุดตัน หรือผู้ที่มีแผลในกระเพาะอาหารรวมถึงผู้ป่วยด้วยลำไส้อักเสบ 
- สตรีมีครรภ์/ตั้งครรภ์  สตรีในภาวะให้นมบุตร และเด็ก เป็นกลุ่มเสี่ยงต่อการใช้ยาทุกประเภทซึ่งรวมยาเมทิลนาลเทรกโซน ที่จะเกิดผลข้างเคียงจากยาที่รุนแรง 
- หลีกเลี่ยงการใช้ยาเมทิลนาลเทรกโซนกับผู้ป่วยที่มีการใช้ยาระบาย/ยาแก้ท้องผูกชนิดอื่นๆอยู่เป็นประจำ  ทางคลินิก แนะนำให้หยุดใช้ยาระบายอย่างน้อย 3 วัน จึงหันมา                ใช้ยาเมทิลนาลเทรกโซน 
- หากหลังได้รับยาเมทิลนาลเทรกโซนแล้วมีอาการท้องเสียรุนแรง  ปวดท้องมาก  
วิงเวียนศีรษะ  คลื่นไส้ อาเจียน  ควรต้องหยุดใช้ยานี้ แล้วรีบกลับมาปรึกษาแพทย์/มาโรงพยาบาลโดยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
ยาเมทิลนาลเทรกโซนจัดว่าเป็นยารักษาอาการท้องผูกจากการใช้ยาแก้ปวดประเภทโอปิออยด์ที่มีประสิทธิผลตัวหนึ่ง   โดยทั่วไปแพทย์จะให้ผู้ป่วยรับประทานยานี้ก่อนอาหารประมาณครึ่งชั่วโมง   ซึ่งภายใน 30 นาที ตัวยาจะเริ่มออกฤทธิ์และเกิดการขับถ่ายตามมา  ผู้ที่รับประทานยานี้จึงควรอยู่ในสถานที่ที่มีห้องน้ำเพรียบพร้อมอย่างในที่พักอาศัย 
ยาเมทิลนาลเทรกโซนยังมีข้อควรระวังปลีกย่อยที่ผู้บริโภค/ผู้ป่วยควรทราบดังนี้ เช่น 
- ห้ามใช้ยานี้เกินวันละ 1 ครั้ง 
- ห้ามใช้กับผู้ป่วยด้วยโรคมะเร็งที่ใช้ยาแก้ปวดกลุ่มOpioids 
- การจะใช้ยานี้ร่วมกับยาระบายชนิดอื่นด้วยหรือไม่ ต้องเป็นไปตามคำสั่งแพทย์เท่านั้น  ห้ามผู้ป่วยไปซื้อหายาระบายชนิดใดๆมารับประทานร่วมกับยาเมทิลนาลเทรกโซนโดยมิได้ขอคำปรึกษาจากแพทย์ 
- หลีกเลี่ยงการหยุดใช้ยาเมทิลนาลเทรกโซนด้วยตนเอง เพราะจะทำให้อาการท้องผูกกลับมากำเริบ   ซึ่งโดยทั่วไป แพทย์จะหยุดสั่งจ่ายเมทิลนาลเทรกโซนเมื่อมีการหยุดการใช้ยาแก้ปวดประเภทโอปิออยด์ 
- ผู้ป่วยโรคตับระดับความรุนแรงกลางขึ้นไป หากมีความจำเป็นต้องใช้ยาเมทิลนาลเทรกโซน แพทย์จะปรับลดขนาดการใช้ยาลงเหลือ 1 ใน 3 ของขนาดรับประทานปกติ 
- เมื่อใช้ยาเมทิลนาลเทรกโซนร่วมกับยาแก้ปวดกลุ่มโอปิออยด์  ตัวยาจะมีฤทธิ์
รบกวนการทำงานซึ่งกันและกันจนอาจเป็นเหตุให้เกิดภาวะถอนยาตามมา 
อนึ่ง ระหว่างใช้ยาเมทิลนาลเทรกโซน หากพบว่าผู้ป่วยมีอาการเหงื่อออกมาก หนาวสั่น  ท้องเสีย  ปวดท้อง   วิตกกังวล  หาวบ่อย หรือมีอาการปวดที่กำเริบมากขึ้น ควรต้องรีบนำผู้ป่วยมาพบแพทย์/มาโรงพยาบาล( *ด้วยอาการดังกล่าวเป็นอาการของการได้รับยานี้เกินขนาด) เพื่อแพทย์พิจารณาปรับขนาดการใช้ยานี้ให้เหมาะสม 
ทั้งนี้ ผู้ป่วยต้องมาพบแพทย์/มาโรงพยาบาลตามแพทย์นัดหมาย เพื่อรับการประเมินสภาพร่างกายว่า ได้รับผลข้างเคียงจากการใช้ยาเมทิลนาลเทรกโซนหรือไม่ 
ยาเมทิลนาลเทรกโซนเป็นยาที่มีประโยชน์ในทางคลินิกก็จริง แต่ก็อาจก่อให้เกิดโทษ/ผข้างเคียงรุนแรงกับผู้ป่วยได้อย่างมากมายหากใช้ยาผิดวิธี ดังนั้นเพื่อความปลอดภัยของผู้ป่วย/ผู้บริโภคจึงต้องใช้ยาชนิดนี้ตามคำสั่งแพทย์เท่านั้น 
 
 ///// เมทิลนาลเทรกโซนมีสรรพคุณ(คุณสมบัติ)อย่างไร? ///// 
ยาเมทิลนาลเทรกโซนมีสรรพคุณ/ข้อบ่งใช้ เช่น 
- บำบัดอาการท้องผูกในผู้ป่วยที่ได้รับยาแก้ปวดกลุ่มโอปิออยด์ 
 
 ///// เมทิลนาลเทรกโซนมีกลไกการออกฤทธิ์อย่างไร? ///// 
ยาเมทิลนาลเทรกโซนมีกลไกการออกฤทธิ์ที่ลำไส้ตรงบริเวณตัวรับ(Receptor)ที่มีชื่อว่า  Mu-opioid receptor(MOR,ตัวรับที่เกี่ยวข้องกับการทำงานของสารในกลุ่ม Opioid) และจะออกฤทธิ์ต่อต้านผลข้างเคียงของยาแก้ปวดกลุ่มโอปิออยด์ที่ไปลดการบีบตัวของลำไส้(ส่งผลให้เกิดท้องผูก)  จึงส่งผลให้การเคลื่อนตัว/บีบตัวของลำไส้ของผู้ป่วยกลับมาทำงานได้เหมือนปกติ และทำให้เกิดการขับถ่ายตามมา 
 
 ///// เมทิลนาลเทรกโซนมีรูปแบบการจัดจำหน่ายอย่างไร? ///// 
ยาเมทิลนาลเทรกโซน มีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยตัวยา Methylnaltrexone ขนาด 150 มิลลิกรัม/เม็ด 
- ยาฉีดที่ประกอบด้วยตัวยา Methylnaltrexone ขนาด 8 มิลลิกรัม/0.4 มิลลิลิตร และ 12 มิลลิกรัม/0.6 มิลลิลิตร 
 
 ///// เมทิลนาลเทรกโซนมีขนาดการบริหารยาอย่างไร? ///// 
ยาเมทิลนาลเทรกโซนมีขนาดการบริหารยา/ใช้ยา เช่น 
ก.	ยาเม็ดรับประทาน: 
- ผู้ใหญ่: รับประทานยาขนาด 450 มิลลิกรัม วันละ1ครั้ง ก่อนอาหารเช้าประมาณ 30 นาที 
ข. ยาฉีดที่ใช้ในสถานพยาบาล: 
- ผู้ใหญ่: ฉีดยาเข้าใต้ผิวหนัง 12 มิลลิกรัม วันละ1ครั้ง 
อนึ่ง: 
- เด็ก: การใช้ยานี้ในเด็ก ต้องอยู่ในดุลพินิจของแพทย์เป็นกรณีๆไป 
- ยาเมทิลนาลเทรกโซนเป็นยาที่ออกฤทธิ์เร็ว หลังจากได้รับยานี้ควรอยู่ใกล้ห้องน้ำและหลีกเลี่ยงการเดินทางก่อนที่จะมีการขับถ่ายเกิดขึ้น 
- ระยะเวลาการใช้ยานี้ให้เป็นไปตามดุลยพินิจของแพทย์เท่านั้น 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเมทิลนาลเทรกโซน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคมะเร็ง  รวมทั้งกำลังกินยา/ใช้ยาอะไรอยู่เพราะยาเมทิลนาลเทรกโซน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                        เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทาน ยาเมทิลนาลเทรกโซน  สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประ ทานเป็น 2 เท่า ให้รับประทานที่ขนาดปกติ 
อย่างไรก็ดี เพื่อประสิทธิผลของการรักษา ควรรับประทาน ยาเมทิลนาลเทรกโซน ตรงตามคำสั่งแพทย์ 
 ///// เมทิลนาลเทรกโซนมีผลไม่พึงประสงค์อย่างไร? ///// 
ยาเมทิลนาลเทรกโซนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น  ปวดท้อง  ท้องอืด   คลื่นไส้   ท้องเสีย  เกิดแผลในทางเดินอาหาร (เช่น แผลในกระเพาะอาหาร)  เป็นตะคริวที่ท้อง  อาเจียน 
- ผลต่อระบบประสาท:  เช่น  วิงเวียน   ตัวสั่น 
- ผลต่อผิวหนัง:  เช่น  เหงื่อออกมาก  ใบหน้าแดง 
- ผลต่อหัวใจ:  เช่น  เกิดภาวะหัวใจล้มเหลว 
 
 ///// มีข้อควรระวังการใช้เมทิลนาลเทรกโซนอย่างไร? ///// 
มีข้อควรระวังการใช้ยาเมทิลนาลเทรกโซน เช่น 
- ห้ามใช้ยากับผู้ที่แพ้ยาชนิดนี้ 
- ห้ามใช้กับผู้ที่มีอาการถอนยาจากการใช้ ยาแก้ปวด กลุ่มโอปิออยด์ 
- ห้ามปรับเปลี่ยนขนาดรับประทานเอง 
- ห้ามใช้ยานี้กับสตรีมีครรภ์  สตรีในภาวะให้นมบุตร และเด็ก การจะใช้ยานี้กับผู้ป่วย
กลุ่มนี้ต้องเป็นไปตามคำสั่งแพทย์เท่านั้น 
- ห้ามใช้ยานี้กับผู้ป่วยมะเร็งที่ต้องใช้ยาแก้ปวดประเภทโอปิออยด์ 
- ห้ามใช้ยานี้เกินวันละ1ครั้ง 
- ปฏิบัติตามคำแนะนำของ แพทย์ พยาบาล เภสัชกร และมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเมทิลนาลเทรกโซนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// เมทิลนาลเทรกโซนมีปฏิกิริยาระหว่างยากับยาตัวอื่นอย่างไร? ///// 
ยาเมทิลนาลเทรกโซนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเมทิลนาลเทรกโซนร่วมกับยากลุ่ม Opioid antagonists 
ด้วยจะทำให้เกิดภาวะถอนยา (Opioid withdrawal) ตามมา 
 
 ///// ควรเก็บรักษาเมทิลนาลเทรกโซนอย่างไร? ///// 
ควรเก็บยายาเมทิลนาลเทรกโซนในช่วงอุณหภูมิ 20–25 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// เมทิลนาลเทรกโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาเมทิลนาลเทรกโซน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Methylnaltrexone[2017,Sept23] 
https://www.drugs.com/pro/relistor.html[2017,Sept23] 
http://reference.medscape.com/drug/relistor-methylnaltrexone-342081[2017,Sept23] 
https://www.drugbank.ca/drugs/DB06800[2017,Sept23] 
https://www.accessdata.fda.gov/drugsatfda_docs/label/2014/021964s010lbl.pdf[2017,Sept23]
