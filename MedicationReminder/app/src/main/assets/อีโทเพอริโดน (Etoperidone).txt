อีโทเพอริโดน (Etoperidone)
 ///// บทนำ ///// 
ยาอีโทเพอริโดน(Etoperidone หรือ Etoperidone hydrochloride หรือ Etoperidone HCl ) เป็นยาในกลุ่มเซโรโทนิน แอนตาโกนิสต์ แอนด์ รีอัพเทค อินฮิบิเตอร์ (Serotonin antagonists and reuptake inhibitors ย่อว่า SARIs) ใช้เป็น  ยาต้านอารมณ์ซึมเศร้า/ยาต้านเศร้า   ยารักษาอาการสั่นของผู้ป่วยพาร์กินสัน  และยังมีการศึกษาเพื่อใช้ยานี้ไปบำบัดอาการนกเขาไม่ขันในบุรุษ  ยาอีโทเพอริโดนถูกพัฒนาขึ้นในแถบยุโรปเมื่อปี ค.ศ.1977 (พ.ศ.2520)  โดยมีรูปแบบเภสัชภัณฑ์เป็นยาแบบรับประทาน  ตัวยามีการดูดซึมจากระบบทางเดินอาหารได้เพียงประมาณ 12% แต่ก็มีเวลาอยู่ในร่างกายนานถึง 21.7 ชั่วโมงก่อนที่จะถูกกำจัดออกจากกระแสเลือดโดยผ่านทิ้งไปกับปัสสาวะและอุจจาระ  มีรายงานวิจัยระบุว่า ยาอีโทเพอริโดนมีฤทธิ์ปิดกั้นการทำงานของตัวรับ(Receptor)ชนิด Alpha-adrenergic receptor จึงเป็นเหตุผลให้ผู้บริโภคพึงระวังผลกระทบต่อการทำงานของหัวใจและหลอดเลือดเมื่อบริโภคยานี้  ดังนั้นระหว่างที่ได้รับยาชนิดนี้ แพทย์มีความจำเป็นต้องตรวจคลื่นไฟฟ้าหัวใจตลอดจนกระทั่งตรวจวัดความดันโลหิตว่ายังเป็นปกติดีอยู่หรือไม่ 
ปัจจุบัน ทางการแพทย์มียาต้านเศร้าที่ใช้เป็นทางเลือกอยู่หลายรายการที่มีประสิทธิภาพและก่อให้เกิดผลข้างเคียงน้อย จึงน่าจะเป็นเหตุผลที่ยังไม่พบเห็นการใช้ยาชนิดนี้ในบ้านเรา 
 
 ///// อีโทเพอริโดนมีสรรพคุณ(คุณสมบัติ)อย่างไร? ///// 
ยาอีโทเพอริโดนมีสรรพคุณ/ข้อบ่งใช้ เพื่อใช้เป็นยาบำบัดอาการซึมเศร้า /ยาต้านเศร้า 
 
 ///// อีโทเพอริโดนมีกลไกการออกฤทธิ์อย่างไร? ///// 
ยาอีโทเพอริโดน มีกลไกการออกฤทธิ์ต่อตัวรับหลายชนิดในสมอง เช่น   5-HT2A/5-hydroxytryptamine 2A  receptor, Alpha1-adrenergic receptor, 5-HT1A receptor, Alpha2-adrenergic receptor,  D2/Dopamine2 receptor และ H1/Histamine1-receptor  อย่างไรก็ตามกลไกหลักของยานี้คือ ทำให้มีปริมาณ                 สารสื่อประสาทประเภท Serotonin(5-HT) ออกมามากขึ้นเพื่อใช้บรรเทาอาการซึมเศร้าได้ตามสรรพคุณ 
 
 ///// อีโทเพอริโดนมีรูปแบบการจัดจำหน่ายอย่างไร? ///// 
จากการสืบค้นข้อมูล ไม่พบรูปแบบเภสัชภัณฑ์ที่ระบุทางสื่ออิเล็กทรอนิกส์ ทั้งนี้อาจมาจากเหตุผลหรือนโยบายทางการตลาดประกอบกับช่องทางการจัดจำหน่ายและลิขสิทธิ์ต่างๆ 
 
 ///// อีโทเพอริโดนมีขนาดบริหารยาอย่างไร? ///// 
ยาอีโทเพอริโดน มีขนาดบริหารยา/ใช้ยา เช่น 
- ผู้ใหญ่: รับประทานยา 100 มิลลิกรัม วันละ1ครั้ง หรือเป็นไปตามคำสั่งแพทย์ 
- เด็ก: ยังไม่มีข้อมูลการใช้ยานี้ในเด็ก 
อนึ่ง: ขณะได้รับยานี้ ต้องมารับการตรวจคลื่นไฟฟ้าหัวใจ และวัดความดันโลหิตเป็นระยะๆตามที่แพทย์นัดหมาย 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิด รวมยาอีโทเพอริโดน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาอีโทเพอริโดนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร 	  เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาอีโทเพอริโดน สามารถรับประทานทันทีที่นึกขึ้นได้  หากเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  
ให้รับประทานยาตามขนาดปกติ 
อย่างไรก็ตาม การรักษาอาการซึมเศร้าให้ได้ประสิทธิภาพ  ผู้ป่วยจำเป็นต้องใช้ยาต่อเนื่องเป็นตามระยะเวลาที่แพทย์กำหนด 
 
 ///// อีโทเพอริโดนมีผลไม่พึงประสงค์อย่างไร? ///// 
ยาอีโทเพอริโดนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)บางประการ เช่น  คลื่นไฟฟ้าหัวใจผิดปกติ   เกิดความดันโลหิตต่ำ และรบกวนการนอนหลับ  อย่างไรก็ตามผู้บริโภคอาจจะไม่ได้รับผลข้างเคียงใดๆก็ได้ทั้งนี้ขึ้นอยู่กับการตอบสนองของร่างกายแต่ละบุคคล 
 
 ///// มีข้อควรระวังการใช้ยาอีโทเพอริโดนอย่างไร? ///// 
มีข้อควรระวังการใช้ยาอีโทเพอริโดน เช่น 
- ห้ามใช้กับผู้แพ้ยานี้ 
- ระวังการใช้กับผู้ป่วยโรคหัวใจ และโรคหลอดเลือด 
- ระวังการใช้กับสตรีมีครรภ์   สตรีในภาวะให้นมบุตร และในเด็ก 
- รับประทานยานี้ตามคำสั่งแพทย์และห้ามปรับขนาดรับประทานด้วยตนเอง 
- ห้ามใช้ยานี้นานเกินคำสั่งแพทย์ 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอีโทเพอริโดนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อีโทเพอริโดนมีปฏิกิริยาระหว่างยากับยาตัวอื่นอย่างไร? ///// 
ยาอีโทเพอริโดนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอีโทเพอริโดนร่วมกับ ยา Acebutolol  ด้วยจะทำให้ระดับ
ยาAcebutolol ในกระแสเลือดเพิ่มมากขึ้นจนก่อให้เกิดอาการข้างเคียงต่างๆสูงขึ้นจากยา Acebutolol ตามมา 
- ห้ามใช้ยาอีโทเพอริโดนร่วมกับ ยาAcenocoumarol  ด้วยจะเพิ่มฤทธิ์ต้านการแข็งตัวของเลือด และเสี่ยงต่อภาวะเลือดออกง่ายตามมา 
- ห้ามใช้ยาอีโทเพอริโดนร่วมกับ ยา Aceprometazine/ยาแก้แพ้ที่ปัจจุบันมีใช้น้อย  เพราะจะทำให้ผู้ป่วยได้รับผลข้างเคียงอย่างรุนแรงจากการใช้ยาทั้ง 2 ตัวร่วมกัน 
 ///// ควรเก็บรักษาอีโทเพอริโดนอย่างไร? ///// 
ควรเก็บยาอีโทเพอริโดนภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// อีโทเพอริโดนมีชื่ออื่นอีกไหม? ผลิตจากบริษัทอะไรบ้าง? ///// 
ยาอีโทเพอริโดน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.drugbank.ca/drugs/DB09194  [2018,Feb24] 
https://en.wikipedia.org/wiki/Etoperidone  [2018,Feb24] 
http://www.tandfonline.com/doi/abs/10.1080/00498250110091758?journalCode=ixen20  [2018,Feb24]
