ฮอร์โมนทดแทนเอสโตรเจน (Conjugated estrogens) หรือ พรีมาริน (Premarin)
 ///// ทั่วไป ///// 
ฮอร์โมนทดแทนเอสโตรเจน (Conjugated estrogens) หรือที่คุ้นเคยกันในชื่อยาฮอร์โมนพรีมาริน (Premarin) เป็นฮอร์โมนที่นำมาให้ทดแทนในสตรีที่มีภาวะขาดฮอร์โมนเอสโตรเจน ซึ่งวัตถุดิบที่นำมาผลิตฮอร์โมนทดแทนเอสโตรเจน คือ ปัสสาวะของม้าเพศเมียที่อยู่ในภาวะตั้งครรภ์ โดยการสกัดออกมาซึ่งจะได้ส่วนประกอบของฮอร์โมนเอสโตรเจน 3 กลุ่ม คือ Estrone, Equilin, และ Equilenin โดยเฉพาะ Estrone เป็นตัวที่สกัดได้เปอร์เซ็นต์มากที่สุด เมื่อนำมาผลิตเป็นยาจะอยู่ในรูป Estrone sulfate ซึ่งสามารถดูดซึมได้ดีจากระบบทางเดินอาหาร 
รูปแบบยาแผนปัจจุบันของฮอร์โมนทดแทนเอสโตรเจน มีทั้ง ยาเม็ด ยาฉีด และยาครีม คณะกรรมการอาหารและยา กระทรวงสาธารณสุขของไทยได้บรรจุฮอร์โมนทดแทนเอสโตรเจนลงในบัญชียาหลักแห่งชาติทั้ง 3 รูปแบบ (ยาเม็ด ยาฉีด ยาครีม) 
ด้วยยาฮอร์โมนทดแทนเอสโตรเจนเป็นยากลุ่มฮอร์โมน จึงมีความไวในการเกิดปฏิกิริยากับ ร่างกายคนมาก การใช้ที่ปลอดภัยจึงต้องอยู่ภายใต้การดูแลของแพทย์ผู้รักษาเท่านั้น 
 ///// ฮอร์โมนทดแทนเอสโตรเจนมีสรรพคุณ (คุณสมบัติ) อย่างไร? ///// 
ฮอร์โมนทดแทนเอสโตรเจนมีสรรพคุณดังนี้ 
- บรรเทาอาการภายหลังหมดประจำเดือน (วัยหมดประจำเดือน) ด้วยมีฮอร์โมนเอสโตรเจนต่ำ 
- บรรเทาอาการโรคกระดูกพรุนในหญิงวัยหมดประจำเดือน 
- บรรเทาอาการแห้ง แสบคันของช่องคลอด (ภาวะช่องคลอดแห้ง) 
 ///// ฮอร์โมนทดแทนเอสโตรเจนมีกลไกการออกฤทธิ์อย่างไร? ///// 
กลไกการออกฤทธิ์ของฮอร์โมนทดแทนเอสโตรเจนคือ ตัวยาจะเข้าไปที่อวัยวะที่ตอบสนองต่อฮอร์โมนนี้ เช่น อวัยวะเพศ เต้านม สมองส่วนไฮโปทาลามัส ต่อมใต้สมองโดยจะเข้าไปจับกับตัวรับฮอร์โมน (Hormone receptor) และช่วยให้มีการสังเคราะห์สารพันธุกรรม เช่น DNA และ RNA นอกจากนี้ยังช่วยให้เกิดการสังเคราะห์โปรตีนบางตัวในร่างกายอีกด้วย ด้วยความเกี่ยวเนื่องจากกลไกที่กล่าวมาข้างต้น จึงทำให้ฮอร์โมนทดแทนเอสโตรเจนมีฤทธิ์ในการรักษาตามสรรพคุณ 
 ///// ฮอร์โมนทดแทนเอสโตรเจนมีรูปแบบการจัดจำหน่ายอย่างไร? ///// 
ฮอร์โมนทดแทนเอสโตรเจนมีรูปแบบการจัดจำหน่ายดังนี้ 
- รูปแบบยาเม็ด ขนาด 0.3 และ 0.625 มิลลิกรัม/เม็ด 
- รูปแบบยาฉีด ขนาด 25 มิลลิกรัม 
- รูปแบบยาครีม ขนาด 625 ไมโครกรัม/กรัม 
 ///// ฮอร์โมนทดแทนเอสโตรเจนมีขนาดรับประทานหรือการใช้อย่างไร? ///// 
ฮอร์โมนทดแทนเอสโตรเจนมีขนาดรับประทานหรือการใช้ ดังนี้ 
ก. รักษาอาการหลังหมดประจำเดือน: รับประทานวันละ 0.625 - 1.25 มิลลิกรัม/วัน 
ข. รักษาภาวะ/โรคกระดูกพรุน: รับประทานวันละ 0.625 มิลลิกรัม/วัน 
ค. รักษาภาวะฮอร์โมนเอสโตรเจนต่ำในสตรีเพศ: รับประทานวันละ 0.3 - 1.25 มิลลิกรัม/วัน 
ง. บรรเทาอาการแห้ง แสบคันบริเวณช่องคลอด: รับประทานวันละ 0.3 - 1.25 มิลลิกรัม/วัน 
อนึ่ง สามารถรับประทานฮอร์โมนทดแทนเอสโตรเจนก่อนหรือหลังอาหารก็ได้ ขนาดรับ ประทานควรเป็นไปตามคำแนะนำของแพทย์ ห้ามมิให้ผู้ป่วยปรับขนาดรับประทานเอง 
จ. ยาครีมทาบรรเทาอาการแห้ง แสบคันบริเวณช่องคลอด: ทาภายในช่องคลอด 0.5 - 2 กรัม/วัน โดยทา 3 สัปดาห์และหยุด 1 สัปดาห์ 
ฉ. ยานี้ในรูปแบบยาฉีด ใช้เพื่อการรักษาภาวะเลือดออกจากมดลูกผิดปกติ ซึ่งการสั่งใช้ยาจะต้องอยู่ในดุลพินิจของแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงฮอร์โมนทดแทนเอสโตรเจน ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาฮอร์โมนทดแทน เอสโตรเจนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรืออาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฮอร์โมนทดแทนเอสโตรเจน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ฮอร์โมนทดแทนเอสโตรเจนมีผลไม่พึงประสงค์อย่างไร? ///// 
ฮอร์โมนทดแทนเอสโตรเจนสามารถก่อให้เกิดผลไม่พึงประสงค์ (ผลข้างเคียง) ดังนี้ เช่น เกิดอาการคลื่นไส้ อาเจียน ปวดท้อง ตับอ่อนอักเสบ มีเลือดซึมบริเวณอวัยวะเพศ เจ็บหน้าอกเต้านม-คัดตึง และมีการขยายของหน้าอก (เต้านม) มีภาวะนิ่วในถุงน้ำดี ผื่นคัน ปวดศีรษะ ไมเกรน วิงเวียน อารมณ์แปรปรวน ซึมเศร้า ผมร่วง มีลมพิษ และผื่นบวม มีภาวะน้ำตาลในเลือดสูง 
 ///// มีข้อควรระวังการใช้ฮอร์โมนทดแทนเอสโตรเจนอย่างไร? ///// 
มีข้อควรระวังการใช้ฮอร์โมนทดแทนเอสโตรเจนดังนี้ 
- ห้ามใช้ยานี้กับผู้ป่วยที่มีประวัติเนื้องอก เนื่องมาจากฮอร์โมนเอสโตรเจนอาจส่งผลให้เนื้องอกเจริญเติบโตได้รวดเร็วขึ้น 
- ห้ามใช้ยานี้กับผู้ป่วยที่มีประวัติหรือมีแนวโน้มป่วยด้วยโรคมะเร็งเต้านม 
- ห้ามใช้ยานี้กับผู้ป่วยที่มีภาวะเลือดออกจากอวัยวะเพศโดยไม่ทราบสาเหตุ 
- ห้ามใช้ยานี้กับหญิงตั้งครรภ์ ผู้ป่วยด้วยโรคตับ 
- ห้ามใช้ยานี้กับผู้ที่มีภาวะลิ่มเลือดอุดตันในหลอดเลือดดำ 
- ระวังการใช้ยานี้กับผู้ป่วยด้วยโรคหัวใจ และโรคไต ผู้ที่มีประวัติดีซ่านชนิด Cholestatic jaundice ผู้ป่วยโรคลมชัก ผู้ป่วยไมเกรน ผู้ป่วยโรคหืด 
- ระวังการใช้ยานี้กับผู้ที่มีภาวะเสี่ยงของโรคมะเร็ง เช่น มะเร็งเต้านม 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมฮอร์โมนทดแทนเอสโตรเจนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฮอร์โมนทดแทนเอสโตรเจนมีปฏิกิริยาระหว่างยากับยาตัวอื่นอย่างไร? ///// 
ฮอร์โมนทดแทนเอสโตรเจนมีปฏิกิริยาระหว่างยากับยาตัวอื่นดังนี้ 
- การใช้ฮอร์โมนทดแทนเอสโตรเจนร่วมกับยากลุ่มสเตียรอยด์ เช่น Dexamethazone สามารถทำให้ร่างกายได้รับผลข้างเคียงของ Dexamethazone มากขึ้น แพทย์จะเป็นผู้ปรับขนาดการรับประทานให้เหมาะสมต่อคนไข้ 
- การใช้ฮอร์โมนทดแทนเอสโตรเจนร่วมกับยาต้านเชื้อวัณโรค เช่น Rifampin ยารักษาโรคลมชัก เช่น Phenytoin พบว่าฮอร์โมนทดแทนเอสโตรเจนจะถูกลดความเข้มข้นและมีประสิทธิผลในการรักษาด้อยลงไป แพทย์จะเป็นผู้ปรับขนาดรับประทานของยาทั้ง 2 กลุ่มที่เหมาะสมให้กับคนไข้ 
- ฮอร์โมนทดแทนเอสโตรเจนสามารถรบกวนหรือลดประสิทธิภาพในการรักษาของยาลดน้ำตาลในเลือด (ยาเบาหวาน) เช่น Metformin แพทย์จะเป็นผู้ปรับขนาดรับประทานที่เหมาะสมให้กับคนไข้เป็นรายบุคคลไป 
 ///// ควรเก็บรักษาฮอร์โมนทดแทนเอสโตรเจนอย่างไร? ///// 
ควรเก็บรักษาฮอร์โมนทดแทนเอสโตรเจนดังนี้ 
- ยาเม็ดและยาครีมเก็บภายใต้อุณหภูมิ 15 - 30 องศาเซลเซียส (Celsius) 
- ยาฉีดเก็บภายใต้อุณหภูมิ 2 - 8 องศาเซลเซียส 
อนึ่ง การเก็บยาฮอร์โมนทดแทนเอสโตรเจน ควรเก็บให้พ้นแสงแดดและความชื้น เก็บยา ให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ฮอร์โมนทดแทนเอสโตรเจนมีชื่ออื่นอีกไหม? ผลิตจากบริษัทอะไรบ้าง? ///// 
ฮอร์โมนทดแทนเอสโตรเจนที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Premarin [2014,Aug9]
	2 http://www.mims.com/Thailand/drug/info/Premarin/ [2014,Aug9]
	3 http://www.mims.com/Thailand/drug/info/Premarin%20Vaginal%20Cream/?type=brief [2014,Aug9]
	4 http://www.drugbank.ca/drugs/DB00286 [2014,Aug9]
	5 http://www.drugs.com/drug-interactions/conjugated-estrogens-index.html?filter=2 [2014,Aug9]
	6 http://www.medicinenet.com/estrogens_conjugated/article.htm [2014,Aug9]
