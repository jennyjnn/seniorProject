เมเพอริดีน (Meperidine) หรือ เพทิดีน (Pethidine)
 ///// บทนำ ///// 
ยาเมเพอริดีน (Meperidine) หรือ ยาเพทิดีน (Pethidine) เป็นยาแก้ปวดที่สังเคราะห์โดยมีโครงสร้างเหมือนสารโอปิออยด์ (Synthetic opioid analgesic)/สารในกลุ่มฝิ่น ถูกพัฒนา และสังเคราะห์ขึ้นในปี ค.ศ. 1939 (พ.ศ. 2482) โดยนักเคมีชาวเยอรมัน โดยมีวัตถุประสงค์เพื่อนำไปรักษาอาการปวดระดับกลางจนถึงอาการปวดแบบรุนแรง รูปแบบยาแผนปัจจุบันของยานี้ จะเป็นลักษณะยาเม็ดและยาน้ำสำหรับรับประทานรวมไปจนถึงยาฉีด หากนำยานี้มาเปรียบเทียบกับ Morphine พบว่าเมเพอริดีนจะทำให้เกิดอาการติดยาน้อยกว่า 
ด้านการกระจายตัวของเมเพอริดีนในร่างกาย จะมีการดูดซึมจากระบบทางเดินอาหารประมาณ 50 - 60% โดยเมื่อยาเข้าสู่กระแสเลือด จะเข้าจับกับพลาสมาโปรตีนประมาณ 65 - 75% ตัวยาส่วนใหญ่จะถูกเปลี่ยนแปลงโครงสร้างทางเคมีโดยตับ และร่างกายต้องใช้เวลาประ มาณ 2.5 - 4 ชั่วโมงเพื่อกำจัดยา 50% ออกจากกระแสเลือดโดยผ่านทิ้งไปกับปัสสาวะ หากผู้ป่วยเป็นโรคตับจะใช้เวลาในการกำจัดยานี้มากขึ้นเป็นประมาณ 7 - 11 ชั่วโมง 
คณะกรรมการอาหารและยาของไทยระบุให้ยาเมเพอริดีนเป็นยาเสพติดให้โทษในประ เภทที่ 2 การใช้ยากับผู้ป่วยจะต้องมีใบสั่งจากแพทย์ ซึ่งยาเมเพอริดีนมีใช้ในสถานพยาบาลที่ได้รับอนุญาตเท่านั้น การขอซื้อและรับยาต้องผ่านกระทรวงสาธารณสุขโดยตรง ประกอบกับจะต้องทำรายงานการใช้ยา - การซื้อเข้าคลังของสถานพยาบาลนั้นๆส่งกระทรวงสาธารณสุขทุกเดือน 
 ///// เมเพอริดีนมีสรรพคุณ (คุณสมบัติ) อย่างไร? ///// 
ยาเมเพอริดีนมีสรรพคุณดังนี้เช่น 
- ระงับอาการปวดระดับปานกลางจนกระทั่งปวดระดับรุนแรง 
- ช่วยสงบประสาทในผู้ป่วยก่อนเข้ารับการผ่าตัด 
 ///// เมเพอริดีนมีกลไกการออกฤทธิ์อย่างไร? ///// 
กลไกการออกฤทธิ์ของยาเมเพอริดีนคือ ตัวยาจะออกฤทธิ์โดยเข้าจับกับตัวรับที่มีชื่อว่า Opioid receptor ทั้งในสมองและตามอวัยวะต่างๆของร่างกาย ก่อให้เกิดอาการชาหรือลดอาการปวดในบริเวณที่อักเสบหรือที่บาดเจ็บ จากกลไกนี้ทำให้ยาเมเพอริดีนมีฤทธิ์รักษาตามสรรพคุณ 
 ///// เมเพอริดีนมีรูปแบบการจัดจำหน่ายอย่างไร? ///// 
ยาเมเพอริดีนมีรูปแบบการจัดจำหน่ายดังนี้ 
- ยาเม็ดชนิดรับประทาน ขนาด 50 และ 100 มิลลิกรัม/เม็ด 
- ยาฉีดขนาด 25, 50, 75 และ 100 มิลลิกรัม/มิลลิลิตร 
 ///// เมเพอริดีนมีขนาดรับประทานอย่างไร? ///// 
บทความนี้ขอยกตัวอย่างขนาดใช้ยาเมเพอริดีนเฉพาะในยารับประทานสำหรับลดอาการปวดเท่านั้นดังนี้เช่น 
- ผู้ใหญ่: รับประทาน 50 - 150 มิลลิกรัมทุกๆ 3 - 4 ชั่วโมงตามความจำเป็น โดยต้องเป็นไปตามคำสั่งแพทย์ 
เด็ก: รับประทาน 1.1 - 1.8 มิลลิกรัม/น้ำหนักตัว 1 กิโลกรัม ไปจนถึงขนาดรับประทานของผู้ใหญ่ทุกๆ 3 - 4 ชั่วโมง ทั้งนี้ขึ้นกับอาการรุนแรงของการปวด ช่วงอายุและน้ำหนักตัวของเด็ก โดยต้องเป็นไปตามคำสั่งแพทย์ 
*****หมายเหตุ: 
•	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเมเพอริดีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเมเพอริดีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมเพอริดีนสามารถรับประทานเมื่อนึกขึ้นได้ ถ้าเวลาใกล้เคียงกับ การรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// เมเพอริดีนมีผลไม่พึงประสงค์อย่างไร? ///// 
ยาเมเพอริดีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น กดการหายใจจนถึงขั้นช็อกและหัวใจหยุดเต้น เสียชีวิต (ตาย) ได้ ปวดศีรษะเล็กน้อย วิง เวียน ง่วงนอน เหงื่อออกมาก คลื่นไส้ - อาเจียน ร่างกายมีอาการสั่น กล้ามเนื้อกระตุก มีอาการชัก ตาพร่า ประสาทหลอน อารมณ์เปลี่ยนแปลง/อารมณ์แปรปรวน ปากแห้ง ท้องผูก หน้าแดง ท่อทางเดินน้ำดีเกร็งตัว หัวใจเต้นเร็วหรืออาจช้ากว่าปกติ ชีพจรเต้นผิดปกติ ความดันโลหิตต่ำ ปัสสาวะขัด ผื่นคัน ลมพิษขึ้นตามผิวหนัง 
สำหรับผู้ที่ได้รับยานี้เกินขนาดจะพบอาการอึดอัดหายใจไม่ออก/หายใจลำบากจนถึงขั้นโคม่า มีอาการตัวเย็น ผู้ป่วยบางรายจะพบอาการหัวใจเต้นช้าและมีความดันโลหิตต่ำ หากอาการรุนแรงอาจถึงขั้นหยุดหายใจ ระบบการไหลเวียนเลือดล้มเหลว หัวใจหยุดเต้นจนถึงขั้นเสียชีวิต(ตาย) ในเวลาต่อมา ซึ่งหากพบอาการดังกล่าวเมื่อใช้ยานี้ต้องรีบนำผู้ป่วยส่งโรงพยาบาลทันที โดยการรักษาจากแพทย์เช่น ให้ผู้ป่วยได้รับออกซิเจนอย่างเพียงพอ การฉีดยา Naloxone เพื่อช่วยต้านพิษของยาเมเพอริดีน นอกจากนั้นคือ การควบคุมสัญญาณชีพต่างๆให้เป็นปกติโดยเร็ว 
 ///// มีข้อควรระวังการใช้เมเพอริดีนอย่างไร? ///// 
มีข้อควรระวังการใช้ยาเมเพอริดีนดังนี้เช่น 
- ห้ามใช้กับผู้ที่แพ้ยาเมเพอริดีน 
- ห้ามปรับขนาดรับประทานยานี้ด้วยตนเอง 
-  ห้ามรับประทานยานี้พร้อมกับเครื่องดื่มที่มีแอลกอฮอล์เป็นส่วนประกอบ 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตร ด้วยยานี้สามารถผ่านรกและน้ำนมของมารดาได้ 
- ระวังการใช้ยานี้กับผู้ป่วยโรคหืด ผู้ป่วยที่มีภาวะ/โรคความดันโลหิตต่ำ 
- ระหว่างการใช้ยาควรหลีกเลี่ยงการขับขี่ยวดยานพาหนะหรือการทำงานกับเครื่องจักร 
- ไม่ควรใช้ยานี้นานเกินไป ด้วยอาจก่อให้เกิดภาวะติดยา การใช้ยาควรเป็นไปตามคำสั่งแพทย์เท่านั้น 
- ระวังการใช้ยานี้กับผู้ป่วยโรคลมชัก ด้วยตัวยาอาจกระตุ้นการชักให้เกิดได้ง่ายมากยิ่งขึ้น 
- ควรอธิบายถึงผลดี/ผลเสียของยานี้ให้กับผู้ป่วยรับทราบ ซึ่งจะส่งผลการในความร่วมมือของการใช้ยารวมถึงความปลอดภัยต่อตัวผู้ป่วยเอง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเมเพอริดีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เมเพอริดีนมีปฏิกิริยาระหว่างยากับยาตัวอื่นอย่างไร? ///// 
ยาเมเพอริดีนมีปฏิกิริยาระหว่างยากับยาตัวอื่นดังนี้เช่น 
- การใช้ยาเมเพอริดีนร่วมกับยา Acyclovir อาจทำให้ฤทธิ์ของเมเพอริดีนมีมากยิ่งขึ้นซึ่งอาจส่งผลต่อผลข้างเคียงติดตามมา การใช้ยาร่วมกันควรต้องอยู่ในดุลยพินิจของแพทย์ ซึ่งแพทย์จะปรับขนาดการใช้ยาให้เหมาะสมต่อผู้ป่วยเป็นกรณีไป 
- ห้ามใช้ยาเมเพอริดีนร่วมกับยากลุ่ม MAOIs ด้วยอาจก่อให้เกิดภาวะโคม่า หายใจไม่ออก/หายใจลำบาก มีอาการเหมือนได้รับพิษจากสารไซยาไนด์ (Cyanide) ความดันโลหิตต่ำ ทางคลินิกแนะนำให้หยุดการใช้ MAOIs เป็นเวลาอย่างน้อย 14 วันจึงสามารถใช้ยาเมเพอริดีนได้ 
- การใช้ยาเมเพอริดีนร่วมกับยาแก้ปวดบางตัวเช่น Tramadol จะเพิ่มความเสี่ยงของการเกิดลมชักในผู้ป่วยได้ง่าย หากต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- ไม่แนะนำการใช้ยาเมเพอริดีนร่วมกับการใช้ยา Methylene blue ด้วยเสี่ยงกับภาวะหายใจไม่ออก/หายใจลำบาก ความดันโลหิตต่ำ หรืออาจเกิดอาการ Serotonin Syndrome ที่มีอาการสับ สน ประสาทหลอน มีอาการชักตามมา หัวใจเต้นเร็ว มีไข้ เหงื่อออกมาก ตาพร่า และกล้ามเนื้อเกร็ง ตัว ในทางคลินิกแนะนำให้หยุดการใช้ Methylene blue เป็นเวลา 14 วันอย่างต่ำจึงสามารถใช้ยาเมเพอริดีนได้ 
 ///// ควรเก็บรักษาเมเพอริดีนอย่างไร? ///// 
ควรเก็บยาเมเพอริดีนในช่วงอุณหภูมิ 15 - 30 องศาเซลเซียส ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เมเพอริดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเมเพอริดีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Pethidine [2015,April4]
      2. http://www.nlm.nih.gov/medlineplus/druginfo/meds/a682117.html [2015,April4]
	3. http://www.mims.com/USA/drug/info/Meperidine%20Hydrochloride%20Injection/?type=full  [2015,April4]
	4. http://www.drugs.com/cdi/meperidine.html [2015,April4]
	5. http://drug.fda.moph.go.th:81/nlem.in.th/medicine/essential/list/73#item-8522  [2015,April4]
	6. http://www.drugs.com/drug-interactions/meperidine.html[2015,April4]
	7. http://www.mims.com/THAILAND/Home/GatewaySubscription/?generic=pethidine  [2015,April4]
	8. http://www.mims.com/USA/Drug/search/?q=meperidine [2015,April4]
	9. http://www.mims.com/India/Drug/search/?q=meperidine [2015,April4]
	10. http://www.medscape.org/viewarticle/755396 [2015,April4]
