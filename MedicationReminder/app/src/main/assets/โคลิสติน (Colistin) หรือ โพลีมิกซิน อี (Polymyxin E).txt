โคลิสติน (Colistin) หรือ โพลีมิกซิน อี (Polymyxin E)
 ///// บทนำ ///// 
ยาโคลิสติน (Colistin) หรืออีกชื่อหนึ่งคือ โพลีมิกซิน อี (Polymyxin E) จัดเป็นยาปฏิชีวนะที่สกัดได้จากแบคทีเรียที่มีชื่อว่า Bacillus polymyxa var colistinus ยานี้ถูกค้นพบในปี ค.ศ. 1949 (พ.ศ.2492) ใช้ต่อต้านแบคทีเรีย บาซิลไล แกรมลบ (Gram negative bacilli) ชนิดที่ก่อให้เกิดโรคเช่น Pseudomonas, Escherichia และ Klebsiella genera แต่ก็มีแบคทีเรียแกรมลบอีกหลายชนิดที่ดื้อต่อยาโคลิสตินเช่น Brucella, Burkholderia cepacia, Chryseobacterium indologenes, Edwardsi ella, Elizabethkingia meningoseptica, Francisella tularensis spp., Gram-negative cocci, Helicobacter pylori, Moraxella catarrhalis, Morganella spp., Neisseria gonorrheae, 
Neisseria meningitidis, Proteus, Providencia และ Serratia 
เมื่อโคลิสตินเข้าสู่ร่างกายต้องใช้เวลาประมาณ 5 ชั่วโมงในการกำจัดยา 50% ออกจากกระแสเลือด โดยที่เด็กจะกำจัดยาออกจากร่างกายได้เร็วกว่าผู้ใหญ่ 
คณะกรรมการอาหารและยาของไทยได้บรรจุยาโคลิสตินลงในบัญชียาหลักแห่งชาติโดยระบุเป็นหมวดยาอันตราย และการจะใช้ยาโคลิสตินต้องได้รับคำสั่งจากแพทย์เท่านั้น 
 ///// โคลิสตินมีสรรพคุณ (คุณสมบัติ) อย่างไร? ///// 
โคลิสตินมีสรรพคุณดังนี้คือ ใช้รักษาการติดเชื้อในระบบทางเดินอาหารที่ตอบสนองกับยาโคลิสติน 
 ///// โคลิสตินมีกลไกการออกฤทธิ์อย่างไร? ///// 
กลไกการออกฤทธิ์ของยาโคลิสตินคือ ตัวยาจะออกฤทธิ์ต่อต้านแบคทีเรียโดยจะเข้าไปจับกับเยื่อหุ้มเซลล์ (Cell membrane) ของแบคทีเรีย โดยเลือกจับกับส่วนที่เรียกว่า ฟอสโฟลิพิด (Phospholipids) และจะเกิดการก่อกวนสมดุลของเกลือที่มีประจุบวกในตัวแบคทีเรีย จนทำให้เยื่อหุ้มเซลล์ของแบคทีเรียแตกออกและส่งผลให้แบคทีเรียตายลงในที่สุด 
 ///// โคลิสตินมีรูปแบบการจัดจำหน่ายอย่างไร? ///// 
ยาโคลิสตินมีรูปแบบการจัดจำหน่ายดังนี้ 
- ยาน้ำชนิดรับประทาน ขนาดความแรง 1 ล้านยูนิต/ผงยา 1 กรัม 
- ยาฉีด ขนาด 150 มิลลิกรัม/ขวด 
- ยาฉีด ขนาด 1 และ 2 ล้านยูนิต/ขวด 
- ยาฉีด ขนาด 5 แสนยูนิต/ขวด 
 ///// โคลิสตินมีขนาดการบริหารยาอย่างไร? ///// 
ยาโคลิสตินแบ่งตามโครงสร้างทางเคมีได้ 2 แบบ คือ 
- โคลิสติน ซัลเฟต (Colistin sulfate) จะใช้เป็นยาสำหรับรับประทาน 
- และ โคลิสไตมีเทต โซเดียม (Colistimethate sodium) จะใช้เป็นยาฉีด ซึ่งยาโคลิสตินชนิดฉีดจะใช้เฉพาะในสถานพยาบาลจึงไม่กล่าวถึงในที่นี้ 
ส่วนขนาดยารับประทานที่ใช้สำหรับการติดเชื้อในทางเดินอาหารที่ตอบสนองกับโคลิสตินเช่น 
- ผู้ใหญ่: รับประทาน 1.5 - 3 ล้านยูนิตวันละ 3 ครั้ง เช้า - กลางวัน - เย็น 
- เด็กที่มีน้ำหนักตัวอยู่ระหว่าง 15 - 30 กิโลกรัม: รับประทาน 0.75 - 1.5 ล้านยูนิตวันละ 3 ครั้ง เช้า - กลางวัน - เย็น 
- เด็กที่น้ำหนักต่ำกว่า 15 กิโลกรัม: รับประทาน 0.25 - 0.5 ล้านยูนิตวันละ 3 ครั้ง เช้า - กลาง วัน - เย็น 
- เด็กที่มีน้ำหนักตัวมากกว่า 30 กิโลกรัม: ขนาดยาขึ้นกับดุลพินิจของแพทย์ 
*****หมายเหตุ: 
- ขนาดยาและ/หรือระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
- ควรรับประทานยานี้พร้อมอาหาร 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโคลิสติน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาโคลิสตินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโคลิสตินสามารถรับประทานยาเมื่อนึกขึ้นได้ ถ้าเวลาใกล้เคียงกับการรับประทานในครั้งถัดไปให้รับประทานยาตามปกติ ไม่จำเป็นต้องเพิ่มปริมาณการรับประทานเป็น 2 เท่า 
 ///// โคลิสตินมีผลไม่พึงประสงค์อย่างไร? ///// 
ยาโคลิสตินสามารถก่อให้เกิดผลไม่พึงประสงค์ (ผลข้างเคียง) ดังนี้เช่น เป็นพิษกับไต ทำ ลายเส้นประสาท ซึ่งผลข้างเคียงที่กล่าวมาข้างต้นมักเกิดจากการได้รับยาในปริมาณมากและเกินจากที่แพทย์กำหนด 
นอกจากนี้ยังอาจพบอาการตาพร่า หายใจขัด/หายใจลำบาก กล้ามเนื้ออ่อนแรง วิงเวียน รู้สึกสับสน รู้สึกไม่สบายในระบบทางเดินอาหาร คลื่นไส้ อาเจียน และมีการติดเชื้อโรคอื่นเพิ่มขึ้นได้ 
 ///// มีข้อควรระวังการใช้โคลิสตินอย่างไร? ///// 
มีข้อควรระวังการใช้ยาโคลิสตินดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่ปัสสาวะไม่ออก ผู้ป่วยกล้ามเนื้ออ่อนแรง 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- ระวังการใช้ยานี้กับผู้ป่วยโรคไต ผู้ที่มีปัญหาเกี่ยวกับเส้นประสาท 
- ระหว่างการใช้ยานี้ควรตรวจสอบระบบและหน้าที่การทำงานของไตว่ายังปกติดีหรือไม่ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโคลิสตินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โคลิสตินมีปฏิกิริยาระหว่างยากับยาตัวอื่นอย่างไร? ///// 
ยาโคลิสตินมีปฏิกิริยาระหว่างยากับยาตัวอื่นดังนี้เช่น 
- การใช้ยาโคลิสตินร่วมกับยา Chloramphenicol และ Trimethoprim สามารถเสริมฤทธิ์ในการต่อต้านแบคทีเรีย แต่ขณะเดียวกันควรต้องระวังผลข้างเคียงของยาโคลิสตินที่อาจมีตามมามากยิ่งขึ้น การจะใช้ยาทั้ง 2 กลุ่มร่วมกันจึงต้องเป็นไปตามคำสั่งแพทย์เท่านั้น 
- การใช้ยาโคลิสตินร่วมกับยา Amikacin, Kanamycin, Streptomycin สามารถทำให้ความเข้มข้นของยาโคลิสตินในกระแสเลือดเพิ่มมากขึ้นจนอาจได้รับผลข้างเคียงติดตามมา หากมีความจำเป็นต้องใช้ยาร่วมกันแพทย์จะปรับขนาดการใช้ให้เหมาะสมเป็นรายบุคคลไป 
- การใช้ยาโคลิสตินร่วมกับยาต้านไวรัสเช่น Tenofovir อาจทำให้ไตเกิดปัญหาหรือมีความเสีย หายเกิดขึ้น หากจำเป็นต้องใช้ยาร่วมกันแพทย์จะปรับขนาดการใช้ให้เหมาะสมเป็นกรณีไป 
- 	-การใช้ยาโคลิสตินร่วมกับยาเม็ดคุมกำเนิดที่มีส่วนประกอบของ Ethinyl estradiol อาจทำให้ประสิทธิภาพของยาคุมกำเนิดด้อยลงไป อาจส่งผลให้มีภาวะตั้งครรภ์ติดตามมา ระหว่างการใช้ยาทั้ง 2 กลุ่มร่วมกันควรป้องกันหรือคุมกำเนิดโดยวิธีอื่นด้วยเช่น การใช้ถุงยาอนามัยชาย 
 ///// ควรเก็บรักษาโคลิสตินอย่างไร? ///// 
ควรเก็บรักษาโคลิสตินดังนี้ 
- เก็บยาฉีดภายใต้อุณหภูมิไม่เกิน 25 องศาเซลเซียส (Celsius) 
- เก็บยาชนิดรับประทานที่อุณหภูมิระหว่าง 15 - 30 องศาเซลเซียส 
- อนึ่ง ห้ามเก็บยาทั้ง 2 รูปแบบในช่องแช่แข็งของตู้เย็น ไม่เก็บยาในห้องน้ำ เก็บยาในภาชนะ  ที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โคลิสตินมีชื่ออื่นอีกไหม? ผลิตจากบริษัทอะไรบ้าง? ///// 
ยาโคลิสตินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Colistin [2015,Jan17]
	2 http://drug.fda.moph.go.th:81/nlem.in.th/medicine/essential/list/90#item-8620 [2015,Jan17]
	3 http://www.mims.com/Thailand/drug/search/?q=colistin [2015,Jan17]
	4 http://www.mims.com/Thailand/drug/info/Colistin%20Kenyaku/?type=brief [2015,Jan17]
	5 http://www.mims.com/THAILAND/Home/GatewaySubscription/?generic=colistin+sulfate [2015,Jan17]
	6 http://www.medscape.com/viewarticle/772588_6 [2015,Jan17]
	7 https://www.bnhhospital.com/th/pharmacy_library/detail/Colistate-150-mg-Injection [2015,Jan17] 
	8 http://www.drugs.com/drug-interactions/colistimethate-index.html?filter=3&amp;generic_only= [2015,Jan17]
	9 http://www.mhra.gov.uk/home/groups/par/documents/websiteresources/con059992.pdf [2015,Jan17]
	10 http://www.kenyaku-thailand.com/product_detail.php?id=cHIyNTA2Ng== [2015,Jan17]
