คานากลิโฟลซิน (Canagliflozin)
 ///// บทนำ ///// 
ยาคานากลิโฟลซิน(Canagliflozin) เป็นยาในกลุ่ม Sodium-glucose Cotransporter inhibitor  มีฤทธิ์ยับยั้งการดูดกลับเข้ากระแสเลือดของน้ำตาลกลูโคส(Glucose)ที่บริเวณไต   ทางคลินิกจึงได้นำยานี้มาใช้รักษาโรคเบาหวานประเภทที่ 2  การใช้ยานี้มักจะต้องปฏิบัติควบคู่ไปกับการควบคุมอาหารและการออกกำลังกายอย่างเหมาะสม  และเพื่อเพิ่มประสิทธิภาพการรักษาแพทย์ สามารถใช้ยาคานากลิโฟลซินร่วมกับยารักษาเบาหวานกลุ่มอื่น อย่างเช่น  Metformin,  Sulfonylurea, และ Pioglitazone 
ยาคานากลิโฟลซินมีรูปแบบของเภสัชภัณฑ์เป็นยาชนิดรับประทาน  หลังการดูดซึมจากระบบทางเดินอาหาร  ตัวยานี้จะเข้าสู่กระแสเลือดและรวมตัวกับพลาสมาโปรตีนได้ประมาณ  99%  ร่างกายต้องใช้เวลาประมาณ 11.8 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับอุจจาระและปัสสาวะ 
ระหว่างที่ผู้ป่วยได้รับยาคานากลิโฟลซิน ควรหมั่นตรวจระดับน้ำตาลในเลือดด้วยตนเองตาม แพทย์/พยาบาล/เภสัชกร แนะนำ และมารับการตรวจระดับน้ำตาลสะสมในเลือด(HbA1C, Hemoglobin A1C) เป็นระยะๆตามแพทย์สั่ง เพื่อดูความก้าวหน้าของการรักษา และผู้ป่วยควรมาโรงพยาบาลตามที่แพทย์นัดหมายทุกครั้ง 
ทั้งนี้  มีข้อควรระวังบางประการที่ผู้บริโภค/ผู้ป่วยควรทราบก่อนใช้ยาคานากลิโฟลซิน เช่น 
- ห้ามใช้กับผู้แพ้ยานี้ 
- ยานี้อาจเป็นเหตุให้เพิ่มความเสี่ยงการแตกหักของกระดูกมากขึ้น(กระดูกหักง่าย) ด้วยมีผลการศึกษาพบว่ายาคานากลิโฟลซินทำให้การสะสมมวลกระดูกน้อยลง จึงควรหลีกเลี่ยงการใช้ยานี้กับผู้ป่วยที่มีมวลกระดูกบางหรือกระดูกมีภาวะง่ายต่อการแตกหักอยู่แล้ว(โรคกระดูกพรุน) 
- มีโอกาสติดเชื้อราในช่องทางเดินสืบพันธุ์(เช่น เชื้อราในช่องคลอด) และ ระบบทางเดินปัสสาวะได้ง่าย  ผู้ป่วยจึงควรดูแลสุขอนามัยของอวัยวะเพศให้สะอาดเสมอ 
- มีโอกาสเกิดภาวะความดันโลหิตต่ำได้  จึงเป็นข้อควรระวังและต้องเฝ้าติดตาม                     ความดันโลหิตอย่างสม่ำเสมอตาม แพทย์/พยาบาล/เภสัชกร แนะนำ 
- ยานี้อาจทำให้ระดับไขมันคอเลสเตอรอลชนิดแอลดีแอล(LDL)เพิ่มสูงขึ้น 
- ต้องระวังการเกิดสภาพเลือดเป็นกรด (Ketoacidosis)  ด้วยยานี้สามารถทำให้ร่างกายมีระดับสารคีโตน (Ketone) ในเลือดหรือในปัสสาวะเพิ่มมากขึ้น 
- มีรายงานว่ายาคานากลิโฟลซิน อาจสร้างความเสียหายจนส่งผลต่อการทำงานของไตผู้ป่วยได้ 
- ระหว่างที่ใช้ยาคานากลิโฟลซินเพื่อควบคุมระดับน้ำตาลในเลือด ผู้ป่วยควรรับการตรวจสอบระดับไขมันแอลดีแอล (LDL cholesterol)  ตรวจการติดเชื้อราที่บริเวณอวัยวะเพศ   ตรวจความดันโลหิต  ระดับอิเล็กโทรไลต์(Electrolyte)ตลอดจนสภาพเลือดว่าเป็นกรดหรือไม่ ตามแพทย์สั่ง 
- การคัดเลือกตัวยาที่ใช้รักษาเบาหวานประเภทใดนั้น ต้องอยู่ในความดูแลของแพทย์เท่านั้น ผู้ป่วยต้องปฏิบัติและใช้ยาตามคำสั่งแพทย์อย่างเคร่งครัด 
สำหรับข้อมูลด้านอื่นที่ควรทราบเพื่อช่วยให้ผู้ป่วยปรับตัวได้ดีเมื่อได้รับยาคานากลิโฟลซิน และเกิดประโยชน์ต่อตัวผู้ป่วยสูงสุด อาทิ เช่น 
- ยาคานากลิโฟลซินเป็นยาที่รับประทานเพียงวันละ1ครั้ง ไม่ยุ่งยากต่อการจดจำ หรือต่อการหลงลืมรับประทานยาแต่อย่างใด ผู้ป่วยควรรับประทานยาตรงเวลา               ของแต่ละวันเพื่อให้ระดับยาในเลือดคงที่เหมือนกันทุกวัน  เพื่อช่วยเพิ่มประสิทธิภาพของยานี้ให้ดีขึ้น 
- สามารถรับประทานยานี้ได้ทั้งก่อนหรือหลังมื้ออาหาร  โดยต้องดื่มน้ำตาม อย่างเพียงพอเพื่อให้ตัวยากระจายตัวได้มากขึ้นในระบบทางเดินอาหาร 
- รับประทานยานี้อย่างต่อเนื่องและคอยควบคุมระดับน้ำตาลในเลือด เช่น 
การควบคุมอาหาร  การออกกำลังกาย และหมั่นตรวจน้ำตาลในเลือดด้วยตนเองอย่างสม่ำเสมอตามคำแนะนำของ แพทย์/พยาบาล/เภสัชกร 
- กรณีลืมรับประทานยานี้  ให้รับประทานยานี้ได้ทันทีเมื่อนึกขึ้นได้ โดยไม่ต้องเพิ่มขนาดรับประทานเป็น 2 เท่า 
- ขณะที่ใช้ยาคานากลิโฟลซินแล้วพบอาการวิงเวียน ให้หยุดพักดูอาการและห้ามขับขี่ยวดยานพาหนะต่างๆ รวมถึงการทำงานกับเครื่องจักร ด้วยจะส่งผลให้เกิดอุบัติเหตุได้ง่าย 
- อย่าหลงลืมจนรับประทานยานี้เกินขนาด 
- ดื่มน้ำเป็นปริมาณเพียงพอในแต่ละวัน เพื่อหลีกเลี่ยงภาวะสูญเสียน้ำของร่างกาย 
- โดยทั่วไป การรับประทานยานี้ตามคำสั่งแพทย์จะไม่ก่อให้เกิดภาวะน้ำตาลในเลือดต่ำแต่อย่างใด  ผู้ป่วยควรต้องเรียนรู้วิธีปฐมพยาบาลเมื่อมีอาการน้ำตาลในเลือดต่ำและช่วยเหลือดูแลตนเองได้ทันเวลา(อ่านเพิ่มเติมในเว็บ haamor.com บทความเรื่อง ภาวะน้ำตาลในเลือดต่ำในผู้ป่วยเบาหวาน) 
- ผู้สูงอายุที่ใช้ยานี้อาจมีอาการวิงเวียนซึ่งจะเกิดขึ้นได้ง่ายกว่าผู้ป่วยกลุ่มอื่น 
- ยาคานากลิโฟลซินถูกออกแบบให้ใช้กับผู้ใหญ่เท่านั้น ห้ามใช้กับผู้ที่มีอายุต่ำกว่า 18 ปี 
- สตรีมีครรภ์/ตั้งครรภ์  สตรีในภาวะให้นมบุตร  สามารถใช้ยานี้ได้หรือไม่นั้นต้องอยู่ที่ดุลยพินิจของแพทย์แต่ผู้เดียว 
ในประเทศไทยโดยคณะกรรมการอาหารและยา ได้กำหนดให้ยาคานากลิโฟลซิน อยู่ในหมวดยาควบคุมพิเศษ  การสั่งจ่ายให้ผู้ป่วยจะต้องมีใบสั่งจากแพทย์มากำกับเท่านั้น  ผู้บริโภคไม่สามารถหาซื้อยานี้จากร้านขายยาได้โดยตรง 
หากผู้ป่วยต้องการทราบข้อมูลของยาคานากลิโฟลซินเพิ่มเติม  สามารถสอบถามได้จากแพทย์ผู้ที่ทำการรักษาโรคเบาหวานหรือจากเภสัชกรได้โดยทั่วไป 
 
 ///// คานากลิโฟลซินมีสรรพคุณ(คุณสมบัติ)อย่างไร? ///// 
ยาคานากลิโฟลซินมีสรรพคุณ/ข้อบ่งใช้ เช่น 
- บำบัดรักษาโรคเบาหวานประเภทที่ 2 
 
 ///// คานากลิโฟลซินมีกลไกการออกฤทธิ์อย่างไร? ///// 
ยาคานากลิโฟลซิน มีกลไกการออกฤทธิ์โดย ตัวยาจะยับยั้งการดูดกลับเข้ากระแสเลือดของน้ำตาลที่บริเวณไต  โดยไม่มีผลกระตุ้นการหลั่งฮอร์โมนอินซูลินของตับอ่อน  ส่งผลลดระดับน้ำตาลในเลือด 
 
 ///// คานากลิโฟลซินมีรูปแบบการจัดจำหน่ายอย่างไร? ///// 
ยาคานากลิโฟลซิน มีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วย Canagliflozin ขนาด 100 และ 300 มิลลิกรัม/เม็ด 
 
 ///// คานากลิโฟลซินมีขนาดรับประทานอย่างไร? ///// 
ยาคานากลิโฟลซินมีขนาดรับประทาน เช่น 
- ผู้ใหญ่อายุตั้งแต่ 18 ปีขึ้นไป: เริ่มต้นรับประทานยาครั้งละ 100 มิลลิกรัม วันละ1ครั้ง ตอนเช้า ก่อนหรือหลังอาหารก็ได้ ขนาดรับประทานสูงสุดไม่เกิน 300 มิลลิกรัม วันละ1ครั้ง 
- เด็กและผู้อายุต่ำกว่า 18 ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในผู้ป่วยวัยนี้   การใช้ยานี้ใน  จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ห้ามใช้ยานี้กับผู้ป่วยโรคไตในระดับรุนแรง 
- ผู้ป่วยโรคตับในระดับที่ไม่รุนแรงหรือรุนแรงในระดับปานกลาง ไม่จำเป็นต้องปรับขนาดรับประทานแต่อย่างใด 
- ควรรับประทานยานี้ตรงเวลาในแต่ละวัน 
****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาคานากลิโฟลซิน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไตระยะรุนแรง  โรคกระดูกบาง  โรคกระดูกพรุน รวมถึงกำลังกินยา/ใช้ยา หรืออาหารเสริมอะไรอยู่  เพราะยาคานากลิโฟลซินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคานากลิโฟลซิน สามารถรับประทานทันทีเมื่อนึกขึ้นไดถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า  ให้รับประทานยาขนาดปกติ 
แต่เพื่อประสิทธิผลของการรักษา ควรรับประทานยาคานากลิโฟลซิน ตรงเวลาทุกวัน 
 
 ///// คานากลิโฟลซินมีผลไม่พึงประสงค์อย่างไร? ///// 
ยาคานากลิโฟลซินสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบสืบพันธุ์และระบบทางเดินปัสสาวะ: เช่น  โรคทางเดินปัสสาวะอักเสบ   ติดเชื้อราในบริเวณช่องคลอด(เชื้อราในช่องคลอด)ได้ง่าย  ติดเชื้อในบริเวณอวัยวะเพศของบุรุษได้ง่าย 
- ผลต่อระบบหัวใจและหลอดเลือด:  เช่น เกิดภาวะความดันโลหิตต่ำ 
- ผลต่อไต:  เช่น กรวยไตอักเสบ 
- ผลต่อระบบทางเดินอาหาร:  เช่น ท้องผูก  กระหายน้ำ  คลื่นไส้  ปวดท้อง  ตับอ่อนอักเสบ 
- ผลต่อระบบเผาผลาญพลังงานของร่างกาย:  เช่น เกิดภาวะน้ำตาลในเลือดต่ำ(ภาวะน้ำตาลในเลือดต่ำในผู้ป่วยเบาหวาน)  ไขมันแอลดีแอล(LDL)สูง  มีภาวะเลือดเป็นกรด 
- ผลต่อระบบกล้ามเนื้อและกระดูก:  เช่น เกิด มวลกระดูกบางลง(โรคกระดูกบาง)  มีโอกาสกระดูกหักง่าย 
- ผลต่อผิวหนัง:  เช่น มีโอกาสเกิดผื่นแพ้แสงแดดง่าย  เกิดผื่นคัน  ลมพิษ 
 
 ///// มีข้อควรระวังการใช้คานากลิโฟลซินอย่างไร? ///// 
มีข้อควรระวังการใช้ยาคานากลิโฟลซิน เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยโรคไตระยะรุนแรง 
- ห้ามปรับขนาดรับประทานด้วยตนเอง 
- ห้ามใช้ยานี้กับ เด็ก  สตรีมีครรภ์  สตรีที่อยู่ในภาวะให้นมบุตร และผู้สูงอายุ  
  โดยไม่มีคำสั่งจากแพทย์ 
- เพื่อหลีกเลี่ยงภาวะยาตีกัน(ปฏิกิริยาระหว่างยา)  ต้องแจ้งแพทย์ทุกครั้งว่ามีการใช้ยาอื่นๆชนิดใดอยู่ก่อน 
- หยุดการใช้ยานี้ทันทีหากผู้ป่วยมีอาการแพ้ยานี้ เช่น ใบหน้าบวม หายใจไม่ออก/หายใจลำบาก  แล้วรีบไปโรงพยาบาลทันที/ฉุกเฉิน 
- ปฏิบัติตามคำสั่ง แพทย์/พยาบาล/เภสัชกร อย่างเคร่งครัดและมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาคานากลิโฟลซินด้วย) ยาแผนโบราณ   อาหารเสริม  ผลิตภัณ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด  รวมทั้งควรปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คานากลิโฟลซินมีปฏิกิริยาระหว่างยากับยาตัวอื่นอย่างไร? ///// 
ยาคานากลิโฟลซินมีปฏิกิริยาระหว่างยากับยาตัวอื่น เช่น 
- ห้ามใช้ยาคานากลิโฟลซินร่วมกับยา Gatifloxacin  ด้วยอาจก่อให้เกิดภาวะน้ำตาลในเลือดต่ำหรือไม่ก็สูง  กรณีที่เกิดภาวะน้ำตาลในเลือดต่ำ ผู้ป่วยบางรายอาจเกิดอาการช็อก  หมดสติ จนถึงขั้นเสียชีวิต  ดังนั้นหากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาคานากลิโฟลซินร่วมกับยา Nadolol, Methyldopa,  จะเพิ่มความเสี่ยงของภาวะความดันโลหิตต่ำ และเสี่ยงต่อภาวะขาดน้ำ  กรณีจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาคานากลิโฟลซินร่วมกับยา Pseudoephedrine, Estradiol, Phenylephrine,  อาจทำให้ประสิทธิภาพในการควบคุมน้ำตาลในเลือดของยาคานากลิโฟลซินลดลง หากจำเป็น ต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงและห้ามรับประทานยาคานากลิโฟลซินร่วมกับเครื่องดื่มที่มีส่วนผสมของแอลกอฮอล์  ด้วยอาจก่อให้เกิดภาวะน้ำตาลในเลือดต่ำหรือสูงมากก็ได้ 
 
 ///// ควรเก็บรักษาคานากลิโฟลซินอย่างไร ///// 
ควรเก็บยาคานากลิโฟลซินภายใต้อุณหภูมิ 20-25 องศาเซลเซียส(Celsius)  ไม่เก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// คานากลิโฟลซินมีชื่ออื่นอีกไหม? ผลิตจากบริษัทอะไรบ้าง? ///// 
ยาคานากลิโฟลซิน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Sulisent 
 ///// บรรณานุกรม ///// 
https://en.wikipedia.org/wiki/Gliflozin[2017,June24] 
https://www.drugs.com/cdi/canagliflozin.html[2017,June24] 
https://www.drugs.com/drug-interactions/canagliflozin.html[2017,June24] 
http://www.mims.com/thailand/drug/info/invokana/?type=brief[2017,June24] 
https://en.wikipedia.org/wiki/Canagliflozin[2017,June24] 
https://en.wikipedia.org/wiki/Canagliflozin[2017,June24] 
http://www.medscape.com/viewarticle/850835[2017,June24]
