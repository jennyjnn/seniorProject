โรฟลูมิลาสท์ (Roflumilast)
 ///// บทนำ ///// 
ยาโรฟลูมิลาสท์ (Roflumilast) เป็นยาในกลุ่มฟอสโฟไดเอสเทอเรส อินฮิบิเตอร์ (PDE 4 selective inhibitors) มีฤทธิ์ต่อต้านการอักเสบที่หลอดลมและที่ถุงลมปอดของร่างกาย  ทางคลินิกนำมาใช้รักษาอาการของโรคปอดอุดกั้นเรื้อรัง(COPD) ซึ่งมักจะมีอาการของหลอดลมอักเสบร่วมด้วย  ยาโรฟลูมิลาสท์มีรูปแบบเภสัชภัณฑ์เป็นยาชนิดรับประทาน ยานี้มีการดูดซึมผ่านระบบทางเดินอาหารประมาณ 79%  ตับจะคอยทำลายโครงสร้างของยานี้อย่างต่อเนื่องและทำให้ได้สาร/ยาที่ออกฤทธิ์ คือ N-oxide metabolite  ทั้งนี้ร่างกายต้องใช้เวลาประมาณ 17 ชั่วโมงในการกำจัดยาโรฟลูมิลาสท์ที่ยังไม่ถูกเปลี่ยนโครงสร้าง และประมาณ 30 ชั่วโมงต่อการกำจัด N-oxide metabolite โดยผ่านทิ้งไปกับปัสสาวะ 
สำหรับผู้บริโภค/ผู้ป่วย มีข้อควรทราบโดยทั่วๆไปของยาโรฟลูมิลาสท์ดังนี้ เช่น 
 
- ตัวยาโรฟลูมิลาสท์ใช้บำบัดและป้องกันอาการโรคปอดอุดกั้นเรื้อรังก็จริง แต่ไม่	 สามารถใช้รักษาผู้ป่วยที่อยู่ในภาวะหายใจขัด/หายใจลำบากหรือขณะกำลังแสดงอาการกำเริบ  กรณีนี้ต้องใช้ยาสูดพ่นแบบออกฤทธิ์เร็วเพื่อช่วยเหลือผู้ป่วยเท่านั้น 
- ยาโรฟลูมิลาสท์เป็นยาที่ถูกทำลายโดยตับ จึงควรหลีกเลี่ยง/ห้ามใช้กับผู้ป่วยโรคตับ  ด้วยจะทำให้เกิดการสะสมของตัวยาโรฟลูมิลาสท์ในร่างกายจนอาจกระตุ้นการเกิดพิษ(ผลข้างเคียงรุนแรง)ต่อร่างกายจากยาโรฟลูมิลาสท์ตามมา 
- ยังไม่มีข้อมูลความปลอดภัยของการใช้ยาโรฟลูมิลาสท์ใน สตรีมีครรภ์  สตรีที่เลี้ยงบุตรด้วยน้ำนมมารดา และในเด็ก จึงถือเป็นข้อห้ามใช้ยาโรฟลูมิลาสท์กับผู้ป่วยกลุ่มนี้ 
- ผลข้างเคียงประการหนึ่งของยาโรฟลูมิลาสท์ คือ จะทำให้น้ำหนักตัวลดลง  
กรณีนี้ ผู้ป่วยสามารถขอคำปรึกษาจากแพทย์เพื่อบำบัดอาการข้างเคียงดังกล่าว 
- เพื่อประสิทธิผลของการรักษา ผู้ป่วยต้องรับประทานยานี้ตรงตามคำสั่งแพทย์ 
- การรับประทานยาชนิดใดๆร่วมกับยาโรฟลูมิลาสท์จะต้องได้รับการยินยอมจากแพทย์  ทั้งนี้เพื่อหลีกเลี่ยงภาวะยาตีกัน(ปฏิกิริยาระหว่างยา)ตามมา  ตัวอย่างยาที่ควรหลีกเลี่ยงหรือห้ามใช้กับยาโรฟลูมิลาสท์ เช่นยา Carbamazepine, Phenobarbital, Phenytoin, หรือ Rifampin 
- รายงานทางคลินิกพบว่า ผู้ที่ได้รับยาโรฟลูมิลาสท์อาจเกิดภาวะหัวใจเต้นผิดจังหวะ ซึ่งอาจสังเกตจากอาการดังต่อไปนี้ เช่น เจ็บหน้าอก  หายใจขัด/หายใจลำบาก  เหงื่อออกมาก  วิงเวียน  เป็นลม  กรณีเกิดเหตุการณ์ดังกล่าว ต้องรีบนำผู้ป่วยมาพบแพทย์/มาโรงพยาบาลทันที/ฉุกเฉิน 
- ผู้ป่วยต้องมาโรงพยาบาลเพื่อรับการตรวจร่างกายตามที่แพทย์นัดหมายทุกครั้ง  เพราะนอกจากแพทย์จะดูความก้าวหน้าของการรักษาโรคปอดอุดกั้นเรื้อรังหลังได้รับยาโรฟลูมิลาสท์แล้ว แพทย์จะตรวจติดตามการทำงานของตับ  น้ำหนักตัว รวมถึงตรวจหัวใจว่า มีความผิดปกติหรือไม่ 
- โรคบางอย่างที่เกิดกับผู้ป่วย อาทิ เอชไอวี(HIV) โรคปลอกประสาทเสื่อมแข็ง(MS)  โรคลูปัส(Lupus erythematosus)  ตับอักเสบขั้นรุนแรง  โรคมะเร็ง  วัณโรค โรคเริม และโรคงูสวัด  อาจไม่เหมาะต่อการใช้ยาโรฟลูมิลาสท์ ด้วยตัวยาโรฟลูมิลาสท์ สามารถกระตุ้นอาการของโรคเหล่านั้นให้ทวีความรุนแรงมากยิ่งขึ้น 
ยาโรฟลูมิลาสท์ถูกจัดเป็นยาทางเลือกอีกหนึ่งรายการสำหรับรักษาโรคปอดอุดกั้นเรื้อรัง  สามารถพบเห็นการจัดจำหน่ายยานี้ในประเทศไทยภายใต้ชื่อการค้าว่า “Daxas”   ซึ่งหากผู้ป่วยมีข้อสงสัยเพิ่มเติมเกี่ยวกับยาชนิดนี้  ผู้ป่วยสามารถสอบถามได้จากแพทย์  และจากเภสัชกรตามร้านขายยาได้ทั่วไป 
 
 ///// โรฟลูมิลาสท์มีสรรพคุณ(คุณสมบัติ)อย่างไร? ///// 
ยาโรฟลูมิลาสท์มีสรรพคุณ/ข้อบ่งใช้เพื่อ บำบัดป้องกันและควบคุมอาการโรคปอดอุดกั้นเรื้อรัง(COPD) 
 
 ///// โรฟลูมิลาสท์มีกลไกการออกฤทธิ์อย่างไร? ///// 
cAMP (Cyclic adenosine monophosphate)เป็นสาร/หน่วยย่อยที่อยู่ในเซลล์ร่างกายของมนุษย์ มีหน้าที่ควบคุมกระบวนการชีวะเคมีหลายประเภท  รวมถึงกระบวนการอักเสบของเซลล์และของเนื้อเยื่อต่างๆ การมีปริมาณ cAMP อย่างเหมาะสมจะทำให้การควบคุมการทำงานของระบบภูมิต้าน/ภูมิคุ้มกัน/ภูมิคุ้มกันต้านทานโรค มิให้ออกฤทธิ์มากจนเกินไป  และภายในเซลล์ สาร cAMP จะถูกทำลายหรือแปลงสภาพด้วยเอนไซม์ที่มีชื่อว่า Phosphodiesterase 4 (PDE 4)  กรณีที่มี PDE 4 มากเกินไปจะทำให้ cAMP มีปริมาณลดลง  จึงส่งผลให้ระบบภูมิคุ้มกันของร่างกายทำงานมากขึ้นผิดปกติโดยปล่อยสารกระตุ้นการอักเสบออกมาเล่นงานเซลล์ปกติของร่างกายจนกระทั่งเกิดอาการอักเสบตามมา  ตัวยาโรฟลูมิลาสท์เป็นยาที่มีฤทธิ์/กลไกการออกฤทธ์ยับยั้งการทำงานของ PDE 4 จึงทำให้ระดับ cAMP กลับมาเป็นปกติ และช่วยลดการปลดปล่อยสารที่กระตุ้นการอักเสบของเซลล์ในหลอดลมและในถุงลมปอด  ด้วยเหตุผลที่ซับซ้อนดังกล่าว จึงเป็นที่มาของสรรพคุณในการรักษาโรคถุงลมปอดอุดกั้นเรื้อรัง ของยานี้ 
 
 ///// โรฟลูมิลาสท์มีรูปแบบการจัดจำหน่ายอย่างไร? ///// 
ยาโรฟลูมิลาสท์มีรูปแบบการจัดจำหน่าย เช่น 
- ยาชนิดรับประทาน ที่ประกอบด้วยตัวยา Roflumilast ขนาด 500 ไมโครกรัม/เม็ด 
 
 ///// โรฟลูมิลาสท์มีขนาดรับประทานอย่างไร? ///// 
ยาโรฟลูมิลาสท์มีขนาดรับประทาน เช่น 
- ผู้ใหญ่อายุตั้งแต่ 18 ปีขึ้นไป: รับประทานยาขนาด 500 ไมโครกรัม วันละ1ครั้ง ก่อนหรือหลังอาหารก็ได้ 
- ผู้อายุต่ำกว่า 18 ปี: ห้ามใช้ยากับผู้ที่มีอายุต่ำกว่า 18 ปีลงมา 
อนึ่ง: 
- โรฟลูมิลาสท์เป็นยาที่ช่วยลดความเสี่ยงและควบคุมมิให้เกิดอาการโรคปอดอุดกั้นเรื้อรัง(COPD) ไม่สามารถใช้เป็นยาขยายหลอดลม หรือใช้บรรเทาอาการหอบหืดแบบเฉียบพลันได้  ผู้ป่วยควรมียาขยายหลอดลมเพื่อบำบัดอาการหอบหืดหรืออาการหลอดลมหดเกร็งแบบเฉียบพลันติดตัวตามแพทย์สั่งเพื่อใช้ยามฉุกเฉินเสมอ 
- หลังการใช้ยาโรฟลูมิลาสท์ แล้วพบอาการน้ำหนักตัวลดลงอย่างมากซึ่งจะส่งผลเสียต่อร่างกายของผู้ป่วย  แพทย์อาจจำเป็นต้องหยุดใช้ยาชนิดนี้	และปรับเปลี่ยนแนวทางการใช้ยาตัวใหม่ทดแทน 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโรฟลูมิลาสท์มี  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ   รวมทั้งกำลังกินยา/ใช้ยาอะไรอยู่ เพราะยาโรฟลูมิลาสท์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                      เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยา โรฟลูมิลาสท์ สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า  ให้รับประทานยาที่ขนาดปกติ 
แต่อย่างไรก็ตาม เพื่อประสิทธิผลของการรักษา ควรรับประทานยาโรฟลูมิลาสท์ ตรงเวลา 
 
 ///// โรฟลูมิลาสท์มีผลไม่พึงประสงค์อย่างไร? ///// 
ยาโรฟลูมิลาสท์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด: เช่น  หัวใจเต้นผิดจังหวะ 
- ผลต่อระบบประสาท: เช่น  ปวดศีรษะ   วิงเวียน  ตัวสั่น 
- ผลต่อระบบการหายใจ: เช่น  ติดเชื้อไข้หวัดใหญ่ได้ง่าย  เยื่อจมูกอักเสบ  ไซนัสอักเสบ 
- ผลต่อระบบทางเดินปัสสาวะ: เช่น เกิดโรคติดเชื้อระบบทางเดินปัสสาวะง่ายขึ้น 
- ผลต่อการเกิดมะเร็ง: เช่น  อาจก่อให้เกิดมะเร็งปอดหรือมะเร็งต่อมลูกหมากได้ แต่พบได้น้อย และต้องใช้ยานี้ปริมาณสูง ต่อเนื่อง เป็นเวลานาน 
- ผลต่อระบบการเผาผลาญพลังงานของร่างกาย: เช่น น้ำหนักตัวลดลงอย่างมาก 
- ผลต่อสภาพจิตใจ: เช่น นอนไม่หลับ  วิตกกังวล  ซึม  มีความคิดหรือพฤติกรรมอยาก
ทำร้ายตนเอง 
- ผลต่อผิวหนัง: เช่น  เกิดผื่นคัน  หรือเกิดลมพิษ 
- ผลต่อไต:  เช่น ไตวายเฉียบพลัน 
- ผลต่อระบบทางเดินอาหาร:  เช่น ท้องเสีย   คลื่นไส้  ตับอ่อนอักเสบ  ปวดท้อง  อาหารไม่ย่อย   อาเจียน 
- ผลต่อระบบกล้ามเนื้อ: เช่น ปวดหลัง  เป็นตะคริว 
 
 ///// มีข้อควรระวังการใช้โรฟลูมิลาสท์อย่างไร? ///// 
มีข้อควรระวังการใช้ยาโรฟลูมิลาสท์  เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม เช่น เม็ดยาแตกหัก สีเม็ดยาเปลี่ยนไป 
- ห้ามใช้ยากับสตรีมีครรภ์  สตรีในภาวะให้นมบุตร และเด็ก  นอกจากมีคำสั่งแพทย์ 
- งดการสูบบุหรี่ซึ่งเป็นสาเหตุหนึ่งของโรคปอดอุดกั้นเรื้อรัง 
- หลังการใช้ยานี้ถ้าอาการป่วยไม่ดีขึ้น ต้องรีบมาพบแพทย์/มาโรงพยาบาลโดยเร็ว โดยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
- หากเกิดอาการแพ้ยานี้ เช่น  แน่นหน้าอก  หายใจไม่ออก/หายใจลำบาก  ผื่นคันขึ้นเต็มตัว  ตัวบวม  ต้องหยุดการใช้ยานี้ทันที แล้วรีบพาผู้ป่วยมาพบแพทย์/มาโรงพยาบาลทันที/ฉุกเฉิน 
- ปฏิบัติตัวตามคำแนะนำของ แพทย์  พยาบาล  เภสัชกร ไม่ว่าจะเป็นเรื่องการรับประทานยาต่างๆ  อาหาร  การพักผ่อน  การออกกำลังกาย และต้องมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโรฟลูมิลาสท์ด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โรฟลูมิลาสท์มีปฏิกิริยาระหว่างยากับยาตัวอื่นอย่างไร? ///// 
ยาโรฟลูมิลาสท์มีปฏิกิริยาระหว่างยากับยาตัวอื่น เช่น 
- ห้ามใช้ยาโรฟลูมิลาสท์ร่วมกับ ยาHydrocortisone  ด้วยจะทำให้ระบบภูมิคุ้มกันของร่างกายถดถอยและมีการติดเชื้อต่างๆได้ง่ายยิ่งขึ้นตามมา 
- หลีกเลี่ยงการใช้ยาโรฟลูมิลาสท์ร่วมกับยา Amiodarone, Ciprofloxacin, Isoniazid  เพราะจะทำให้ระดับยาโรฟลูมิลาสท์ในกระแสเลือดเพิ่มสูงขึ้นจนทำให้ผู้ป่วยได้รับอาการข้างเคียงสูงขึ้นจากโรฟลูมิลาสท์ เช่น ท้องเสีย  คลื่นไส้  ปวดท้อง  น้ำหนักตัวลด  ปวดศีรษะ 
- การใช้ยาโรฟลูมิลาสท์ร่วมกับยา Phenobarbital และ Phenytoin อาจทำให้ระดับ                ยาโรฟลูมิลาสท์ในกระแสเลือดลดต่ำลงจนทำให้ประสิทธิภาพในการรักษาของยาโรฟลูมิลาสท์ด้อยลงมา หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีบุคคลไป 
- 
 
 ///// ควรเก็บรักษาโรฟลูมิลาสท์อย่างไร? ///// 
ควรเก็บยาโรฟลูมิลาสท์ภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น	เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 
 ///// โรฟลูมิลาสท์มีชื่ออื่นอีกไหม? ผลิตจากบริษัทอะไรบ้าง? ///// 
ยาโรฟลูมิลาสท์ที่จำหน่ายในประเทศไทยมีชื่อการค้าและบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Daliresp 
 ///// บรรณานุกรม ///// 
https://en.wikipedia.org/wiki/Roflumilas [2017,Nov18] 
https://www.hpra.ie/img/uploaded/swedocuments/edumat_auto_84ec9172-33b6- 4856-bfe1-0b8e5d8d97eb.pdf [2017,Nov18] 
https://www.medicines.org.uk/emcmobile/PIL.23423.latest.pdf [2017,Nov18] 
https://www.drugs.com/cdi/roflumilast.html [2017,Nov18] 
https://www.drugs.com/ppa/roflumilast.html [2017,Nov18] 
https://www.drugs.com/dosage/roflumilast.html [2017,Nov18] 
https://www.mayoclinic.org/diseases-conditions/heart-arrhythmia/symptoms-causes/dxc-20188128 [2017,Nov18] 
http://www.discoverpde4.com/role-of-pde4.html [2017,Nov18] 
https://www.mayoclinic.org/diseases-conditions/copd/diagnosis-treatment/drc-20353685 [2017,Nov18]
