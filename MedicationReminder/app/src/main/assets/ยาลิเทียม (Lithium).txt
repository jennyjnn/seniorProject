ยาลิเทียม (Lithium)
 ///// บทนำ ///// 
หากกล่าวถึง ยาลิเทียม (Lithium) ประชาชนส่วนใหญ่จะไม่ค่อยรู้จักในด้านของยารักษาโรค แต่อาจเข้าใจว่าเป็นสารชนิดหนึ่งที่เป็นโลหะ นำมาใช้เป็นวัตถุดิบในโรงงานอุตสาหกรรม เช่น การผลิตเซรามิก แก้ว ส่วนประกอบของแบตเตอรี่ ส่วนประกอบในเครื่องกรองอากาศ ใช้เป็นแหล่งพลังงานของหัวรบจรวด 
สำหรับทางยาหรือเภสัชภัณฑ์ ลิเทียมถูกนำมาใช้ในการรักษาและบำบัดอาการทางจิตที่เรียก   ว่าโรคไบโพลา หรือโรคอารมณ์สองขั้ว หรือโรคอารมณ์แปรปรวนสองขั้ว (Bipolar disorder) รักษาอาการซึมเศร้า เป็นต้น 
จากข้อมูลด้านเภสัชจลนศาสตร์ (Pharmacokinetic, การศึกษาความเป็นไปของยา เมื่อยา  เข้าสู่ร่างกาย) พบว่า ลิเทียมถูกดูดซึมได้ดีในระบบทางเดินอาหาร หากรับประทานพร้อมอาหารจะ  ทำให้ระดับยาในกระแสเลือดเพิ่มขึ้นได้อย่างรวดเร็ว ลิเทียมสามารถผ่านเข้าสู่กระดูก ต่อมไทรอยด์ รก ซึมผ่านเข้าน้ำนมมารดา แต่ไม่จับกับพลาสมาโปรตีน ตับของมนุษย์ไม่สามารถเปลี่ยนโครงสร้างของลิเทียมได้ ร่างกายต้องใช้เวลา 20 - 24 ชั่วโมง เพื่อกำจัดยาลิเทียมออกจากร่างกาย 50% โดยผ่านไปกับน้ำปัสสาวะ อุจจาระ น้ำลาย และเหงื่อ 
คณะกรรมการอาหารและยาของไทยได้จัดให้ลิเทียมบรรจุในบัญชียาหลักแห่งชาติโดยอยู่ในหมวดยาอันตราย การใช้ยาที่ปลอดภัย ถูกต้อง จึงควรต้องอยู่ภายใต้คำสั่งแพทย์เท่านั้น 
 ///// ยาลิเทียมมีสรรพคุณ (คุณสมบัติ) อย่างไร? ///// 
ยาลิเทียมมีสรรพคุณดังนี้ 
- รักษาโรคทางจิตประสาท เช่น Bipolar disorder 
- รักษาโรคซึมเศร้า (Recurrent unipolar depression) 
 ///// ยาลิเทียมมีกลไกการออกฤทธิ์อย่างไร? ///// 
กลไกการออกฤทธิ์ในร่างกายของยาลิเทียมยังไม่แน่ชัด แต่พบมีการเปลี่ยนแปลงทางเคมีของสารแคทิโคลามีน (Catecholamines, สารที่ทำงานเกี่ยวข้องกับระบบประสาท) ในระหว่างเส้นประสาท และมีการขนถ่ายเกลือโซเดียมภายในเซลล์ประสาทและภายในเซลล์กล้ามเนื้อ อาจเป็นเพราะกลไกดังกล่าว จึงทำให้ลิเทียมมีฤทธิ์ของการรักษาตามสรรพคุณ 
 ///// ยาลิเทียมมีรูปแบบการจัดจำหน่ายอย่างไร? ///// 
ยาลิเทียมมีรูปแบบการจัดจำหน่าย เป็น	ยาแคปซูลขนาด 300 มิลลิกรัม/แคปซูล 
 ///// ยาลิเทียมมีขนาดรับประทานอย่างไร? ///// 
ยาลิเทียมมีขนาดรับประทานดังนี้ 
ก. สำหรับการป้องกันการกลับมาเป็นใหม่ของโรค: 
ในผู้ใหญ่และในเด็กอายุมากกว่า 12 ปี รับประทาน 0.4 - 1.2 กรัม/วัน โดยแบ่งรับประทาน 
ข. สำหรับการรักษาอาการของโรค: 
ในผู้ใหญ่และในเด็กอายุมากกว่า 12ปี รับประทาน 1.5 - 2 กรัม/วัน โดยแบ่งรับประทาน 
***หมายเหตุ: 
- ควรรับประทานยาลิเทียมพร้อมอาหาร และขนาดรับประทานต้องเป็นไปตามคำสั่งแพทย์ ห้ามมิให้ผู้ป่วยปรับขนาดการรับประทานยาเอง 
- ระยะเวลาการรับประทานยาขึ้นกับคำแนะนำของแพทย์ 
- ในเด็กอายุ 6 - 12 ปี: ขนาดยาขึ้นกับน้ำหนักตัวของเด็ก และการใช้ยาต้องอยู่ในการดูแลของแพทย์เท่านั้น 
- ในเด็กอายุต่ำกว่า 6 ปี: ไม่มีข้อมูลขนาดยาที่เป็นมาตรฐาน การใช้ยานี้จึงอยู่ในดุลพินิจของแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาลิเทียม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาลิเทียมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาลิเทียม สามารถรับประทานเมื่อนึกขึ้นได้ ถ้าเวลาใกล้เคียงกับการรับ ประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาลิเทียมมีผลไม่พึงประสงค์อย่างไร? ///// 
ยาลิเทียมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ มีอาการ คลื่นไส้ วิงเวียน มือสั่น ปัสสาวะบ่อย กล้ามเนื้ออ่อนแรง ท้องเสีย แคลเซียมในร่างกายสูงผิดปกติ (เช่น คลื่นไส้ อาเจียน กระหายน้ำ ท้องผูก) น้ำหนักตัวเพิ่ม บวม และ/หรือ มีอาการคล้ายภาวะขาดไทรอยด์ฮอร์โมน 
 ///// มีข้อควรระวังการใช้ยาลิเทียมอย่างไร? ///// 
มีข้อควรระวังการใช้ยาลิเทียมดังนี้ 
- ห้ามใช้ยานี้กับผู้ป่วยโรคไตระยะรุนแรง ผู้ป่วยที่มีภาวะขาดน้ำ 
- ห้ามใช้ยานี้กับผู้ป่วยที่เป็นโรคแอดดิสัน (Addison’s disease, โรคที่เกิดจากต่อมหมวกไตสร้างฮอร์โมนได้น้อยกว่าความต้องการของร่างกาย อาการเช่น อ่อนเพลีย น้ำตาลในเลือดต่ำ กล้ามเนื้อไม่มีแรง ปวดกล้ามเนื้อ ปวดข้อ กระหายน้ำ) 
- ห้ามใช้ยานี้กับหญิงที่อยู่ในภาวะให้นมบุตร 
- ระวังการใช้ยานี้กับผู้ที่เป็นไข้ ผู้ที่มีอาการอักเสบติดเชื้อ 
- ระวังการใช้ยานี้กับหญิงตั้งครรภ์ ผู้สูงอายุ และผู้ที่มีอารมณ์แปรปรวน 
- ไม่ใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบัน ทุกชนิด (รวมยาลิเทียมด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาลิเทียมมีปฏิกิริยาระหว่างยากับยาตัวอื่นอย่างไร? ///// 
ยาลิเทียมมีปฏิกิริยาระหว่างยากับยาตัวอื่นดังนี้ 
- การรับประทานยาลิเทียมร่วมกับยาแก้ปวดบางตัว เช่น Tramadol อาจทำให้เกิดอาการชัก   ขึ้นได้ จึงควรหลีกเลี่ยงการใช้ยาร่วมกัน 
- การรับประทานยาลิเทียมร่วมกับยาขับปัสสาวะบางตัว เช่น Hydrochlorothiazide สามารถ เพิ่มผลข้างเคียงของยาลิเทียมต่อผู้ป่วยได้ โดยอาจพบอาการท้องเสีย คลื่นไส้ ง่วงนอน สั่น กระ  หายน้ำ ปัสสาวะบ่อย กล้ามเนื้ออ่อนแรง การควบคุมการทรงตัวได้ไม่ดี หากจำเป็นต้องใช้ร่วมกัน แพทย์จะเป็นผู้ปรับขนาดการรับประทานให้เหมาะสมกับคนไข้ 
- การรับประทานยาลิเทียมร่วมกับยาลดความดันโลหิต เช่น Olmesartan อาจทำให้เกิดอา   การ ง่วงนอน วิงเวียน สับสน ท้องเสีย คลื่นไส้ กล้ามเนื้ออ่อนแรง สั่น ตาพร่า กระหายน้ำมาก  ปัสสาวะบ่อย เหล่านี้เป็นอาการคล้ายกับมีลิเทียมมากเกินในกระแสเลือด แพทย์จะเป็นผู้ปรับขนาดรับประทานเพื่อความเหมาะสมต่อผู้ป่วยเป็นรายๆไป 
- การรับประทานยาลิเทียมร่วมกับยารักษาอาการซึมเศร้าอย่างเช่น Fluoxetine อาจเพิ่ม    ความเสี่ยงที่จะเกิดอาการ Serotonin syndrome โดยมีอาการรู้สึกสับสน ประสาทหลอน ชัก เกิดความเปลี่ยนแปลงของความดันโลหิต หัวใจเต้นเร็ว มีไข้ เหงื่อออกมาก ตาพร่า กล้ามเนื้อเกร็งตัว ปวดท้อง คลื่นไส้ อาเจียน และท้องเสีย หากไม่มีความจำเป็นควรหลีกเลี่ยงการใช้ยาร่วมกัน 
 ///// ควรเก็บรักษายาลิเทียมอย่างไร? ///// 
ควรเก็บยาลิเทียมที่ช่วงอุณหภูมิไม่เกิน 25 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาลิเทียมมีชื่ออื่นอีกไหม? ผลิตจากบริษัทอะไรบ้าง? ///// 
ยาลิเทียมที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1. http://en.wikipedia.org/wiki/Lithium [2014,Sept13]
	2. http://www.mims.com/THAILAND/Home/GatewaySubscription/?generic=LITHIUM [2014,Sept13]
	3. http://www.mims.com/Thailand/drug/info/Limed/?type=brief [2014,Sept13]
	4. http://www.mims.com/USA/drug/info/LITHIUM/lithium?type=full&amp;mtype=generic [2014,Sept13]
	5. http://www.drugs.com/drug-interactions/lithium-index.html?filter=3&amp;generic_only= [2014,Sept13]
