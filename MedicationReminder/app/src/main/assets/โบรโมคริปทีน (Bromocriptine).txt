โบรโมคริปทีน (Bromocriptine)
 ///// บทนำ ///// 
ยาโบรโมคริปทีน (Bromocriptine) เป็นยาที่ช่วยในการกระตุ้นการหลั่งฮอร์โมนโดพามีน (Dopamine) ในร่างกายโดยเข้าจับกับตัวรับ (Receptor) ของโดพามีน ด้วยคุณสมบัติดังกล่าวจึงมีการนำยานี้มาใช้ในการรักษาโรคที่เกี่ยวข้องกับสมดุลของฮอร์โมนโดพามีนเช่น นำมาใช้ในการลดระดับของฮอร์โมนโพรแลกติน (Prolactin, ฮอร์โมนเกี่ยวข้องกับการหลั่งน้ำนม) ในผู้ป่วย ที่มีระดับฮอร์โมนโพรแลกตินสูงเนื่องจากโดพามีนจะทำหน้าที่ในการยับยั้งการหลั่งฮอร์โมนโพรแลกติน รวมถึงการนำมาใช้ในการรักษาโรคพาร์กินสันเนื่องจากพบผู้ป่วยกลุ่มนี้มีระดับโดพามีนต่ำกว่าคนทั่วไป 
ปัจจุบันยาโบรโมคริปทีนจัดเป็นยาอันตรายตามกฎหมายของไทย อย่างไรก็ดีการใช้ยานี้ควรอยู่ภายใต้การดูแลของแพทย์และใช้ยาตามที่แพทย์สั่งอย่างเคร่งครัด 
อนึ่ง ยานี้มียาชื่อการค้าที่จำหน่ายในต่างประเทศเช่น Parlodel, Cycloset, Brotin 
 ///// ยาโบรโมคริปทีนมีสรรพคุณอย่างไร? ///// 
ยาโบรโมคริปทีนมีสรรพคุณ/ข้อบ่งใช้ในการรักษา 
- ก. ภาวะมีระดับฮอร์โมนโพรแลกตินสูง (Hyperprolactinemia) 
- ข. ภาวะมีบุตรยาก (Infertility) 
- ค. สภาพโตเกินไม่สมส่วนหรืออะโครเมกาลี (Acromegaly, โรคจากผิดปกติของการหลั่ง ฮอร์โมนบางชนิดของต่อมใต้สมอง) 
- ง. Neuroleptic malignant syndrome (NMS) ซึ่งเป็นภาวะอันไม่พึงประสงค์จากการใช้ยารักษาโรคจิตบางชนิดที่มีผลในการลดระดับฮอร์โมนโดพามีนในร่างกาย ผู้ป่วยจะมีอาการซึม มีไข้สูง ตัวแข็ง เหงื่ออกมาก ชีพจรและความดันโลหิตไม่คงที่ 
- จ. โรคพาร์กินสัน (Parkinsonism) 
- ฉ. โรคเบาหวานชนิดที่สอง (Type 2 Diabetes) หรือเบาหวานที่เกิดจากร่างกายสร้างอินซูลินได้น้อยลงหรือประสิทธิภาพในการใช้อินซูลินของเซลล์ในร่างกายลดลง 
 ///// ยาโบรโมคริปทีนออกฤทธิ์อย่างไร? ///// 
ยาโบรโมคริปทีนออกฤทธิ์โดยตัวยาจะเข้าจับกับตัวรับโดพามีน-2 (Dopamine -2 Receptor) ทำให้เกิดการกระตุ้นการหลั่งฮอร์โมนโดพามีน ระดับฮอร์โมนโดพามีนที่สูงขึ้นจะยับยั้งการหลั่งของฮอร์โมนโพรแลกติน และยังช่วยในการเคลื่อนไหวของผู้ป่วยที่เป็นโรคพาร์กินสันอีกด้วย 
สำหรับการใช้รักษาผู้ป่วยโรคเบาหวานชนิดที่สอง พบว่ายาโบรโมคริปทีนช่วยลดระดับน้ำตาลในเลือดได้โดยยังไม่ทราบกลไกการออกฤทธิ์ที่แน่ชัด 
 ///// ยาโบรโมคริปทีนมีรูปแบบจัดจำหน่ายอย่างไร? ///// 
ในประเทศไทยยาโบรโมคริปทีนมีรูปแบบจัดจำหน่ายเป็นเภสัชภัณฑ์ยาเม็ด ขนาดความแรง 2.5 มิลลิกรัมต่อเม็ด 
 ///// ยาโบรโมคริปทีนมีขนาดรับประทานอย่างไร? ///// 
ยาโบรโมคริปทีนมีขนาดยาเริ่มต้นโดยทั่วไป 1.25 - 2.5 มิลลิกรัมต่อวันทั้งนี้ขึ้นกับโรคและอาการของผู้ป่วย แพทย์ผู้ทำการรักษาอาจพิจารณาปรับขนาดยาผู้ป่วยเพิ่มขึ้นได้ตามผล ลัพธ์ทางคลินิกจากการใช้ยากล่าวคือ อาการของโรคที่ดีขึ้นของผู้ป่วยเทียบกับอาการจากผล ข้างเคียงของยา (อ่านเพิ่มเติมในบทความนี้หัวข้อ ยาโบรโมคริปทีนมีผลไม่พึงประสงค์ไหม?) 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาโบรโมคริปทีนควรแจ้งแพทย์/พยาบาลและเภสัชกรเช่น 
- ประวัติการแพ้ยา แพ้อาหาร และแพ้สารเคมีทุกชนิด 
- ประวัติการใช้ยาทั้งยาที่ซื้อทานเองและยาที่แพทย์สั่งจ่าย ผลิตภัณฑ์เสริมอาหาร วิตามิน และสมุนไพร ทั้งนี้เพื่อให้แน่ใจว่าผู้ป่วยจะไม่ได้รับยาที่อาจมีปฏิกิริยาระหว่างยาต่อกัน (อ่านเพิ่มเติมในบทความนี้ในหัวข้อ ยาโบรโมคริปทีนมีปฏิกิริยากับยาตัวอื่นไหม?) 
- ประวัติโรคประจำตัวทั้งโรคที่เป็นอยู่และโรคเรื้อรัง โดยเฉพาะหากมีประวัติโรคความดันโลหิตสูงหรือมีอาการปวดศีรษะไมเกรน ประวัติการเป็นลมหมดสติ โรคหัวใจรวมถึง โรคหัวใจเต้นผิดจังหวะ มีภาวะทางจิตเช่น โรคจิตเภท มีแผลในกระเพาะอาหารหรือในระบบทางเดินอาหาร โรคเรนันด์ซินโดรม (Raynaud's syndrome, ภาวะที่ผู้ป่วยจะมีอาการปวดหรือชาบริเวณมือและเท้าเมื่อสัมผัสอากาศเย็นจัด) โรคไต และโรคตับ 
- แจ้งให้แพทย์ทราบหากคุณเพิ่งมีการคลอดบุตร กำลังตั้งครรภ์ หรืออยู่ระหว่างการให้นมบุตร 
 ///// หากลืมรับประทานยาควรทำอย่างไร? ///// 
หากลืมรับประทานยาโบรโมคริปทีนให้รับประทานทันทีที่นึกขึ้นได้ แต่หากใกล้กับมื้อยาถัดไปแล้วให้ข้ามมื้อยานั้นไป และรับประทานยาในมือถัดไปตามปกติโดยไม่ต้องเพิ่มขนาดยา 
 ///// ยาโบรโมคริปทีนมีผลไม่พึงประสงค์ไหม? ///// 
ยาโบรโมครปทีนอาจก่อให้เกิดผลไม่พึงประสงค์ (ผลข้างเคียง/อาการไม่พึงประสงค์/อาการข้างเคียง) เช่น วิงเวียน คลื่นไส้ อาเจียน อาการไม่พึงประสงค์ในระบบทางเดินอาหารซึ่งอาจส่งผลให้เกิดอาการท้องเสียหรือท้องผูก ปวดเกร็ง/ปวดบีบช่องท้อง มีอาการแสบร้อนกลางอก ความอยากอาหารและการรับรสทำงานแย่ลง เหนื่อยล้า อ่อนเพลีย 
โดยทั่วไปอาการไม่พึงประสงค์เหล่านี้อาจเกิดขึ้นได้และควรมีอาการดีขึ้นหรือทุเลาลงเมื่อใช้ยาไปแล้วระยะหนึ่ง แต่ถ้าหากพบว่าอาการเหล่านี้ยังคงอยู่อย่างต่อเนื่องหรือมีแนวโน้มว่าจะแย่ลง ผู้ป่วยควรพบแพทย์/ไปโรงพยาบาลก่อนนัด 
ยาโบรโมคริปทีนยังอาจก่อให้เกิดอาการไม่พึงประสงค์ที่รุนแรงเช่น เป็นลมหมดสติ มีของเหลว/สารคัดหลั่งไหลจากจมูก มีอาการปวดแสบหรือชาบริเวณนิ้วมือหากสัมผัสกับอากาศเย็น อุจจาระมีสีดำและเหนียว อาเจียนเป็นเลือด มีอาการบวมของเท้า ข้อเท้า และน่องขา ปวดศีรษะรุนแรง การมองเห็นพร่ามัว/ตาพร่า สับสน มองเห็นภาพหลอนหรือได้ยินเสียงแว่ว/ประสาทหลอน มีอาการปวดบริเวณขา หลัง คอ หรือขากรรไกร ซึ่งเมื่อมีอาการเหล่านี้ให้พบแพทย์ /ไปโรงพยาบาลโดยทันที/ฉุกเฉิน 
หากรับประทานยาโบรโมคริปทีนแล้วมีอาการแพ้ยาเช่น มีอาการบวมที่บริเวณริมฝีปาก เปลือกตา/หนังตาหรือใบหน้า มีผื่นคันขึ้นตามบริเวณผิวหนัง หากมีอาการรุนแรงอาจทำให้เกิดการหายใจไม่สะดวก/หายใจลำบาก ให้พบแพทย์/ไปโรงพยาบาลโดยทันที/ฉุกเฉินเช่นกัน 
อย่างไรก็ดีผู้ป่วยควรตระหนักว่าการที่แพทย์สั่งใช้ยานี้เนื่องจากแพทย์พิจารณาแล้วเห็นว่ายานี้จะมีประโยชน์ต่อผู้ป่วยมากกว่าโทษหรือการได้รับผลข้างเคียงจากยา ผู้ป่วยที่ได้รับยานี้ส่วนมากพบว่าเกิดอาการไม่พีงประสงค์ชนิดรุนแรงได้ ผู้ป่วยจึงควรเฝ้าระวังผลข้างเคียงดังกล่าวที่อาจเกิดขึ้น และรีบพบแพทย์/ไปโรงพยาบาลทันที/ฉุกเฉินหากเกิดอาการรุนแรงดังที่กล่าวไปแล้วข้างต้น 
 ///// ยาโบรโมคริปทีนมีปฏิกิริยากับยาตัวอื่นไหม? ///// 
ยาโบรโมคริปทีนมีปฏิกิริยาระหว่างยากับยาชนิดอื่นๆได้ แพทย์อาจต้องปรับระดับยาเหล่านี้หรือตัวยาโบรโมคริปทีนเอง รวมถึงการเฝ้าระวังผลข้างเคียงของยาเหล่านี้หากมีการใช้ร่วมกันกับยาโบรโมคริปทีน ผู้ป่วยจึงมีความจำเป็นที่จะต้องแจ้งให้แพทย์และเภสัชกรทราบถึงยาที่ผู้ป่วยใช้อยู่เพื่อป้องกันปฏิกิริยาระหว่างยา ตัวอย่างยาที่มีปฏิกิริยาระหว่างยากับยาโบรโมคริปทีน เช่น 
- ยารักษาโรคซึมเศร้า ภาวะเครียด หรือวิตกกังวล เช่น ยาอิมิทริปทีลีน (Amytriptyline), ยาอิมิพรามีน (Imipramine), ยาฮาโลเพอริดอล (Haloperidol), ยานีฟาโซโดน (Nefazodone)้ 
- ยาฆ่าเชื้อราเช่น ยาอิทราโคนาโซล (Itraconazole) และยาคีโตโคนาโซล (Keto conazole) 
- ยาฆ่าเชื้อแบคทีเรียเช่น ยาคลอแรมฟีนิคอล (Chloramphenicol), ยาคลาริโธรมัยซิน (Clarithromycin), ยาอิริโธรมัยซิน (Erythromycin), ยาไรแฟมพิซิน (Rifampicin) 
- ยากระตุ้นการหลั่งโดพามีนหรือยาที่มีส่วนประกอบของโดพามีนเช่น ยาคาเบอร์โกลีน (Cabergoline), ยาเลโวโดพา (Levodopa), ยารักษาโรคพาร์กินสัน, ยาเพอร์โกไลด์ (Per golide), และยาโรพินิโรล (Ropinirole) 
- ยาที่มีส่วนผสมของสารเออร์ก็อต (Ergot drug) เช่น ยาคาร์เฟอร์ก็อต (Cafergot®) ที่ใช้ในการรักษาโรคไมเกรน และยารักษาโรคไมเกรนชนิดอื่นเช่น ยาซูมาทริปแทน (Sumatriptan) 
- ยาต้านไวรัสเอดส์หรือเอชไอวี (AIDS/HIV) 
- ยารักษาโรคเกาต์เช่น ยาโพรเบนิซิด (Probenecid) 
- ยาบรรเทาอาการคลื่นไส้อาเจียนเช่น ยาเมโทโคลพราไมด์ (Metoclopramide), ยาดอมเพอริโดน (Domperidone) 
 ///// มีข้อควรระวังในการใช้ยาโบรโมคริปทีนอย่างไร? ///// 
มีข้อควรระวังในการใช้ยาโบรโมคริปทีนเช่น 
- ไม่ใช้ยานี้กับผู้ป่วยที่แพ้ยานี้ 
- แจ้งให้แพทย์ทราบหากคุณกำลังตั้งครรภ์หรือยู่ในระหว่างการให้นมบุตร 
- สำหรับผู้ป่วยที่ใช้ยานี้ในข้อบ่งใช้การรักษาภาวะมีบุตรยากหรือประจำเดือนขาดจากภาวะฮอร์โมนโพรแลกตินสูง ผู้ป่วยควรปรึกษาแพทย์หาวิธีการคุมกำเนิดอื่นๆร่วมด้วยอีกหนึ่งวิธีนอกเหนือไปจากการใช้ฮอร์โมนคุมกำเนิดอย่างเดียว (เช่น การใช้ถุงยางอนามัยชาย) และควรตรวจการตั้งครรภ์ทุกๆ 4 สัปดาห์ตราบเท่าที่ประจำเดือนยังขาด เมื่อประจำเดือนกลับมาเป็นปกติแล้วควรตรวจการตั้งครรภ์หากประจำเดือนมาช้ากว่าปกติ 3 วันหรือตามการแนะนำของแพทย์ 
-  หลีกเลี่ยงการให้นมบุตรขณะใช้ยานี้ 
- แจ้งให้แพทย์หรือทันตแพทย์ทราบว่าคุณกำลังใช้ยานี้หากจำเป็นต้องมีการผ่าตัด 
- ยานี้อาจทำให้เกิดอาการง่วงซึมผู้ป่วยควรหลีกเลี่ยงการขับขี่ยานพาหนะหรือการทำงานเครื่องจักรหรืองานใดๆที่มีความเสี่ยงกับอุบัติเหตุระหว่างการใช้ยานี้ หรือจนกว่าจะรู้ว่ายานี้ก่อให้เกิดผลข้างเคียงนี้ต่อผู้ป่วยมากน้อยเพียงใด 
- หลีกเลี่ยงการดื่มเครื่องดื่มที่มีส่วนผสมของแอลกอฮอล์ขณะใช้ยานี้ 
- ยานี้อาจก่อให้เกิดอาการมึนงง วิงเวียน คลื่นไส้ อาเจียน หรือเป็นลมได้หากผู้ป่วยเปลี่ยนท่าทางอย่างรวดเร็วเช่น จากนอนเป็นยืน เป็นต้น ผู้ป่วยควรลุกขึ้นหรือเปลี่ยนท่าทางช้าๆ ระหว่างการเริ่มต้นการใช้ยาและทุกครั้งที่มีการปรับขนาดยาโบรโมคริปทีน 
- แจ้งให้แพทย์ทราบหากคุณมีไข้ ได้รับบาดเจ็บ หรือมีอาการเหมือนมีการติดเชื้อ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมยาโบรโมคริปทีน) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ควรเก็บรักษายาโบรโมคริปทีนอย่างไร? ///// 
ควรเก็บรักษายาโบรโมคริปทีนดังนี้ 
- ควรเก็บรักษายาโบรโมคริปทีนในภาชนะบรรจุดั้งเดิมของบริษัทผู้ผลิต 
- ไม่ควรนำยาออกจากแผงยาก่อนการรับประทาน 
- เก็บในอุณหภูมิห้อง เลือกบริเวณที่แห้ง หลีกเลี่ยงบริเวณที่สัมผัสแสงแดดโดยตรง และเก็บยาให้พ้นมือเด็กและสัตว์เลี้ยง 
 ///// ยาโบรโมคริปทีนมีชื่ออื่นอีกไหม? ผลิตจากบริษัทอะไรบ้าง? ///// 
ยาโบรโมคริปทีนมียาชื่อการค้าอื่นๆและบริษัทผู้ผลิตที่จำหน่ายในประเทศไทยดังต่อไปนี้ เช่น 
 ///// บรรณานุกรม ///// 
American Pharmacists Association. Bromocriptine, Drug Information Handbook with International Trade Names. 23;2014:286. 
SPC: Bromocriptine 2.5mg Tablets http://www.medicines.org.uk/emc/medicine/28129 [2015,Oct24] 
Pijl H, Ohashi S, Matsuda M; et al. Bromocriptine: a novel approach to the treatment of type 2 diabetes. Diabetes Care 2000;23(8):1154–61. 
สำนักงานคณะกรรมการอาหารและยา http://wwwapp1.fda.moph.go.th/consumer/conframe.asp [2015,Oct24]
