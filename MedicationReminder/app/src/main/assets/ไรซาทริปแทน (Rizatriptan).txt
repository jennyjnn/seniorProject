ไรซาทริปแทน (Rizatriptan)
 ///// บทนำ ///// 
ไรซาทริปแทน(Rizatriptan หรือ Rizatriptan benzoate) เป็นสารประกอบสังเคราะห์ที่มีโครงสร้างหลักของกลุ่มยาทริปแทน (Triptan)   ทางคลินิกนำมาใช้บำบัดอาการปวดหัว/ปวดศีรษะไมเกรนทั้งชนิดที่มีและไม่มีอาการนำที่เรียกว่า ออร่า(Aura) แต่ห้ามใช้เป็นยาป้องกันอาการไมเกรน และไม่ควรนำมารักษาอาการปวดศีรษะแบบคลัสเตอร์ (Cluster Headache) ชื่อการค้ารู้จักกันดีคือ “Maxalt”   รูปแบบเภสัชภัณฑ์ของยาไรซาทริปแทนเป็นยาเม็ดชนิดรับประทาน  ด้วยกลไกการออกฤทธิ์ของยานี้ที่ทำให้หลอดเลือดหดตัว  จึงต้องระวังผลข้างเคียงเรื่องการเกิด  ความดันโลหิตสูง  ชีพจรเต้นผิดปกติ  รวมถึงกล้ามเนื้อหัวใจขาดเลือด 
ยาไรซาทริปแทนสามารถถูกดูดซึมจากระบบทางเดินอาหาร และเข้าสู่กระแสเลือดได้ประมาณ 40-45%  ตัวยานี้ในกระแสเลือดจะเข้าจับกับพลาสมาโปรตีนได้ประมาณ 14%   ซึ่งร่างกายต้องใช้เวลาประมาณ 2-3 ชั่วโมงเพื่อกำจัดยานี้ทิ้งไปกับปัสสาวะ 
ยังมี ข้อจำกัด ข้อควรระวัง การใช้ยาไรซาทริปแทนที่ผู้บริโภค/ผู้ป่วยควรทราบดังต่อไปนี้  เช่น 
- ห้ามใช้กับผู้แพ้ยานี้ 
- ห้ามใช้กับผู้ที่มีประวัติหรือเป็นโรคกล้ามเนื้อหัวใจขาดเลือด  โรคหลอดเลือด หัวใจ   ผู้ที่มีอาการหลอดเลือดสมองตีบ/โรคหลอดเลือดสมอง   ผู้ป่วยโรคความดันโลหิตสูงที่ยังไม่สามารถควบคุมอาการได้ 
- ไม่ควรนำยานี้ไปรักษาไมเกรนบางประเภทที่มีอาการทางสมองร่วมด้วย เช่น Hemiplegic และ Basilar Migraine 
- ห้ามใช้ยาไรซาทริปแทนกับผู้ที่ได้รับยารักษาไมเกรนชนิดอื่นเมื่อเวลาผ่านไป    ยังไม่ถึง 24 ชั่วโมง 
- การใช้ยานี้กับผู้ป่วยเด็ก ต้องเป็นคำสั่งของแพทย์เสมอ 
- การใช้ยานี้กับสตรีมีครรภ์/ตั้งครรภ์   สตรีที่อยู่ในภาวะให้นมบุตร จะต้องอยู่ในความดูแลของแพทย์เท่านั้น 
- ยานี้อาจทำให้ผู้ที่มีโรคประจำตัวบางอย่างเกิดอากากำเริบรุนแรงได้มากขึ้น เช่น  โรคเบาหวาน  โรคไต   โรคตับ  โรคหัวใจ  โรคกล้ามเนื้อหัวใจขาดเลือด  โรคไขมันในเลือดสูง และผู้ที่มีโรคความดันโลหิตสูง 
- หลีกเลี่ยงการใช้ยาบางประเภทร่วมกับยาไรซาทริปแทน  ด้วยอาจก่อให้เกิดภาวะยาตีกัน(ปฏิกิริยาระหว่างยา)  ยากลุ่มดังกล่าว เช่นยา   MAOIs, SSRIs, SNRIs, TCAs และ Ergot alkaloids 
- กรณีที่รับประทานยานี้ครั้งแรกแล้วอาการไม่ดีขึ้น  การรับประทานยาครั้งที่ 2 จะต้องเว้นระยะเวลาห่างจากการรับประทานยาในครั้งแรก 2 ชั่วโมงเป็นอย่างต่ำ 
- ห้ามใช้ยาไรซาทริปแทนเกิน 4 ครั้ง/เดือน  กรณีที่มีอาการปวดศีรษะไมเกรนบ่อยๆ ควรรักษาที่ต้นเหตุโดยเข้ามาปรึกษาแพทย์/มาโรงพยาบาล 
ยาไรซาทริปแทนยังสามารถก่อให้เกิดอาการข้างเคียง(ผลข้างเคียง)เช่นเดียวกับยารักษาโรคชนิดอื่นๆทั่วไป  อาทิเช่น   วิงเวียน  ง่วงนอน  ปากแห้ง   อ่อนแรง  และคลื่นไส้ 
*กรณีได้รับยาไรซาทริปแทนเกินขนาด อาจเป็นเหตุให้ปวดศีรษะมากยิ่งขึ้น  มีความดันโลหิตสูง  กรณีนี้ควรรีบส่งตัวผู้ป่วยไปโรงพยาบาลโดยเร็ว/ทันที/ฉุกเฉิน  แพทย์จะช่วยเหลือผู้ป่วยโดยการล้างท้อง และจะต้องควบคุมค่าคลื่นไฟฟ้าหัวใจ (ECG) ให้เป็นปกติตลอดเวลา 
เพื่อความปลอดภัยของการใช้ยาไรซาทริปแทนได้อย่างเหมาะสม ผู้ป่วยควรใช้ยานี้ตามคำสั่งแพทย์อย่างเคร่งครัด  ไม่ปรับเปลี่ยนขนาดการใช้ยานี้หรือไปหาซื้อยาไรซาทริปแทนมาใช้ด้วยตนเอง 
 ///// ไรซาทริปแทนมีสรรพคุณ(คุณสมบัติ)อย่างไร? ///// 
ยาไรซาทริปแทนมีสรรพคุณ/ข้อบ่งใช้เพื่อ  บำบัดรักษาอาการปวดศีรษะไมเกรนแบบเฉียบพลัน สามารถใช้ได้กับอาการปวดศีรษะไมเกรนทั้งชนิดที่มีและไม่มีอาการนำแบบออร่า 
 ///// ไรซาทริปแทนมีกลไกการออกฤทธิ์อย่างไร? ///// 
ยาไรซาทริปแทนมีคุณสมบัติเป็น Selective serotonin (5-HT1) agonist  ซึ่งมีกลไกการออกฤทธิ์ที่หลอดเลือดของสมอง  ทำให้เกิดการหดตัวของหลอดเลือดดังกล่าว                                       ด้วยกลไกนี้เอง ส่งผลต่อการนำกระแสประสาทที่รับความเจ็บปวดในสมอง และช่วยลดการปวดศีรษะไมเกรนได้ตามสรรพคุณ 
 
 ///// ไรซาทริปแทนมีรูปแบบการจัดจำหน่ายอย่างไร? ///// 
ยาไรซาทริปแทนมีรูปแบบการจัดจำหน่าย เช่น 
- ยาเม็ดชนิดรับประทานที่มีส่วนประกอบของ Rizatriptan benzoate ขนาด 5 และ 10 มิลลิกรัม/เม็ด 
 
 ///// ไรซาทริปแทนมีขนาดรับประทานอย่างไร? ///// 
ยาไรซาทริปแทนมีขนาดรับประทาน เช่น 
 
- ผู้ใหญ่: รับประทานขนาด 5–10 มิลลิกรัม วันละ1 ครั้ง หลังรับประทานยาครั้งแรกแล้ว ถ้ายังมีอาการปวดศีรษะไมเกรนอยู่  สามารถรับประทานยาครั้งที่ 2 โดยเว้นระยะเวลาห่างจากการรับประทานครั้งแรก 2 ชั่วโมงเป็นอย่างต่ำ แต่ทั้งนี้ต้องเป็นไปตามคำสั่งแพทย์  โดยขนาดรับประทานยานี้สูงสุดไม่เกิน 30 มิลลิกรัม/วัน 
- เด็กอายุตั้งแต่ 6 ขวบขึ้นไปและมีน้ำหนักตัวน้อยกว่า 40 กิโลกรัมลงมา : เริ่มรับประทานยานี้ขนาด 5 มิลลิกรัม วันละ 1 ครั้ง 
- เด็กอายุตั้งแต่ 6 ขวบขึ้นไปและมีน้ำหนักตัวมากกว่า 40 กิโลกรัมขึ้นไป : เริ่มรับประทานยานี้ขนาด 10 มิลลิกรัม วันละ 1 ครั้ง 
- เด็กอายุต่ำกว่า 6 ขวบ: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็กวัยนี้  การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- สำหรับเด็ก ห้ามรับประทานยานี้เกิน 1 ครั้ง/วัน 
- สำหรับผู้ใหญ่ขนาดรับประทาน 10 มิลลิกรัม จะเป็นขนาดที่จะมี
	ประสิทธิภาพมากที่สุด 
- สามารถรับประทานยานี้ ก่อนหรือพร้อมอาหารก็ได้ 
- ยานี้รักษาและบำบัดการปวดศีรษะไมเกรนแบบเฉียบพลัน ไม่ควรนำมาใช้เป็นยาป้องกันการเกิดอาการไมเกรน 
- ห้ามใช้ยานี้เกิน 4 ครั้ง/เดือน 
- ห้ามใช้ยานี้กับอาการไมเกรนบางประเภทที่มีอาการทางสมองร่วมด้วย เช่น Hemiplegic หรือ Basilar migraine 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไรซาทริปแทน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  เช่น  โรคความดันโลหิตสูง  โรคหัวใจ  รวมทั้งกำลังกินยา/ใช้ยา หรืออาหารเสริมอะไรอยู่ เพราะยาไรซาทริปแทนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาต่างๆ และ/หรือกับอาหารเสริมที่รับประทาน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไรซาทริปแทน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  แต่ทั้งนี้ การรับประทานยาไรซาทริปแทนแต่ละครั้ง ควรเว้นช่วงห่างกัน 2 ชั่วโมงขึ้นไป 
 
 ///// ไรซาทริปแทนมีผลไม่พึงประสงค์อย่างไร? ///// 
ยาไรซาทริปแทนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  ปากแห้ง  คลื่นไส้ อาเจียน  ท้องเสีย   อาหารไม่ย่อย   ลิ้นอักเสบ  กระหายน้ำ 
- ผลต่อระบบประสาท:  เช่น  วิงเวียน  ความรู้สึกสัมผัสเพี้ยน  ปวดศีรษะ  ง่วงนอน  ตัวสั่น  รู้สึกสับสน  ความจำแย่ลง 
- ผลต่อระบบหัวใจและหลอดเลือด:  เช่น  ชีพจรเต้นผิดปกติ  เจ็บหน้าอก  หน้าแดง  หัวใจเต้นเร็วหรือไม่ก็ช้า  หัวใจเต้นผิดจังหวะ  คลื่นไฟฟ้าหัวใจผิดปกติ  ความดันโลหิตสูง  หัวใจวายเฉียบพลัน 
- ผลต่อผิวหนัง:  เช่น  เหงื่อออกมาก  เกิดผื่นคัน  ลมพิษ  มีผื่นแดง 
- ผลต่อกล้ามเนื้อ:  เช่น  กล้ามเนื้ออ่อนแรง  ปวดและตึงกล้ามเนื้อ  เป็นตะคริวที่กล้ามเนื้อ  ปวดกล้ามเนื้อใบหน้า 
- ผลต่อตา:  เช่น  ตาพร่า  ตาบวม 
- ผลต่อสภาพจิตใจ: เช่น  รู้สึกเคลิบเคลื้ม  นอนไม่หลับ 
- ผลต่อระบบทางเดินหายใจ: เช่น   หายใจลำบาก   คอบวม 
 
 ///// มีข้อควรระวังการใช้ไรซาทริปแทนอย่างไร? ///// 
มีข้อควรระวังการใช้ยาไรซาทริปแทน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับเด็กที่อายุต่ำกว่า 6 ปี 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร โดยไม่มีคำสั่งจากแพทย์ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีเม็ดยาเปลี่ยนไป เม็ดยาชื้น 
- ระหว่างการใช้ยานี้ อาจพบอาการ วิงเวียน  ง่วงนอน  จึงควรหลีกเลี่ยงการขับขี่ยวดยานพาหนะ หรือการทำงานที่เกี่ยวข้องกับเครื่องจักร เพราะจะเกิดอุบัติเหตุได้ง่าย 
- ระหว่างใช้ยานี้ ควรต้องระวังการเกิดความดันโลหิตสูง  ภาวะกล้ามเนื้อหัวใจขาดเลือด  ภาวะSerotonin syndrome 
- การรักษาไมเกรน ควรสืบค้นหาสาเหตุที่แท้จริง  การใช้ยาบรรเทาอาการเป็นเรื่องปลายทาง ดังนั้นเมื่อมีอาการปวดศีรษะเรื้อรัง จึงควรต้องพบแพทย์/ไปโรงพยาบาลเสมอ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไรซาทริปแทนด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไรซาทริปแทนมีปฏิกิริยาระหว่างยากับยาตัวอื่นอย่างไร? ///// 
ยาไรซาทริปแทนมีปฏิกิริยาระหว่างยากับยาตัวอื่น เช่น 
- ห้ามใช้ยาไรซาทริปแทนร่วมกับยา Ergotamine,  Ergonovine,  ด้วยจะทำให้หลอดเลือดในร่างกายหด/ตีบแคบลง จนอาจทำให้เลือดไหลเวียนไม่สะดวก จนส่งผลให้ความดันโลหิตสูงตามมา  รวมถึงอาจเกิดภาวะหัวใจวาย และมีเนื้อเยื่อต่างๆของร่างกายตายลงจากขาดเลือด 
- หลีกเลี่ยงการใช้ยาไรซาทริปแทนร่วมกับยา Dolasetron,  Duloxetine,  Venlafaxine,  ด้วยจะทำให้มีภาวะ Serotonin syndrome ตามมา 
- ห้ามใช้ยาไรซาทริปแทนร่วมกับยา Isocarboxazid  ด้วยจะทำให้ระดับตัวยา                       ไรซาทริปแทนในกระแสเลือดสูงขึ้นจนอาจเป็นเหตุให้ผู้ป่วยได้รับผลข้างเคียงรุนแรงตามมาจากยาไรซาทริปแทน เช่น  ทำให้หลอดเลือดในร่างกายตีบลง 
- การใช้ยาไรซาทริปแทนร่วมกับยา Droxidopa  อาจทำให้เกิดภาวะความดันโลหิตสูงขณะอยู่ในท่านอนหรือที่เรียกว่า Supine hypertension  เพื่อหลีกเลี่ยงภาวะดังกล่าว   แพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาไรซาทริปแทนอย่างไร? ///// 
ควรเก็บยาไรซาทริปแทนภายใต้อุณหภูมิ 15 – 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ไรซาทริปแทนมีชื่ออื่นอีกไหม? ผลิตจากบริษัทอะไรบ้าง? ///// 
ยาไรซาทริปแทนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Rizact, Rizatan 
 ///// บรรณานุกรม ///// 
http://www.mims.com/thailand/drug/info/rizatriptan/?type=brief&amp;mtype=generic[2017,March4] 
https://www.medicines.org.uk/emc/medicine/3118[2017,March4] 
https://en.wikipedia.org/wiki/Rizatriptan[2017,March4] 
https://www.drugs.com/drug-interactions/rizatriptan-index.html?filter=3&amp;generic_only=#E[2017,March4]
