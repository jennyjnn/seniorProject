ราโนลาซีน (Ranolazine)
 ///// บทนำ ///// 
ยาราโนลาซีน (Ranolazine) เป็นอนุพันธ์ของกลุ่มยาพิเพอราซีน (Piperazine derivative)  ทางคลินิกนำมาใช้รักษาอาการเจ็บหน้าอกด้วยภาวะกล้ามเนื้อหัวใจขาดเลือด(Angina) โดยได้รับการจดทะเบียนและเป็นที่ยอมรับทางการแพทย์เมื่อปี ค.ศ.2006 (พ.ศ.2549)   ยาราโนลาซีนสามารถใช้ร่วมกับยาต่างๆอีกหลายกลุ่ม อาทิ Beta-blockers, Nitrates, Calcium channel blockers, ยาต้านเกล็ดเลือด, ยาลดไขมันในเลือด, ACE inhibitor, และ Angiotensin receptor blockers 
ยาราโนลาซีนมีรูปแบบเภสัชภัณฑ์เป็นยาแบบรับประทาน  การดูดซึมของยานี้จากระบบทางเดินอาหารทำได้ประมาณ 35–50%  การทำลายโครงสร้างของตัวยานี้
จะเกิดที่ตับ  ยาราโนลาซีนอยู่ในร่างกายได้นานประมาณ 7 ชั่วโมงก่อนที่จะถูกขับทิ้งไปกับปัสสาวะและอุจจาระ 
มีข้อปฏิบัติที่ผู้บริโภค/ผู้ป่วยควรทราบเมื่อต้องใช้ยาราโนลาซีน ดังนี้ เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยที่เป็นโรคตับแข็ง  ด้วยเป็นอุปสรรคในการทำลายและกำจัดยาราโนลาซีนทิ้งออกจากร่างกาย 
- ยานี้ถูกออกแบบมาเพื่อใช้กับผู้ที่มีอายุตั้งแต่ 18 ปีขึ้นไปจึงไม่เหมาะที่จะนำมาใช้กับเด็ก 
- การรับประทานยานี้จะต้องปฏิบัติตามคำสั่งของแพทย์อย่างสม่ำเสมอจึงจะเห็นประสิทธิผล  ห้ามเคี้ยวหรือหักแบ่งเม็ดยานี้ หรือบดเป็นผง ให้กลืนยานี้ทั้งเม็ดพร้อม	  น้ำดื่มอย่างเพียงพอ 
- ข้อบ่งใช้ของยาราโนลาซีน คือ ใช้กับภาวะกล้ามเนื้อหัวใจขาดเลือดแบบเรื้อรัง 
(Chronic angina) ไม่เหมาะที่จะนำมาใช้กับภาวะหัวใจขาดเลือดแบบเฉียบพลัน (Acute angina) 
- การจะรับประทานยาอื่นใดร่วมกับยาราโนลาซีนต้องอยู่ภายใต้คำสั่งของแพทย์เพื่อหลีกเลี่ยงภาวะยาตีกัน(ปฏิกิริยาระหว่างยา)ตามมา 
- หลังรับประทานยานี้แล้วเกิดอาการวิงเวียนศีรษะ  ห้ามผู้ป่วยออกไปขับขี่ยวดยานพาหนะต่างๆ รวมถึงการทำงานที่เกี่ยวข้องกับเครื่องจักร ด้วยจะเกิดอุบัติเหตุได้ง่าย 
- ห้ามหยุดใช้ยานี้กะทันหัน  การเลิกหรือหยุดใช้ยานี้ ผู้ป่วยควรต้องมาปรึกษาแพทย์ก่อนเสมอ 
- ขณะรักษาด้วยยาราโนลาซีนแล้วอาการไม่ดีขึ้น เช่น ยังมีสภาพการเจ็บหน้าอกหรือเป็นมากขึ้น  หากพบเห็นเหตุการณ์เหล่านี้ ต้องรีบพาผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- *ระหว่างที่ใช้ยานี้แล้วเกิดอาการ คลื่นไส้อาเจียน  วิงเวียน  เห็นภาพซ้อน  
มีภาวะซึม  ให้สันนิษฐานว่าผู้ป่วยได้รับยาเกินขนาดเข้าแล้ว กรณีนี้ต้องรีบนำ
ผู้ป่วยส่งโรงพยาบาลทันที 
- ยังไม่มีข้อมูลความปลอดภัยต่อการใช้ยาราโนลาซีนกับสตรีมีครรภ์/ตั้งครรภ์ และสตรีในภาวะให้นมบุตร  จึงควรหลีกเลี่ยงการใช้ยานี้กับผู้ป่วยกลุ่มนี้ 
ทั้งนี้คณะกรรมการอาหารและยาของไทยได้กำหนดให้ยาราโนลาซีนอยู่ในประเภทยาอันตราย  การใช้ยานี้ต้องอยู่ภายใต้การดูแลของแพทย์ผู้ที่ทำการรักษาผู้ป่วยเท่านั้น และสามารถพบเห็นการจัดจำหน่ายภายใต้ชื่อการค้าว่า “Ranexa” 
 
 ///// ราโนลาซีนมีสรรพคุณ(คุณสมบัติ)อย่างไร? ///// 
ยาราโนลาซีนมีสรรพคุณ/ข้อบ่งใช้เพื่อ รักษาอาการเจ็บหน้าอกด้วยสาเหตุกล้ามเนื้อหัวใจขาดเลือดแบบเรื้อรัง (Chronic angina) 
 ///// ราโนลาซีนมีกลไกการออกฤทธิ์อย่างไร? ///// 
ตัวยาราโนลาซีนจะมีกลไกการออกฤทธิ์ยับยั้งหรือชะลอการนำเกลือโซเดียมเข้าสู่กล้ามเนื้อหัวใจ จึงส่งผลต่อเนื่องให้ระดับแคลเซียมในกล้ามเนื้อหัวใจลดลงตามมา  กลไกนี้เองที่มีอิทธิพลลดแรงตึงตัว(Tension)ของผนังกล้ามเนื้อหัวใจ  ทำให้กล้ามเนื้อหัวใจต้องการปริมาณออกซิเจนน้อยลง  นอกจากนี้ยาราโนลาซีนยังมีผลทำให้คลื่นไฟฟ้าหัวใจทำงานเป็นปกติมากขึ้น  และช่วยลดภาระการทำงานของหัวใจในจังหวะที่หัวใจคลายตัวจึงทำให้หัวใจผ่อนคลายมากขึ้น  จากขั้นตอน/กลไกที่กล่าวมาทั้งหมดจึงเป็นเหตุให้อาการเจ็บหน้าอกด้วยภาวะกล้ามเนื้อหัวใจขาดเลือดดีขึ้น และเป็นที่มาของสรรพคุณ 
 
 ///// ราโนลาซีนมีรูปแบบการจัดจำหน่ายอย่างไร? ///// 
ยาราโนลาซีนมีรูปแบบการจัดจำหน่าย เช่น 
- ยาเม็ดชนิดรับประทานแบบใช้เวลาในการปลดปล่อยตัวยายาวนาน (Extended-release tablet) ที่ประกอบด้วยตัวยา Ranolazine ขนาด 375 , 500  และ 750 มิลลิกรัม/เม็ด 
 
 ///// ราโนลาซีนมีขนาดรับประทานอย่างไร? ///// 
ยาราโนลาซีน มีขนาดรับประทาน เช่น 
- ผู้ใหญ่อายุตั้งแต่18ปีขึ้นไป: เริ่มต้นรับประทานยาขนาด 375 มิลลิกรัม วันละ 2 ครั้ง เช้า-เย็น เป็นเวลา 2-4 สัปดาห์  จากนั้นแพทย์อาจปรับขนาดรับประทานเพิ่มเป็น 500 มิลลิกรัม วันละ 2 ครั้ง ขนาดรับประทานสูงสุดอยู่ที่ 750 มิลลิกรัม วันละ 2 ครั้ง โดยสามารถรับประทานยานี้ก่อนหรือหลังอาหารก็ได้ 
- ผู้อายุต่ำกว่า 18 ปี: ยังไม่มีข้อมูลทางคลินิกที่เพียงพอถึงความปลอดภัยของการใช้ยานี้ในผู้ป่วยกลุ่มอายุนี้ 
อนึ่ง: 
- แพทย์อาจปรับลดขนาดการใช้ยานี้ตามความเหมาะสมเมื่อต้องใช้กับผู้ป่วยโรคไต 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาราโนลาซีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคไต  โรคหัวใจเต้นผิดจังหวะ รวมทั้งกำลังกินยา/ใช้ยาอะไรอยู่ เพราะยาาโนลาซีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาราโนลาซีน สามารถรับประทานยาทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้รับประทานยาที่ขนาดปกติ 
แต่อย่างไรก็ดี การหยุดรับประทานยานี้ทันทีอาจส่งผลให้อาการเจ็บหน้าอกกำเริบขึ้นมา 
 
 ///// ราโนลาซีนมีผลไม่พึงประสงค์อย่างไร? ///// 
ยาราโนลาซีน  สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินหายใจ  เช่น  เกิดภาวะหายใจขัด/หายใจลำบาก  ไอ 
- ผลต่อระบบการเผาผลาญพลังงานของร่างกาย  เช่น  ร่างกายเกิดภาวะขาดน้ำ  เกลือโซเดียมในเลือดต่ำ   น้ำตาลในเลือดต่ำ 
- ผลต่อระบบทางเดินปัสสาวะ  เช่น  ปัสสาวะขัด  ปัสสาวะมีเลือดปน/ปัสสาวะเป็นเลือด 
- ผลต่อระบบประสาท   เช่น  วิงเวียน  ปวดศีรษะ  ง่วงนอน  ตัวสั่น  ความรู้สึกสัมผัสเพี้ยน  หูดับ   สูญเสียความทรงจำ 
- ผลต่อระบบทางเดินอาหาร   เช่น  ท้องผูก  คลื่นไส้อาเจียน  ปวดท้อง  ปากแห้ง  เบื่ออาหาร  ท้องอืด  ตับอ่อนอักเสบ 
- ผลต่อสภาพจิตใจ  เช่น  วิตกกังวล  นอนไม่หลับ  รู้สึกสับสน  ประสาทหลอน 
- ผลต่อไต  เช่น ค่าครีเอตินิน(Creatinine)ในเลือดเพิ่มขึ้น  ยูเรีย(Urea)ในเลือดสูง 
- ผลต่อผิวหนัง  เช่น  มีภาวะผื่นคัน  ลมพิษ  เหงื่อออกมาก 
- ผลต่อกล้ามเนื้อ  เช่น  ปวดกล้ามเนื้อ  เป็นตะคริว  ข้อบวม  กล้ามเนื้ออ่อนแรง 
- ผลต่อตา  เช่น  ตาพร่า 
- ผลต่อระบบเลือด  เช่น  เกล็ดเลือดและเม็ดเลือดขาวเพิ่มขึ้น 
- ผลต่อระบบหัวใจและหลอดเลือด  เช่น ใบหน้าแดง  ความดันโลหิตต่ำ  หัวใจเต้นช้า  ชีพจรเต้นผิดปกติ 
- ผลต่อตับ  เช่น  ค่าเอนไซม์การทำงานของตับในเลือดเพิ่มขึ้น 
- อื่นๆ  เช่น สมรรถนะทางเพศถดถอย 
 
 ///// มีข้อควรระวังการใช้ราโนลาซีนอย่างไร? ///// 
มีข้อควรระวังการใช้ยาราโนลาซีน เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์  สตรีในภาวะให้นมบุตร และเด็ก นอกจากมีคำสั่งแพทย์ 
- ห้ามปรับขนาดรับประทานหรือหยุดใช้ยานี้ด้วยตนเอง 
- ห้ามรับประทานยานี้พร้อมกับเครื่องดื่มที่มีแอลกอฮอล์เป็นส่วนประกอบด้วยจะส่งผลให้เกิดผลข้างเคียงที่รุนแรงจากยานี้ 
- ห้ามรับประทานยาราโนลาซีนขณะที่มีอาการเจ็บหน้าอก เพราะอาจไม่เกิดประสิทธิผลแต่อย่างใด  แต่ควรรีบนำผู้ป่วยมาพบแพทย์/มาโรงพยาบาลจะเป็นการดีกว่า 
- ระหว่างได้รับยานี้ ผู้ป่วยต้องหมั่นตรวจสอบความดันโลหิตตลอดจนอัตราการเต้นของหัวใจว่าปกติหรือไม่ ตามคำแนะนำของ แพทย์ พยาบาล เภสัชกร 
- หลีกเลี่ยงการรับประทานยานี้กับน้ำผลไม้ประเภท Grapefruit juice ด้วยอาจส่งผลให้ผลข้างเคียงจากยานี้สูงขึ้น หรือประสิทธิภาพการรักษาของยานี้ด้อยลง 
- ผู้ป่วยกลุ่มสูงอายุ (65 ปีขึ้นไป) อาจได้รับผลข้างเคียงจากราโนลาซีนได้มากกว่าผู้ป่วยกลุ่มอื่น 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาราโนลาซีนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด   และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด)รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ราโนลาซีนมีปฏิกิริยาระหว่างยากับยาตัวอื่นอย่างไร? ///// 
มีข้อควรระวังการใช้ยาราโนลาซีน เช่น 
- หลีกเลี่ยงการใช้ยาราโนลาซีนร่วมกับยา Hydrocodone  ด้วยจะทำให้ระดับยา Hydrocodone ในเลือดเพิ่มสูงขึ้นจนทำให้ผู้ป่วยได้รับอาการข้างเคียงสูงขึ้นจากยา Hydrocodone ตามมา เช่น วิงเวียน  การครองสติทำได้ไม่ดี และในรายที่มีอาการรุนแรงอาจพบเห็นอาการความดันโลหิตต่ำ  หายใจลำบาก  เป็นลม  โคม่า  ตลอดจนถึงขั้นเสียชีวิต 
- ห้ามใช้ยาราโนลาซีนร่วมกับ ยาRitonavir  ด้วยจะทำให้ระดับยาราโนลาซีนในกระแสเลือดเพิ่มสูงขึ้น และก่อให้เกิดภาวะหัวใจเต้นผิดจังหวะตามมา 
- ห้ามรับประทานยาราโนลาซีนร่วมกับ ยาDexamethasone  เพราะจะทำให้ระดับยาราโนลาซีนในเลือดลดต่ำลงจนเป็นผลให้ประสิทธิภาพในการรักษาของยาราโนลาซีนด้อยลงไป 
- ห้ามรับประทานยาราโนลาซีนร่วมกับยา Atorvastatin  เพราะจะเพิ่มความเสี่ยงสร้างความเสียหายกับตับของผู้ป่วย  หรือบางกรณีการใช้ยาทั้ง 2 ตัวร่วมกันจะทำให้เกิดภาวะกล้ามเนื้อลายสลายตามมา 
 
 ///// ควรเก็บรักษาราโนลาซีนอย่างไร? ///// 
ควรเก็บยาราโนลาซีนภายใต้อุณหภูมิห้องทีเย็น  ห้ามเก็บยาในช่องแช่แข็งตู้เย็นเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 
 ///// ราโนลาซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาราโนลาซีน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Ranolazine[2017,Oct28] 
https://www.drugs.com/cdi/ranolazine.html[2017,Oct28] 
https://www.drugs.com/dosage/ranolazine.html[2017,Oct28] 
https://www.drugs.com/drug-interactions/ranolazine-index.html?filter=3&amp;generic_only=[2017,Oct28] 
http://www.mims.com/thailand/drug/info/ranexa/?type=brief[2017,Oct28] 
http://www.mims.com/thailand/drug/info/ranexa/mechanism-of-action[2017,Oct28] 
http://www.mims.com/thailand/drug/info/ranexa/dosage[2017,Oct28]
