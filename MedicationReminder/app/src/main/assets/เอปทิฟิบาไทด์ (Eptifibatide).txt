เอปทิฟิบาไทด์ (Eptifibatide)
 ///// บทนำ ///// 
ยาเอปทิฟิบาไทด์(Eptifibatide)เป็นยาต้านเกล็ดเลือดประเภท ไกลโคโปรตีน IIบี/IIIเออินฮิบิเตอร์ (Glycoprotein IIb/IIIa inhibitors)  ทางคลินิกนำยานี้มาใช้รักษาภาวะกล้ามเนื้อหัวใจตายจากหลอดเลือดหัวใจที่ตีบ(Unstable angina) และยังใช้เป็นยาป้องกันการจับตัว/รวมตัวของเกล็ดเลือดขณะทำการขยายหลอดเลือดด้วยบอลลูน(Angioplasty)   ยาเอปทิฟิบาไทด์เป็นอนุพันธ์ประเภทสารโปรตีนที่พบได้ในพิษงูหางกระดิ่ง(Sistrurus miliarius barbouri)  รูปแบบเภสัชภัณฑ์ของยาเอปทิฟิบาไทด์เป็นยาฉีด  ร่างกายจะต้องใช้เวลาประมาณ 2.5 ชั่วโมงเพื่อกำจัดยานี้ออกจากกระแสเลือดโดยผ่านไปกับปัสสาวะ 
ยาเอปทิฟิบาไทด์ จัดอยู่ในประเภทยาอันตรายที่มีอันตรายสูง ประกอบกับมีข้อจำกัดการใช้งานอยู่หลายประการ ซึ่งพอจะสรุปได้ดังนี้ 
 
- ห้ามใช้กับผู้แพ้ยานี้ 
- ห้ามใช้กับผู้ที่มีภาวะตกเลือดภายใน 30 วันที่ผ่านมา 
- ห้ามใช้กับผู้ที่มีประวัติหลอดเลือดสมองแตก 
- ห้ามใช้กับผู้ที่มีระดับเกล็ดเลือดต่ำกว่า 100,000 เซลล์/ไมโครลิตร 
- ห้ามใช้กับผู้ที่เพิ่งได้รับการผ่าตัดใหญ่ภายใน 6 สัปดาห์ที่ผ่านมา 
- ห้ามใช้กับผู้ป่วยที่ต้องเข้ารับการล้างไตเป็นประจำ 
- ห้ามใช้กับผู้ป่วยที่มีความดันโลหิตสูงมากกว่า 200/110 มิลลิเมตรปรอท
(Systolic blood pressure &gt;200 mm Hg / diastolic blood pressure &gt;110 mm Hg) การที่จะใช้ยาเอปทิฟิบาไทด์กับผู้ป่วยกลุ่มนี้  แพทย์จะต้องใช้ยาควบคุมความดันโลหิตให้กลับมาเป็นปกติเสียก่อน 
- การใช้ยานี้กับสตรีมีครรภ์/ตั้งครรภ์  สตรีในช่วงให้นมบุตร  ต้องอยู่ภายใต้คำสั่งของแพทย์เท่านั้น 
- การจะใช้ยาอื่นใดร่วมกับยาต้านเกล็ดเลือดทุกประเภทรวมยาเอปทิฟิบาไทด์ต้องเป็นไปตามคำสั่งของแพทย์เท่านั้น 
ในทางปฏิบัติแพทย์สามารถใช้ยาเอปทิฟิบาไทด์ร่วมกับยาต่างๆได้ เช่น
Alteplase, Atropine, Dobutamine, Heparin, Lidocaine, Meperidine, Metoprolol Midazolam, Morphine, Nitroglycerin,  หรือ Verapamil   แต่ห้ามนำยาเอปทิฟิบาไทด์ ผสมร่วมกับ ยาFurosemide  สิ่งสำคัญก่อนใช้ยาเอปทิฟิบาไทด์ บุคลากรทางการแพทย์จะต้องตรวจสภาพของภาชนะบรรจุยา ต้องไม่มีรอยปริแตกหรือมีสิ่งปนเปื้อนใดๆลงในตัวยาเอปทิฟิบาไทด์ สีของยานี้ต้องเป็นลักษณะดั้งเดิมเหมือนกับที่เริ่มต้นผลิต และห้ามใช้ยาที่หมดอายุแล้ว   การเตรียมยาเอปทิฟิบาไทด์เพื่อฉีดให้ผู้ป่วย สามารถเจือจางตัวยานี้ร่วมกับสารละลาย 0.9% Sodium chloride หรือ 5% Dextrose 
* ทั้งนี้ มีบันทึกงานวิจัยเกี่ยวกับการให้ยาเอปทิฟิบาไทด์เกินขนาดในสัตว์ทดลอง  และพบว่าตัวยาจะทำให้ร่างกายของสัตว์ไม่ตอบสนองต่อสิ่งเร้าต่างๆ  มีอาการหายใจขัด/หายใจลำบาก  หนังตาตก  การบีบหดตัวหรือการทำงานของกล้ามเนื้อลดลง  อาการดังกล่าวสามารถใช้ทำนายผลลัพธ์ที่อาจเกิดขึ้นกับผู้ป่วยที่ได้รับยาเอปทิฟิบาไทด์เกินขนาดได้เช่นเดียวกัน  การช่วยเหลือในกรณีนี้ แพทย์จะใช้วิธีการฟอกเลือด เพียงสถานเดียว  จากเหตุผลที่กล่าวมา บุคลากรทางการแพทย์ที่จะใช้ยานี้กับผู้ป่วย จะต้องได้รับการฝึกฝนจนชำนาญและปฏิบัติขั้นตอนการให้ยานี้กับผู้ป่วยอย่างถูกต้องโดยไม่มีข้อผิดพลาด 
อนึ่ง หากมีข้อสงสัยเพิ่มเติมเกี่ยวกับข้อมูลของยาเอปทิฟิบาไทด์  ผู้ป่วย/ผู้บริโภคสามารถสอบถามเพิ่มเติมได้จากแพทย์ผู้ที่ให้การตรวจรักษา หรือจาก
เภสัชกรในสถานพยาบาลนั้นๆได้ 
 
 ///// เอปทิฟิบาไทด์มีสรรพคุณ(คุณสมบัติ)อย่างไร? ///// 
ยาเอปทิฟิบาไทด์มีสรรพคุณ/ข้อบ่งใช้ เช่น 
- ป้องกันการจับตัว/รวมตัวของเกล็ดเลือดขณะขยายหลอดเลือดด้วยบอลลูน 
- บำบัดอาการกล้ามเนื้อหัวใจตายจากหลอดเลือดหัวใจตีบ(Unstable angina)
	แนะนำอ่านเพิ่มเติมในเว็บ haamor.com บทความเรื่อง “โรคหัวใจ: การซ่อมรักษาหลอดเลือดหัวใจตีบ 
 
 ///// เอปทิฟิบาไทด์มีกลไกการออกฤทธิ์อย่างไร? ///// 
ยาเอปทิฟิบาไทด์ มีกลไกการออกฤทธ์โดย ตัวยาจะเข้ารวมตัวกับตัวรับ(Receptor) ที่อยู่บริเวณพื้นผิวของเกล็ดเลือด ที่มีชื่อว่า Glycoprotein IIb receptor หรือ Glycoprotein IIIa receptor  ส่งผลทำให้เกล็ดเลือดหมดความสามารถที่จะรวมตัวกับสารหรือโปรตีนบางอย่างที่จะก่อให้เกิดกระบวนการแข็งตัวของเลือด อย่างเช่น Fibrinogen , von willebrand factor จากกลไกที่กล่าวมา จึงทำให้เกิดฤทธิ์ของการรักษาตามสรรพคุณ 
 
 ///// เอปทิฟิบาไทด์มีรูปแบบการจัดจำหน่ายอย่างไร? ///// 
ยาเอปทิฟิบาไทด์มีรูปแบบการจัดจำหน่าย เช่น 
- ยาฉีด ที่มีส่วนประกอบของตัวยา Eptifibatide ขนาด 0.75 มิลลิกรัม/มิลลิลิตร 
และ 2 มิลลิกรัม/มิลลิลิตร 
 
 ///// เอปทิฟิบาไทด์มีขนาดการบริหารยาอย่างไร? ///// 
ยาเอปทิฟิบาไทด์ มีขนาดการบริหารยา/ใช้ยา เช่น 
ก.	สำหรับการป้องกันการจับตัวของเกล็ดเลือดขณะการทำบอลลูน: 
- ผู้ใหญ่: ฉีดยา 180 ไมโครกรัม/น้ำหนักตัว 1 กิโลกรัม เข้าหลอดเลือดดำก่อนเข้ารับการทำบอลลูน 
•	จากนั้น แพทย์จะให้หยดยาเอปทิฟิบาไทด์เข้าหลอดเลือดฯขนาด 
	  2 ไมโครกรัม/น้ำหนักตัว 1 กิโลกรัม/นาที 
•	ระหว่างนี้ แพทย์อาจให้ยาครั้งที่สอง โดยฉีดยาเข้าหลอดเลือดฯขนาด
	180 ไมโครกรัม/น้ำหนักตัว 1 กิโลกรัม โดยเว้นห่างจากการให้ยาครั้งแรก		 ไปแล้วประมาณ 10 นาที 
•	การหยดยาเข้าหลอดเลือดฯของผู้ป่วย จะสิ้นสุดเมื่อมีคำสั่งจากแพทย์ให้ผู้ป่วย 
•	กลับบ้านได้ หรืออาจใช้เวลาการหยดยาเข้าหลอดฯเลือดนาน 18-24 ชั่วโมง 
•	เวลาการหยดยาเข้าหลอดเลือด ไม่ควรน้อยกว่า 12 ชั่วโมง เป็นอย่างต่ำ 
ข.	สำหรับบำบัดอาการกล้ามเนื้อหัวใจตายด้วยหลอดเลือดหัวใจตีบ: 
- ผู้ใหญ่: ฉีดยา 180 ไมโครกรัม/น้ำหนักตัว 1 กิโลกรัม เข้าหลอดเลือดฯ 
•	จากนั้นให้หยดยาเข้าหลอดเลือดฯ 2 ไมโครกรัม/น้ำหนักตัว 1 กิโลกรัม/นาที 
•	การหยดยาเข้าหลอดเลือดฯของผู้ป่วยจะสิ้นสุด เมื่อแพทย์มีคำสั่งให้ผู้ป่วยกลับบ้าน หรือใช้เวลาถึง 72 ชั่วโมง 
•	กรณีที่ผู้ป่วยต้องได้รับการทำบอลลูน หรือต้องเข้ารับหัตถการผ่าตัดหลอดเลือดหัวใจ(บายพาสหัวใจ)เพิ่มเติม  แพทย์อาจสั่งให้หยดยานี้เข้าหลอดเลือดฯหลังการทำหัตถการดังกล่าวต่ออีก 18–24 ชั่วโมงโดย   อาจต้องหยดยาเข้าหลอดเลือดนานถึง 96 ชั่วโมง 
อนึ่ง: 
- กรณีผู้ป่วยที่มีค่าครีเอตินินเคลียร์แรนซ์(Creatinine clearance) น้อยกว่า 50 มิลลิลิตร/นาที  แพทย์จะลดขนาดการหยดยาเข้าหลอดเลือดฯเหลือเพียง 1 ไมโครกรัม/น้ำหนักตัว 1 กิโลกรัม/นาที 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: 	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยา เอปทิฟิบาไทด์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาเอปทิฟิบาไทด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยา        กับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// เอปทิฟิบาไทด์มีผลไม่พึงประสงค์อย่างไร? ///// 
ยาเอปทิฟิบาไทด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบประสาท: เช่น อาจมีเลือดออกในกะโหลกศีรษะ/เลือดออกในสมอง 
- ผลต่อกล้ามเนื้อ:  เช่น  ปวดหลัง 
- ผลต่อระบบทางเดินอาหาร: เช่น เลือดออกในทางเดินอาหาร 
- ผลต่อระบบหัวใจและหลอดเลือด:  เช่น มีภาวะความดันโลหิตต่ำ 
- ผลต่อระบบเลือด:  เช่น มีปริมาณเกล็ดเลือดต่ำจนเกิดภาวะเลือดออกง่าย 
- ผลต่อระบบทางเดินหายใจ:  เช่น เลือดออกในปอด 
 
 ///// มีข้อควรระวังการใช้เอปทิฟิบาไทด์อย่างไร? ///// 
มีข้อควรระวังการใช้ยาเอปทิฟิบาไทด์ เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ส่วนประกอบของยานี้ 
- ห้ามใช้ยานี้กับ สตรีมีครรภ์  สตรีในภาวะให้นมบุตร นอกจากมีคำสั่งแพทย์ 
- หลีกเลี่ยง กิจกรรมต่างๆ  กีฬาต่างๆ ที่อาจก่อให้เกิดการบาดเจ็บหรือบาดแผลตามร่างกายหลังจากได้รับยานี้มาใหม่ๆ เพราะจะทำให้เกิดภาวะตกเลือดจากแผลนั้นๆได้ 
- ปฏิบัติตามคำแนะนำของ แพทย์ พยาบาล  เภสัชกร และมารับการตรวจรักษา/มาโรงพยาบาลตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเอปทิฟิบาไทด์ด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เอปทิฟิบาไทด์มีปฏิกิริยาระหว่างยากับยาตัวอื่นอย่างไร? ///// 
ยาเอปทิฟิบาไทด์มีปฏิกิริยาระหว่างยากับยาตัวอื่น เช่น 
- การใช้ยาเอปทิฟิบาไทด์ร่วมกับ ยาต้านเกล็ดเลือดชนิดอื่นๆ  แพทย์จะปรับขนาดการใช้ยาอย่างเหมาะสม เพื่อป้องกันภาวะเลือดออกง่าย รวมถึงอาการข้างเคียงต่างๆจากยาต่างๆที่ใช้ร่วมกัน 
- การใช้ยาเอปทิฟิบาไทด์ร่วมกับยา  Urokinase,   Ticlopidine,  จะก่อให้เกิดภาวะเลือดออกง่าย  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีบุคคลไป 
- หลีกเลี่ยงการใช้ยาเอปทิฟิบาไทด์ร่วมกับยา  Apixaban, Tipranavir,  ด้วยจะเสี่ยงต่อการเกิดภาวะเลือดออกง่าย 
 
 ///// ควรเก็บรักษาเอปทิฟิบาไทด์อย่างไร? ///// 
ควรเก็บยาเอปทิฟิบาไทด์ภายใต้อุณหภูมิ 2–8 องศาเซลเซียส(Celsius)  ห้ามเก็บยาในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// เอปทิฟิบาไทด์มีชื่ออื่นอีกไหม? ผลิตจากบริษัทอะไรบ้าง? ///// 
ยาเอปทิฟิบาไทด์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Eptifibatide [2017,Nov25] 
https://www.merck.com/product/usa/pi_circulars/i/integrilin/integrilin_pi.pdf [2017,Nov25] 
http://www.mims.com/thailand/drug/info/eptifibatide?mtype=generic [2017,Nov25] 
https://www.drugs.com/integrilin.html [2017,Nov25] 
https://www.drugs.com/dosage/integrilin.html [2017,Nov25] 
https://www.drugs.com/drug-interactions/eptifibatide,integrilin-index.html?filter=3&amp;generic_only= [2017,Nov25]
