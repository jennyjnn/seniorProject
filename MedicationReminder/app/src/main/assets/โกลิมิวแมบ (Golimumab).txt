โกลิมิวแมบ (Golimumab)
 ///// บทนำ ///// 
ยาโกลิมิวแมบ(Golimumab หรือ CNTO 148) เป็นยาประเภทยากดภูมิคุ้มกัน(Immunosuppressants)ในกลุ่มที่เรียกว่า TNF inhibitor(Tumor necrosis factor inhibitor, กลุ่มยาที่มีคุณสมบัติต้านการอักเสบของเนื้อเยื่อต่างๆ)   ถูกพัฒนาขึ้นโดยบริษัท Janssen Biotech และจัดจำหน่ายภายใต้ชื่อการค้าว่า “Simponi”   ทางคลินิกนำยานี้มาใช้บำบัดอาการของกลุ่มโรคภูมิคุ้มกันเล่นงานตนเอง(โรคออโตอิมมูน)  เช่น  Ankylosing spondylitis , Ulcerative colitis , โรคสะเก็ดเงินที่ทำให้เกิดข้ออักเสบ(Psoriatic arthritis) , โรคข้อรูมาตอยด์,    โดยยานี้จะทำหน้าที่ต้านฤทธิ์สารเคมีชนิดต่างๆในร่างกาย ที่ก่อให้เกิดการอักเสบต่อเนื้อเยื่อต่างๆ 
ยาโกลิมิวแมบมีรูปแบบเภสัชภัณฑ์เป็นยาฉีด หลังจากได้รับยานี้โดยฉีดเข้าใต้ผิวหนัง อาจต้องให้เวลาประมาณ 2-6 วัน เพื่อให้ยานี้มีระดับสูงสุดในกระแสเลือด ร่างกายต้องใช้เวลา 14 วันโดยประมาณ เพื่อกำจัดตัวยานี้ออกจากกระแสเลือด 
กลไกการออกฤทธิ์ของยาโกลิมิวแมบ จะเกิดขึ้นโดยยาจะเข้ารวมตัวกับสารโปรตีนในร่างกายประเภทหนึ่งที่เรียกว่า Cytokine  ชนิดที่มีชื่อเรียกเฉพาะว่า Tumor necrosis factor alpha (TNF-alpha) ทำให้สารโปรตีนดังกล่าวไม่สามารถเข้ารวมตัวกับตัวรับ(Receptor)ภายในเซลล์ได้ ส่งผลให้ระบบภูมิคุ้มกัน หรือ ภูมิต้านทาน (ภูมิคุ้มกันต้านทานโรค)หยุดต่อต้านหรือหยุดทำลายเซลล์ปกติของร่างกายเอง  จึงทำให้อาการของผู้ป่วยดีขึ้น 
การใช้ยาโกลิมิวแมบ ยังมีข้อห้าม ข้อควรระวัง ที่ผู้บริโภค/ผู้ป่วย ควรทราบ เช่น 
- ห้ามใช้กับผู้ที่มีประวัติแพ้ยา  หรือแพ้ส่วนประกอบ ของยาโกลิมิวแมบ 
- ห้ามใช้กับผู้ที่มีภาวะติดเชื้อระดับรุนแรง  เช่น  การติดเชื้อรา  เชื้อไวรัส  แบคทีเรีย   รวมถึง วัณโรค  ด้วยยาโกลิมิวแมบเป็นยาประเภทกดภูมิคุ้มกันของร่างกาย  จึงสามารถส่งผลทำให้อาการติดเชื้อดังกล่าวรุนแรงมากขึ้น 
- ห้ามใช้กับผู้ที่ใช้ยากดภูมิคุ้มกันตัวอื่นๆ เช่น  Abatacept,  Adalimumab,  Anakinra,  Canakinumab,  Certolizumab,  Etanercept,  Rilonacept,  Rituximab, Tocilizumab, Tofacitinib,   ด้วยสามารถทำให้เกิดภาวะยาตีกัน(ปฏิกิริยาระหว่างยา)กับยาโกลิมิวแมบ 
นอกจากนี้ ยังมีเงื่อนไขทางสุขภาพอื่นๆที่ผู้ป่วยต้องแจ้ง แพทย์ พยาบาล เภสัชกรก่อนที่จะได้รับยาโกลิมิวแมบ  เช่น 
- อยู่ในภาวะตั้งครรภ์ หรือภาวะที่ให้นมบุตร 
- มีประวัติป่วยด้วยโรคติดเชื้อต่างๆอยู่ก่อน 
- เป็นผู้ที่มีปัญหาด้านภูมิต้านทานโรค 
- ป่วยด้วย   โรคระบบเลือด    ป่วยด้วยโรคตับ  มีปัญหาเลือดออกง่าย หรือเป็นผู้ป่วยมะเร็งต่อมน้ำเหลือง  หรือโรคมะเร็งชนิดอื่นๆ 
ด้วยเงื่อนไขทางสุขภาพดังกล่าว สามารถสร้างความเสี่ยงและก่อให้เกิดผลข้างเคียงจากการใช้ยาโกลิมิวแมบได้อย่างมากมาย 
เพื่อความเข้าใจต่อการใช้ยาโกลิมิวแมบได้อย่างเหมาะสม  ผู้ป่วยควรเรียนรู้ข้อมูลด้านความปลอดภัยจากการใช้ยาโกลิมิวแมบได้เป็นลำดับ ดังนี้ 
- ผู้ป่วยที่ใช้ยาโกลิมิวแมบ อาจมีความเสี่ยงของการติดเชื้อที่รุนแรงบางอย่าง เช่น แบคทีเรีย  เชื้อไวรัส  เชื้อรา  รวมถึงการติดเชื้อวัณโรค  ดังนั้นก่อนที่จะเริ่มต้นใช้ยาโกลิมิวแมบ  แพทย์จะตรวจทดสอบร่างกายผู้ป่วยว่า ผู้ป่วยมีแนวโน้มที่จะเกิดการ 	  ติดเชื้อ อย่างเช่น วัณโรค หรือไม่ 
- ผู้ที่ได้รับยาโกลิมิวแมบอาจเกิดอาการ  วิงเวียนศีรษะ   ตาพร่า กรณีพบอาการเหล่านี้ ต้องหลีกเลี่ยงการขับขี่ยวดยานพาหนะต่างๆ และการทำงานกับเครื่องจักร ด้วยจะเกิดอุบัติเหตุได้ง่าย  รวมถึงงดเครื่องดื่มประเภทแอลกอฮอล์ที่จะทำให้อาการดังกล่าวรุนแรงขึ้น 
- ผู้ป่วยยังต้องหลีกเลี่ยงการใกล้ชิดกับผู้ที่ป่วยด้วยโรคติดเชื้อต่างๆ เช่น โรคหวัด  และระหว่างการใช้ยานี้แล้วเกิดมีอาการ  ไข้  หนาวสั่น  มีผื่นคันตามร่างกาย  ผู้ป่วย	  จะต้องรีบมาโรงพยาบาลทันที ไม่ต้องรอจนถึงวันแพทย์นัด 
- ผู้ที่ใช้ยานี้อาจเกิดความเสี่ยงของการเกิดโรคมะเร็งชนิดต่างๆ เช่น  Leukemia(มะเร็งเม็ดเลือดขาว),  Lymphoma(มะเร็งต่อมน้ำเหลือง), และมะเร็งผิวหนัง,  ผู้ป่วยจึงควรสังเกตร่างกายตนเองว่า มีก้อนเนื้อ หรือ อาการบวม(ต่อมน้ำเหลืองโต)ที่บริเวณคอ  รักแร้ หรือขาหนีบ หรือมีแผลเรื้อรังที่ผิวหนัง  ซึ่งถ้าพบความผิดปกติดังกล่าว ผู้ป่วยจะต้องรีบเข้ามาปรึกษาแพทย์/มาโรงพยาบาลทันที 
- ยาโกลิมิวแมบ ยังอาจก่อให้เกิดปัญหาต่อระบบประสาทของร่างกายได้ เช่น  ก่อให้เกิดโรคปลอกประสาทอักเสบ(เช่น มีการทรงตัวผิดปกติ  การรับความรู้สึกสัมผัสผิดปกติ)  หรืออาจเกิดภาวะลมชัก ตามมา  หากพบอาการผิดปกติดังกล่าว ให้รีบมาพบแพทย์/มาโรงพยาบาลโดยเร็ว 
- ผู้ป่วยบางราย หลังได้รับยานี้ จะเกิดอาการของโรคสะเก็ดเงินขึ้นมาใหม่ หรืออาจมีอาการของโรคสะเก็ดเงินที่รุนแรงมากกว่าเดิม  ผู้ป่วยจึงควรดูแลตนเองตามคำแนะนำ                ของ แพทย์ พยาบาล เพื่อหลีกเลี่ยงการกลับมาของโรคสะเก็ดเงินดังกล่าว 
- ผู้ป่วยควรหลีกเลี่ยงกิจกรรมที่จะก่อให้เกิดการบาดเจ็บเป็นแผลเลือดออก  	  	  ด้วยผลข้างเคียงประการหนึ่งของยานี้ คือ ทำให้เกล็ดเลือดในร่างกายลดต่ำลง เลือดจึงจะออกได้ง่ายและรุนแรง 
- ระหว่างการใช้ยานี้ ห้ามผู้ป่วยรับการฉีดวัคซีนต่างๆ เช่น  วัคซีนหัด  วัคซีนคางทูม   บีซีจี (BCG)  เพราะนอกจากการกระตุ้นของวัคซีนให้เกิดภูมิคุ้มกันโรค จะไม่เป็นผลสำเร็จแล้ว ผู้ป่วยยังอาจเกิดการติดเชื้อจากวัคซีนเหล่านี้ได้เช่นกัน 
- หลีกเลี่ยงการตั้งครรภ์ขณะได้รับยาโกลิมิวแมบ  ด้วยตัวยาจะก่อให้เกิดผลกระทบ 	 ต่อทารกในครรภ์มารดา 
- มาพบแพทย์/มาโรงพยาบาล เพื่อรับการตรวจร่างกายอย่างสม่ำเสมอ  ตรงตามแพทย์นัดทุกครั้ง  เพื่อยืนยันสถานะอาการป่วยว่าทุเลาและดีขึ้นเพียงใด ตลอดจนดูอาการผู้ป่วยว่า มีการติดเชื้อหรือเกิดภาวะแทรกซ้อน(ผลข้างเคียง)อื่นใดอีกหรือไม่ 
คณะกรรมการอาหารและยาของไทย ได้จัดให้ยาโกลิมิวแมบเป็นยาควบคุมพิเศษที่ต้องมีใบสั่งยาจากแพทย์กำกับการใช้ยานี้ทุกครั้ง  และเราจะพบเห็นการใช้ยานี้แต่ในสถานพยาบาลเท่านั้น  ซึ่งหากผู้ป่วยมีข้อสงสัยเพิ่มเติมของการใช้ยานี้ สามารถสอบถามได้จากแพทย์ผู้รักษา หรือจากเภสัชกรในสถานพยาบาลที่เข้ารับการรักษาได้ตลอดเวลา 
 
 ///// โกลิมิวแมบมีสรรพคุณ(คุณสมบัติ)อย่างไร? ///// 
ยาโกลิมิวแมบมีสรรพคุณ/ข้อบ่งใช้เพื่อ  รักษาอาการกลุ่มโรคภูมิคุ้มกันเล่นงานตนเอง(โรคออโตอิมมูน) เช่น   โรคข้อรูมาตอยด์ ,  โรคสะเก็ดเงินระยะมีข้ออักเสบ(Psoriatic arthritis),  Ankylosing spondylitis , Ulcerative colitis 
 ///// โกลิมิวแมบมีกลไกการออกฤทธิ์อย่างไร? ///// 
กลไกการออกฤทธิ์ของยาโกลิมิวแมบคือ ตัวยาจะเป็นยาประเภทแอนติบอดี(Antibody) ที่ออกฤทธิ์โดยทำการรวมตัวกับสารโปรตีนในร่างกายที่เป็นสารก่อการอักเสบที่มีชื่อว่า TNF-alpha  ทำให้สาร TNF-alpha หมดความสามารถที่จะเข้ารวมตัวกับตัวรับในร่างกาย  จึงมีผลให้กระบวนการทำงานของสารที่กระตุ้นการอักเสบหยุดชะงัก  จึงทำให้อาการป่วยทุเลาลง 
 
 ///// โกลิมิวแมบมีรูปแบบการจัดจำหน่ายอย่างไร? ///// 
ยาโกลิมิวแมบมีรูปแบบการจัดจำหน่าย เช่น 
- ยาฉีด ที่ประกอบด้วยตัวยา Golimumab ขนาด 100 มิลลิกรัม/1 มิลลิลิตร 
- ยาฉีด ที่ประกอบด้วยตัวยา Golimumab ขนาด 50 มิลลิกรัม/0.5 มิลลิลิตร 
 
 ///// โกลิมิวแมบมีขนาดการบริหารยาอย่างไร? ///// 
ยาโกลิมิวแมบ มีขนาดการบริหารยา/ใช้ยา เช่น 
ก.	สำหรับรักษาอาการโรคข้อรูมาตอยด์: 
- ผู้ใหญ่: ฉีดยาเข้าใต้ผิวหนังขนาด 50 มิลลิกรัม เดือนละ 1 ครั้ง หรือในสัปดาห์เริ่มต้นให้หยดยาเข้าหลอดเลือดดำ ขนาด 2 มิลลิกรัม/น้ำหนักตัว 1 กิโลกรัม โดยใช้เวลาให้ยานาน 30 นาทีขึ้นไป 	และให้ยาซ้ำในสัปดาห์ที่ 4  จากนั้นให้ยาอีกทุก 8 สัปดาห์	
อาจใช้ร่วมกับยา Methotrexate , Corticosteroids, NSAIDs ตามที่แพทย์เห็นเหมาะสม 
ข.สำหรับรักษาอาการ Ulcerative colitis: 
- ผู้ใหญ่: ในสัปดาห์เริ่มต้น ให้ฉีดยาเข้าใต้ผิวหนังขนาด 200 มิลลิกรัม 	จากนั้น ให้ยาในสัปดาห์ที่ 2 ขนาด 100 มิลลิกรัม และให้ยาซ้ำขนาด 100 มิลลิกรัมทุก 4 สัปดาห์ 
ค. สำหรับรักษาอาการ Ankylosing spondylitis และ Psoriatic Arthritis: 
- ผู้ใหญ่: ให้ฉีดยาเข้าใต้ผิวหนังขนาด 50 มิลลิกรัม เดือนละ 1ครั้ง 
อนึ่ง: 
- เด็ก: การใช้ยานี้กับเด็ก  จะอยู่ในดุลยพินิจของแพทย์เป็นกรณีๆไป 
- มาพบแพทย์/มาโรงพยาบาล เพื่อรับยาตามแพทย์นัดทุกครั้ง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                      ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโกลิมิวแมบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น โรคภูมิคุ้มกันเล่นงานตนเอง(โรคออโตอิมมูน) โรคมะเร็ง   โรคติดเชื้อต่างๆ   รวมทั้งกำลังกินยา/ใช้ยาอะไรอยู่ เพราะยาโกลิมิวแมบ  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
เพื่อประสิทธิผลของการรักษา ควรมารับการให้ยาโกลิมิวแมบ ตรงเวลา  หากลืมมารับการฉีดยา  ควรรีบแจ้งให้ แพทย์ พยาบาล ทราบ และทำการนัดหมายการให้ยานี้โดยเร็ว 
 
 ///// โกลิมิวแมบมีผลไม่พึงประสงค์อย่างไร? ///// 
ยาโกลิมิวแมบอาจก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้  เช่น 
- ผลต่อการเกิดโรคมะเร็ง: เช่น   เกิดมะเร็งผิวหนัง   Lymphoma(มะเร็งต่อมน้ำเหลือง), Leukemia(มะเร็งเม็ดเลือดขาว), Melanoma(มะเร็งผิวหนังเมลาโนมา) 
- ผลต่อระบบภูมิคุ้มกันต้านทานโรคของร่างกาย:  เช่น  เกิดการติดเชื้อ แบคทีเรีย  หรือ ติดเชื้อไวรัส  เช่น ไข้หวัดใหญ่  ติดเชื้อเริม  ติดเชื้อรา  ติดเชื้อในกระแสเลือด (ภาวะพิษเหตุติดเชื้อ) 
- ผลต่อระบบทางเดินหายใจ:  เช่น   โรคติดเชื้อที่ระบบทางเดินหายใจส่วนบน หลอดลมอักเสบ   ไซนัสอักเสบ 
- ผลต่อระบบประสาท:  เช่น  ปวดศีรษะ  วิงเวียน    ความรู้สึกสัมผัสเพี้ยน 
- ต่อระบบทางเดินอาหาร:  เช่น  ท้องผูก  เบื่ออาหาร  ปวดท้อง  คลื่นไส้  กรดไหลย้อน   กระเพาะอาหารอักเสบ 
- ผลต่อหัวใจ: เช่น  ความดันโลหิตสูง  หัวใจล้มเหลว  หัวใจเต้นผิดจังหวะ                กล้ามเนื้อหัวใจขาดเลือด   ใบหน้าแดง    เจ็บหน้าอก 
- ผลต่อผิวหนัง:  เช่น  มีผื่นคัน  ผมร่วง   ผื่นผิวหนังอักเสบ 
- ผลต่อตับ: เช่น  เอนไซม์การทำงานของตับในเลือดสูงขึ้น  ตับทำงานผิดปกติ  เกิดการติดเชื้อไวรัสตับอักเสบ-บี 
- ผลต่อระบบเลือด: เช่น  โลหิตจาง   เกิดภาวะLeucopenia(เม็ดเลือดขาวต่ำ) , Thrombocytopenia(เกล็ดเลือดต่ำ) , Pancytopenia(เม็ดเลือดทุกชนิดต่ำ) 
- ผลต่อระบบกล้ามเนื้อและกระดูก:  เช่น  ติดเชื้อแบคทีเรียในข้อกระดูก(ข้ออักเสบติดเชื้อ)  กระดูกหักง่าย 
- ผลต่อไต:  เช่น  ไตทำงานผิดปกติ 
- ผลต่อระบบการเผาผลาญพลังงานของร่างกาย:  เช่น  มีภาวะน้ำตาลในเลือดสูง และมีไขมันในเลือดสูง 
- ผลต่อตา:   เช่น   ตาพร่า   เยื่อตาอักเสบ 
- ผลต่อสภาวะทางจิตใจ:   เช่น   ซึมเศร้า    นอนไม่หลับ 
- ผลต่อระบบต่อมไร้ท่อ:  เช่น  ไทรอยด์ฮอร์โมนต่ำ(ภาวะขาดไทรอยด์ฮอร์โมน)หรือ ต่อมไทรอยด์เป็นพิษ   มีภาวะคอพอก 
 
 ///// มีข้อควรระวังการใช้โกลิมิวแมบอย่างไร? ///// 
มีข้อควรระวังการใช้ยาโกลิมิวแมบ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่อยู่ในภาวะติดเชื้อ 
- การใช้ยานี้กับสตรีมีครรภ์/ตั้งครรภ์   สตรีที่อยู่ในภาวะให้นมบุตร  เด็ก  และผู้สูงอายุต้องอยู่ภายใต้คำสั่งแพทย์เท่านั้น 
- แจ้ง แพทย์ พยาบาล เภสัชกร ทุกครั้งที่เข้ารับการรักษาว่า ตนเองมีการเจ็บป่วยติดเชื้อ หรือเพิ่งได้รับการฉีดวัคซีน  รวมถึงมีการใช้ยาอื่นใด อยู่ก่อนบ้าง 
- ระหว่างที่ใช้ยานี้ ควรมาพบแพทย์/มาโรงพยาบาลเพื่อ  การตรวจร่างกาย  การตรวจภาวะแทรกซ้อนต่างๆจากยานี้  ตามแพทย์นัดทุกครั้ง 
- หากพบอาการป่วยหรือมีการติดเชื้อใดๆเกิดขึ้น  ให้รีบมาโรงพยาบาลทันที ไม่ต้องรอถึงวันนัด 
- ระหว่างการใช้ยานี้ หากพบอาการ  อึดอัด/หายใจไม่ออก/หายใจลำบาก  มีผื่นคันขึ้นเต็มตัว ให้ตั้งสมมุติฐานว่าอาจเกิดอาการแพ้ยานี้ ต้องรีบนำผู้ป่วยส่งโรงพยาบาลทันที/ฉุกเฉิน 
- ปฏิบัติตัวตามคำแนะนำของ แพทย์ พยาบาล เภสัชกร  อย่างเคร่งครัด 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโกลิมิวแมบด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โกลิมิวแมบมีปฏิกิริยาระหว่างยากับยาตัวอื่นอย่างไร? ///// 
ยาโกลิมิวแมบมีปฏิกิริยาระหว่างยากับยาตัวอื่น เช่น 
- การใช้ยาโกลิมิวแมบร่วมกับยา Methyprednisolone , Hydrocortisone                       Zidovudine,  อาจทำให้มีการติดเชื้อชนิดต่างๆในระดับรุนแรงตามมา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยาโกลิมิวแมบร่วมกับวัคซีนบีซีจี (BCG)  ด้วยมีความเสี่ยงที่จะ                              ทำให้ผู้ป่วยเกิดการติดเชื้อวัณโรคจากการใช้วัคซีนบีซีจี และการกระตุ้นภูมิคุ้มกันด้วยวัคซีนนี้ต่อวัณโรคยังจะล้มเหลว/ไม่ได้ผล 
- หลีกเลี่ยงการใช้ยาโกลิมิวแมบร่วมกับยา Clozapine  ด้วยยา Clozapine สามารถทำให้ปริมาณเม็ดเลือดขาวในร่างกายต่ำลงและรวมถึงเกิดผลกระทบ/เกิดการกดไขกระดูก 
- หลีกเลี่ยงการใช้ยาโกลิมิวแมบร่วมกับยา Leflunomide  ด้วยอาจทำให้ผู้ป่วยได้รับผลข้างเคียงจากยาโกลิมิวแมบเพิ่มมากขึ้น และส่งผลต่อการกดไขกระดูกตามมา 
 
 ///// ควรเก็บรักษาโกลิมิวแมบอย่างไร? ///// 
ควรเก็บยาโกลิมิวแมบ ตามคำแนะนำในเอกสารกำกับยา  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// กลิมิวแมบมีชื่ออื่นอีกไหม? ผลิตจากบริษัทอะไรบ้าง? ///// 
ยาโกลิมิวแมบ ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Golimumab#Uses[2017,April8] 
http://www.simponi.com/[2017,April8] 
http://www.medicinenet.com/golimumab/article.htm[2017,April8] 
https://www.drugs.com/ppa/golimumab.html[2017,April8] 
http://www.mims.com/thailand/drug/info/simponi/?type=brief[2017,April8] 
https://www.drugs.com/drug-interactions/golimumab-index.html?filter=3&amp;generic_only=#B[2017,April8]
