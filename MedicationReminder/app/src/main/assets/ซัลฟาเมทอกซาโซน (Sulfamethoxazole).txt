ซัลฟาเมทอกซาโซน (Sulfamethoxazole)
 ///// บทนำ ///// 
ยาซัลฟาเมทอกซาโซน (Sulfamethoxazole) เป็นยาในกลุ่มซัลฟา (Sulfa drug) ทางคลินิกใช้เป็นยาปฏิชีวนะเพื่อต่อต้านเชื้อแบคทีเรียทั้งชนิดแกรมบวกและลบ เหมาะที่จะนำมารักษาโรคติดเชื้อระบบทางเดินปัสสาวะ โรคติดเชื้อของหลอดลม/หลอดลมอักเสบ และโรคติดเชื้อของต่อมลูกหมาก เริ่มแรกมีการใช้ยานี้ในอเมริกาเมื่อปี ค.ศ. 1961 (พ.ศ. 2504) แต่ถูกเพิกถอนไปสักระยะหนึ่ง ปัจจุบันวงการแพทย์ได้นำยานี้กลับมาใช้ใหม่โดยนำมาผสมร่วมกับยา Trimethoprim และมีการใช้ชื่อย่อว่า SMX-TMP หรือ SMZ-TMP (Sulfamethoxazole and Trimethoprim ) รูปแบบของยาแผนปัจจุบันของยานี้มีทั้งยาชนิดรับประทานและยาฉีด 
เมื่อตัวยาซัลฟาเมทอกซาโซนเข้าสู่กระแสเลือด จะเกิดการรวมตัวเข้ากับพลาสมาโปรตีนประมาณ 70% ตับจะเป็นอวัยวะที่คอยเปลี่ยนแปลงโครงสร้างและทำลายยาซัลฟาเมทอกซาโซนอย่างต่อเนื่อง ร่างกายมนุษย์ต้องใช้เวลาประมาณ 10 ชั่วโมงขึ้นไปในการกำจัดยานี้ออกจากกระแสเลือด และผ่านทิ้งไปกับปัสสาวะ ธรรมชาติของยาซัลฟาเมทอกซาโซนสามารถซึมผ่านเข้าไปได้ทั่วเนื้อเยื่อของอวัยวะต่างๆในร่างกาย และยานี้ยังสามารถผ่านรกได้อีกด้วย นอกจากนั้นสามารถตรวจพบยานี้กระจายตัวอยู่ในน้ำหล่อเลี้ยงหูชั้นกลาง พบในเสมหะ รวมถึงน้ำที่หล่อเลี้ยงบริเวณช่องคลอดอีกด้วย 
อาการข้างเคียงที่สามารถพบได้บ่อยเมื่อมีการใช้ยาซัลฟาเมทอกซาโซนคือ คลื่นไส้ อาเจียน เบื่ออาหาร ผื่นคัน หรือกรณีที่รุนแรงอาจเกิดภาวะ Stevens-Johnson syndrome 
ทั้งนี้มีเงื่อนไขบางประการที่ผู้บริโภคควรทราบก่อนการใช้ยาซัลฟาเมทอกซาโซนคือ 
- ห้ามใช้กับผู้ป่วยโรคตับ โรคไต ที่ทำงานผิดปกติในระดับรุนแรง และผู้ที่แพ้ยานี้ และแพ้ยากลุ่มซัลฟา 
- แพทย์จะไม่จ่ายยานี้ให้กับผู้ป่วยโลหิตจางรวมถึงผู้ป่วยที่มีเกล็ดเลือดต่ำ 
- ผู้ที่ร่างกายขาดกรดโฟลิก (Folic acid) ผู้ป่วยหอบหืด ผู้ป่วยโรคเอดส์ ผู้ป่วยภาวะขาดเอนไซม์จีซิกพีดี (G6PD) ผู้ป่วยด้วยโรคต่อมไทรอยด์ เป็นกลุ่มที่สามารถได้รับผลกระทบ/ผลข้างเคียงจากการใช้ยานี้ได้ง่าย 
- สตรีตั้งครรภ์ สตรีที่อยู่ในภาวะให้นมบุตร เด็กอายุต่ำกว่า 2 เดือน เป็นกลุ่มเสี่ยงที่ตัวยานี้สามารถก่อให้เกิดอาการพิษได้ แพทย์จะหลีกเลี่ยงการใช้ยากับผู้ป่วยกลุ่มนี้เช่นกัน 
ปัจจุบันยาซัลฟาเมทอกซาโซนเป็นหนึ่งในรายการยาที่บรรจุอยู่ในบัญชียาหลักแห่งชาติของไทยโดยต้องผสมกับตัวยา Trimethoprim และมีรูปแบบผลิตภัณฑ์ทางการค้าทั้งที่เป็นยาชนิดเม็ด  ยาแคปซูล ยาน้ำแขวนตะกอนชนิดรับประทาน รวมถึงยาฉีดที่ปราศจากเชื้อ 
ยาซัลฟาเมทอกซาโซนจัดอยู่ในหมวดของยาอันตราย การใช้ยานี้ต้องอยู่ภายใต้การดูแลของแพทย์ผู้รักษาเท่านั้น ผู้บริโภคสามารถพบเห็นการใช้ยานี้ในสถานพยาบาลทั้งของรัฐและเอกชนและสามารถหาซื้อจากตามร้านขายยาโดยทั่วไป 
 ///// ซัลฟาเมทอกซาโซนมีสรรพคุณ (คุณสมบัติ) อย่างไร? ///// 
ยาซัลฟาเมทอกซาโซนมีสรรพคุณ/ข้อบ่งใช้เช่น 
- รักษาอาการติดเชื้อของระบบทางเดินปัสสาวะ (Urinary tract infections) 
- บำบัดรักษาโรคหนองในเทียม (Chlamydial infection) 
- รักษาการติดเชื้อบริเวณหูชั้นกลาง (Otitis media) 
- ใช้ป้องกันการติดเชื้อที่เยื่อหุ้มสมอง (Prophylaxis of meningococcal meningitis) 
 ///// ซัลฟาเมทอกซาโซนมีกลไกการออกฤทธิ์อย่างไร? ///// 
กลไกการออกฤทธิ์ของยาซัลฟาเมทอกซาโซนคือ ตัวยาจะรบกวนการสังเคราะห์กรดนิวคลีอิก (Nucleic acid, สารเกี่ยวกับการสร้างสารพันธุกรรม) ในตัวแบคทีเรีย ส่งผลให้แบคทีเรียหยุดการเจริญเติบโต ไม่สามารถกระจายพันธุ์และตายลงในที่สุด 
 ///// ซัลฟาเมทอกซาโซนมีรูปแบบการจัดจำหน่ายอย่างไร? ///// 
ยาซัลฟาเมทอกซาโซนมีรูปแบบการจัดจำหน่ายเช่น 
ก. ยาเม็ดที่ผสมร่วมกับยา Trimethoprim เช่น 
- Trimethoprim 160 มิลลิกรัม + Sulfamethoxazole 800 มิลลิกรัม/เม็ด 
- Trimethoprim 80 มิลลิกรัม + Sulfamethoxazole 400 มิลลิกรัม เม็ด 
- Trimethoprim 20 มิลลิกรัม + Sulfamethoxazole 100 มิลลิกรัม/เม็ด 
ข. ยาแคปซูลที่ผสมร่วมกับยา Trimethoprim เช่น 
- Trimethoprim 80 มิลลิกรัม + Sulfamethoxazole 400 มิลลิกรัม/แคปซูล 
ค. ยาน้ำแขวนตะกอนที่ผสมร่วมกับ Trimethoprim เช่น 
- Trimethoprim 40 มิลลิกรัม + Sulfamethoxazole 200 มิลลิกรัม/5 มิลลิลิตร 
ง. ยาฉีดที่ผสมร่วมกับ Trimethoprim เช่น 
- Trimethoprim 80 มิลลิกรัม + Sulfamethoxazole 400 มิลลิกรัม/5 มิลลิลิตร 
 ///// ซัลฟาเมทอกซาโซนมีขนาดรับประทานอย่างไร? ///// 
ยาซัลฟาเมทอกซาโซนมีขนาดรับประทานเช่น 
- ผู้ใหญ่: เริ่มต้นรับประทาน 2 กรัม จากนั้นแพทย์จะให้รับประทานต่อเนื่องครั้งละ 1 กรัมวันละ 2 ครั้งเช้า - เย็นก่อนอาหาร กรณีที่ติดเชื้อขั้นรุนแรงแพทย์จะปรับขนาดรับประทานเป็นครั้งละ 1 กรัม วันละ 3 ครั้งเช้า - กลางวัน - เย็น 
- เด็กอายุตั้งแต่ 2 เดือนขึ้นไป: เริ่มต้นรับประทาน 50 - 60 มิลลิกรัม/น้ำหนักตัว 1 กิโลกรัม จากนั้นแพทย์จะให้รับประทานยา 25 - 30 มิลลิกรัม/น้ำหนักตัว 1 กิโลกรัมวันละ 2 ครั้ง ขนาดรับประทานสูงสุดไม่เกิน 75 มิลลิกรัม/น้ำหนักตัว 1 กิโลกรัม/วัน 
- เด็กอายุต่ำกว่า 2 เดือน: ทางคลินิกยังไม่มีข้อมูลเรื่องผลข้างเคียงของยานี้ในเด็กกลุ่มนี้อย่างชัดเจน การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
*อนึ่งสามารถรับประทานยานี้ก่อนหรือพร้อมหรือหลังอาหารก็ได้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซัลฟาเมทอกซาโซน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาซัลฟาเมทอกซาโซนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซัลฟาเมทอกซาโซนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาซัลฟาเมทอกซาโซนตรงเวลา 
 ///// ซัลฟาเมทอกซาโซนมีผลไม่พึงประสงค์อย่างไร? ///// 
ยาซัลฟาเมทอกซาโซนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: เช่น มีอาการคลื่นไส้ อาเจียน เบื่ออาหาร ท้องเสีย เกิดแผลในลำคอ 
- ผลต่อระบบการเผาผลาญพลังงานของร่างกาย: เช่น ก่อให้เกิดภาวะน้ำตาลในเลือดต่ำ ไทรอยด์ฮอร์โมนต่ำ 
- ผลต่อระบบการทำงานของหัวใจ: เช่น เกิดภาวะหัวใจเต้นเร็วผิดปกติ 
- ผลต่อผิวหนัง: เช่น เกิดภาวะผื่นคัน ลมพิษ สีผิวซีดจาง 
 ///// มีข้อควรระวังการใช้ซัลฟาเมทอกซาโซนอย่างไร? ///// 
มีข้อควรระวังการใช้ยาซัลฟาเมทอกซาโซนเช่น 
- ห้ามใช้กับผู้ที่แพ้ยานี้หรือแพ้ยากลุ่มซัลฟา 
- ห้ามใช้ยานี้กับสตรีตั้งครรภ์ด้วยตัวยาสามารถส่งผลต่อการเจริญเติบโตของทารกในครรภ์ได้ 
- ห้ามใช้ยานี้กับสตรีที่อยู่ในภาวะให้นมบุตรด้วยยาซัลฟาเมทอกซาโซนสามารถผ่านเข้าน้ำนมของมารดาและส่งผ่านเข้าสู่ตัวทารกได้ 
- ห้ามใช้ยานี้กับเด็กที่มีอายุต่ำกว่า 2 เดือน 
- ห้ามใช้ยานี้กับผู้ป่วยโรคไตระยะรุนแรง ผู้ป่วยโรคตับ ผู้ป่วยด้วยโรคเลือด ผู้ป่วยโรคเอสแอลอี (SLE) 
- ห้ามปรับขนาดการใช้ยานี้ด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- ระวังการใช้ยานี้กับผู้ป่วยด้วยโรคหืด โรคเอดส์ ผู้ป่วยภาวะขาดเอนไซม์จีซิกพีดี (G6PD) 
- ระวังการใช้ยานี้กับผู้สูงอายุด้วยเป็นกลุ่มที่มีความเสี่ยงต่อการแพ้ยานี้มากกว่ากลุ่มอื่น 
- เพื่อหลีกเลี่ยงการตกตะกอนของยานี้ในไตและในกระเพาะปัสสาวะควรดื่มน้ำตามในปริมาณมากกว่าปกติขณะที่มีการรับประทานยากลุ่มซัลฟารวมถึงยานี้ 
- กรณีที่รับประทานยานี้ก่อนอาหารแล้วมีอาการรู้สึกไม่สบายในกระเพาะอาหาร-ลำไส้ สามารถเปลี่ยนมารับประทานยาพร้อมอาหารได้ 
- หากเกิดอาการแพ้ยานี้เช่น อึดอัด/หายใจไม่ออก/หายใจลำบาก ตัวบวม ผื่นคันขึ้นเต็มตัว มีไข้ หรือมีภาวะ Stevens-Johnson syndrome ให้หยุดการใช้ยานี้ทันทีแล้วรีบนำตัวผู้ป่วยส่งโรงพยาบาลโดยเร็วทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาซัลฟาเมทอกซาโซนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ซัลฟาเมทอกซาโซนมีปฏิกิริยาระหว่างยากับยาตัวอื่นอย่างไร? ///// 
ยาซัลฟาเมทอกซาโซนมีปฏิกิริยาระหว่างยากับยาตัวอื่นเช่น 
- การใช้ยาซัลฟาเมทอกซาโซนร่วมกับยาต้านการแข็งตัวของเลือดเช่น Warfarin จะทำให้การทำงานของยาต้านการแข็งตัวของเลือดมีฤทธิ์นานขึ้น หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมกับผู้ป่วยเป็นรายบุคคลไป 
- การใช้ยาซัลฟาเมทอกซาโซนร่วมกับยา Sodium nitrite อาจทำให้มีภาวะ Methemoglobine mia (โลหิตจางชนิดหนึ่ง) เกิดขึ้นภายในไม่กี่ชั่วโมงหลังจากใช้ยาร่วมกัน ซึ่งจะทำให้ความสามารถในการขนส่งออกซิเจนของเลือดเพื่อไปเลี้ยงอวัยวะต่างๆของร่างกายด้อยประสิทธิภาพลงไป อาจสังเกตพบอาการผิวหนังซีดคล้ำ คลื่นไส้ ปวดศีรษะ วิงเวียน อ่อนเพลีย หายใจลำบาก เป็นต้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาซัลฟาเมทอกซาโซนร่วมกับยาลดความดันโลหิตกลุ่ม ACE inhibitors จะทำให้ระดับโพแทสเซียมในเลือดสูงมากขึ้น แพทย์จะปรับขนาดรับประทานให้เหมาะสมในผู้ป่วยเป็นกรณีไป 
- ห้ามใช้ยาซัลฟาเมทอกซาโซนร่วมกับยา Methenamine ด้วยจะทำให้เกิดการตกตะกอนของยาซัลฟาเมทอกซาโซนในปัสสาวะ 
 ///// ควรเก็บรักษาซัลฟาเมทอกซาโซนอย่างไร? ///// 
ควรเก็บยาซัลฟาเมทอกซาโซนภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ซัลฟาเมทอกซาโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาซัลฟาเมทอกซาโซนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
*อนึ่งยาซัลฟาเมทอกซาโซนยังมีชื่ออื่นอีกเช่น Septra, Septrin, Co-Trimoxazole 
 ///// บรรณานุกรม ///// 
https://en.wikipedia.org/wiki/Sulfamethoxazole  [2016,March5] 
https://www.cimsasia.com/India/drug/info/sulfamethoxazole/?type=full&amp;mtype=generic#Dosage  [2016,March5] 
http://www.drugs.com/mtm/sulfamethoxazole-and-trimethoprim.html   [2016,March5] 
http://www.drugs.com/drug-interactions/sulfamethoxazole-trimethoprim-index.html?filter=3&amp;generic_only=  [2016,March5] 
http://www.mims.com/Thailand/drug/search?q=sulfamethoxazole&amp;page=0  [2016,March5]
