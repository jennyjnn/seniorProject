แฟมไซโคลเวียร์ (Famciclovir)
 ///// บทนำ ///// 
ยาแฟมไซโคลเวียร์(Famciclovir) เป็นยาที่ใช้ต่อต้านเชื้อไวรัส (ยาต้านไวรัส)ที่เป็นสาเหตุของโรคเริม (Herpes simplex) และโรคงูสวัด(Herpes zoster)  ยาแฟมไซโคลเวียร์ได้รับการขึ้นทะเบียนเมื่อปี ค.ศ.1994 (พ.ศ.2537) มีรูปแบบเภสัชภัณฑ์เป็นยาชนิดรับประทาน ตัวยาจะถูกดูดซึมจากระบบทางเดินอาหารได้ประมาณ 75–77%   ยาแฟมไซโคลเวียร์ในกระแสเลือดจะเกิดการรวมตัวกับพลาสมาโปรตีนได้ประมาณ 20–25%  โดยยานี้ไม่สามารถออกฤทธิ์ได้ทันที แต่อยู่ในรูปแบบที่เรียกกันว่า โปรดรัก (Prodrug, ยาที่จะต้องถูกร่างกายเปลี่ยนโครงสร้างทางเคมีก่อนจึงจะออกฤทธิ์เป็นยาได้) ซึ่งจะถูกเปลี่ยนโครงสร้างทางชีวโมเลกุลที่ผนังลำไส้เล็กและที่ตับไปเป็นตัวยาที่ออกฤทธิ์ที่มีชื่อว่า เพนไซโคลเวียร์ (Penciclovir)  และร่างกายต้องใช้เวลาประมาณ 2–2.3 ชั่วโมงเพื่อกำจัดยานี้ออกจากร่างกายโดยผ่านทิ้งไปกับปัสสาวะและอุจจาระ 
ทางคลินิก จะใช้ยาแฟมไซโคลเวียร์เพื่อรักษาโรคงูสวัดเสียเป็นส่วนมาก  ซึ่งสามารถใช้เป็นยารักษาเมื่อมีอาการติดเชื้องูสวัดหรือเริมครั้งแรก และยังใช้เป็นยารักษาเมื่อเกิดอาการกลับมาเป็นซ้ำใหม่อีกด้วย  ยาแฟมไซโคลเวียร์จะคอยทำหน้าที่ยับยั้งการกระจายพันธุ์ของเชื้อไวรัสในร่างกาย ส่งผลให้ปริมาณเชื้อไวรัสลดลงเป็นลำดับ จนอาการป่วยทุเลาลง 
ทั้งนี้ ยังมีข้อพึงระวังสำหรับการใช้ยาแฟมไซโคลเวียร์ที่ผู้บริโภค/ผู้ป่วยควรทราบในเบื้องต้นดังนี้ 
- ห้ามใช้กับผู้ที่เคยมีประวัติแพ้ยาแฟมไซโคลเวียร์ 
- หลีกเลี่ยงการใช้ยานี้กับผู้ที่มีอายุต่ำกว่า 18 ปีลงมา  ด้วยยังไม่มีข้อมูลทางคลินิกที่เพียงพอที่รับรองประสิทธิผลการรักษาในผู้ป่วยกลุ่มนี้ 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร จัดเป็นกลุ่มเสี่ยงที่จะเกิดผลข้างเคียงจากยาที่รุนแรงต่อการใช้ยาหลายชนิด ซึ่งรวมถึงยาแฟมไซโคลเวียร์ด้วย 
- ผู้ป่วย  โรคตับ  โรคไต  โรคระบบภูมิคุ้มกัน(ภูมิคุ้มกันต้านทานโรค)บกพร่อง  ล้วนอยู่ในขอบข่ายที่อาจได้รับผลกระทบ(ผลข้างเคียงรุนแรง)จากการใช้ยานี้  ผู้ป่วยจึงควรแจ้งให้ แพทย์ พยาบาล ทราบทุกครั้งเมื่อเข้ามารับการรักษาว่า ตนเองมีโรคประจำตัวอะไรบ้าง 
- ยาบางรายการเมื่อใช้ร่วมกับยาแฟมไซโคลเวียร์ อาจทำให้เกิดภาวะยาตีกัน(ปฏิกิริยาระหว่างยา)และส่งผลกระทบต่อตัวผู้ป่วยเอง เช่นยา  Entecavir , Pemetrexed(ยาเคมีบำบัด)  ผู้ป่วยจึงควรต้องแจ้งให้ แพทย์ พยาบาล เภสัชกร ทราบว่าตนเองมียาอะไรบ้างที่ใช้เป็นประจำ 
- ผู้ที่แพ้นมหรือแพ้น้ำตาลแลคโตส ควรแจ้งให้ แพทย์ พยาบาล เภสัชกร ทราบ  ด้วยองค์ประกอบของยาเม็ดหลายสูตรตำรับ อย่างเช่น ยาแฟมไซโคลเวียร์มีน้ำตาลแลคโตสเป็น	องค์ประกอบ ซึ่งอาจก่อให้เกิดผลกระทบกับผู้ที่แพ้น้ำตาลดังกล่าว 
- การรับประทานยานี้เพื่อรักษาอาการป่วย จะต้องปฏิบัติตัวสม่ำเสมอต่อเนื่องตามแพทย์แนะนำ จนครบระยะเวลาของการรักษา 
- กรณีที่เกิดอาการแพ้ยานี้ เช่น เกิดผื่นคันขึ้นเต็มตัว  หายใจไม่ออก/หายใจลำบาก  ใบหน้าบวม   ปากบวม  ควรรีบนำตัวผู้ป่วยส่งโรงพยาบาลทันที/ฉุกเฉิน 
- หากเกิดข้อผิดพลาดที่ผู้ป่วยรับประทานยานี้เกินขนาด ควรนำผู้ป่วยมาพบแพทย์โดยด่วน เพื่อประเมินการเกิดพิษจากยานี้ และเพื่อได้รับการรักษาได้ทันเวลา 
- ยานี้เป็นยาต้านไวรัส  ไม่มีข้อมูลสนับสนุนในการนำไปใช้รักษาโรคที่เกิดจากแบคทีเรีย  หรือเชื้อรา   ผู้บริโภค/ผู้ป่วยจึงควรทำความเข้าใจอย่างถูกต้อง และห้ามไปซื้อหายานี้มารับประทานโดยมิได้ผ่านการตรวจคัดกรองจากแพทย์ก่อน 
- การรับประทานยาแฟมไซโคลเวียร์ อาจเกิดอาการข้างเคียง(ผลข้างเคียง)บางอย่างได้ เช่น คลื่นไส้ อาเจียน  ปวดท้อง  ท้องเสีย  วิงเวียนศีรษะ    ซึ่งโดยทั่วไป อาการข้างเคียงเหล่านี้จะหายไปเองเมื่อหยุดใช้ยา กรณีที่พบอาการข้างเคียงที่ก่อให้เกิดอุปสรรคต่อการดำเนินชีวิตประจำวัน ผู้ป่วยควรรีบกลับมาขอคำปรึกษาจากแพทย์โดยไม่ต้องรอถึงวันแพทย์นัด เพื่อแพทย์พิจารณาปรับแนวทาง การรักษา 
- ระหว่างที่ใช้ยานี้รักษาอาการ โรคเริม โรคงูสวัด ห้ามมีเพศสัมพันธ์ รวมถึงการสัมผัสผู้อื่นอย่างใกล้ชิด  ทั้งนี้เพื่อเป็นการป้องกันการแพร่กระจายของโรค 
- ควรต้องศึกษาข้อมูลการใช้ยาแฟมไซโคลเวียร์ และทำความเข้าใจอย่างถูกต้องจากเอกสารกำกับยา  ตลอดจนต้องปฏิบัติตามคำแนะนำของ แพทย์ พยาบาล เภสัชกร อย่างเคร่งครัด 
ในประเทศไทยโดยกระทรวงสาธารณสุข ได้จัดให้ยาแฟมไซโคลเวียร์เป็นประเภทยาอันตราย  การใช้ยานี้จะต้องเป็นไปตามคำสั่งของแพทย์เท่านั้น  โดยเราจะพบเห็นการใช้ยานี้ได้ในสถานพยาบาล และมีจำหน่ายตามร้านขายยาภายใต้ชื่อการค้าว่า แฟมเวียร์ (Famvir) 
อนึ่ง หากมีข้อสงสัยเกี่ยวกับการใช้ยานี้เพิ่มเติม ผู้ป่วยสามารถสอบถามได้จากแพทย์ผู้ที่ทำการรักษา หรือจากเภสัชกรโดยทั่วไป 
 
 ///// แฟมไซโคลเวียร์มีสรรพคุณ(คุณสมบัติ)อย่างไร? ///// 
ยาแฟมไซโคลเวียร์มีสรรพคุณ/ข้อบ่งใช้ เช่น 
- บำบัดรักษาการติดเชื้อเริมที่อวัยวะเพศ ที่ริมฝีปาก ทั้งประเภทที่เพิ่งเป็นครั้งแรก หรือการกลับมาเป็นซ้ำ  ทั้งนี้ควรเริ่มรับประทานยาเมื่อเริ่มพบเห็นอาการ เช่น แสบ  คัน  ปวด หรือเริ่มเกิดแผลตามผิวหนัง เพราะจะให้ประสิทธิภาพการรักษาดีกว่าปล่อยให้อาการโรคดำเนินไปแล้ว 6 ชั่วโมง 
- บำบัดรักษาอาการโรคงูสวัด โดยการรับประทานยาภายใน 48 ชั่วโมงหลังเกิดอาการผื่นคันของงูสวัด ซึ่งจะทำให้เกิดประสิทธิภาพการรักษาได้มากที่สุด 
- บำบัดรักษาการติดเชื้อเริมในผู้ป่วยด้วยโรคเอชไอวี (HIV) 
 
 ///// แฟมไซโคลเวียร์มีกลไกการออกฤทธิ์อย่างไร? ///// 
กลไกการออกฤทธิ์ของยาแฟมไซโคลเวียร์คือ  เมื่อยานี้เข้าสู่ร่างกาย จะถูกกลไกทางเคมีในร่างกายเปลี่ยนเป็นตัวยาเพนไซโคลเวียร์(Penciclovir) ซึ่งสามารถออกฤทธิ์ยับยั้งการจำลองสารพันธุกรรมของไวรัสเริม(HSV type1 and 2) และของไวรัสงูสวัด (Varicella-zoster virus/VZV) ส่งผลให้เชื้อไวรัสหยุดการกระจายพันธุ์  ประกอบกับทำให้ร่างกายสร้างภูมิคุ้มกันขึ้นมาต่อต้านเชื้อไวรัสดังกล่าว  จากกลไกเหล่านี้ จึงเป็นผลให้อาการโรคทุเลาลง 
 
 ///// แฟมไซโคลเวียร์มีรูปแบบการจัดจำหน่ายอย่างไร? ///// 
ยาแฟมไซโคลเวียร์มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยยา Famciclovir  125, 250, และ 500 มิลลิกรัม/เม็ด 
 
 ///// แฟมไซโคลเวียร์มีขนาดรับประทานอย่างไร? ///// 
ยาแฟมไซโคลเวียร์ มีขนาดรับประทาน เช่น 
ก.สำหรับรักษาโรคงูสวัด: 
- ผู้ใหญ่: รับประทานยาครั้งละ 500 มิลลิกรัม ทุกๆ 8 ชั่วโมง เป็นเวลา 7 วัน
สำหรับผู้ที่มีภาวะภูมิคุ้มกันบกพร่อง ให้รับประทานยาครั้งละ 500 มิลลิกรัม 	      ทุกๆ 8 ชั่วโมง เป็นเวลา 10 วัน 
ข.สำหรับรักษาโรคเริมที่ขึ้นบริเวณอวัยวะเพศ: 
- ผู้ใหญ่: รับประทานยาครั้งละ 250 มิลลิกรัม วันละ 3 ครั้ง เป็นเวลา 5 วัน สำหรับผู้ที่มีภาวะภูมิคุ้มกันบกพร่อง ให้รับประทานยาครั้งละ 500 มิลลิกรัม วันละ 2 ครั้ง เป็นเวลา 7 วัน 
ค.สำหรับรักษาโรคเริมที่ขึ้นที่ริมฝีปาก หรือที่อวัยวะเพศกับผู้ป่วยเอชไอวี (HIV): 
- ผู้ใหญ่: รับประทานยาครั้งละ 500 มิลลิกรัม วันละ 2 ครั้ง เช้า-เย็น เป็นเวลา 7 วัน 
 
ง.สำหรับรักษาโรคเริมบริเวณริมฝีปากกรณีที่กลับมาเป็นซ้ำใหม่: 
- ผู้ใหญ่: รับประทานยาขนาด 1,500 มิลลิกรัม ครั้งเดียว 
อนึ่ง: 
- หลีกเลี่ยงการใช้ยานี้กับผู้ที่มีอายุต่ำกว่า 18 ปีลงมา  ด้วยยังไม่มีข้อมูลทางคลินิกที่เพียงพอที่รับรองประสิทธิผลการรักษาในผู้ป่วยกลุ่มนี้ 
- สามารถรับประทานยานี้ ก่อน หรือ หลัง หรือ พร้อมอาหาร ก็ได้ 
- สำหรับผู้ป่วยโรคไต  แพทย์จะปรับลดขนาดการรับประทานยานี้ลงมาตามความรุนแรงของการทำงานของไตที่เสียไป 
- กรณีเกิดอาการข้างเคียงที่ทำให้รู้สึก เวียนศีรษะ  ให้หลีกเลี่ยงการทำงาน ที่เกี่ยวกับเครื่องจักรหรือการขับขี่ยวดยานพาหนะ ด้วยจะเกิดอุบัติเหตุได้ง่าย 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแฟมไซโคลเวียร์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต   โรคตับ โรคภูมิคุ้มกันบกพร่อง รวมทั้งกำลังกินยา/ช้ยาอะไรอยู่ เพราะยาแฟมไซโคลเวียร์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีลืมรับประทานยาแฟมไซโคลเวียร์  สามารถรับประทานทันทีเมื่อนึกขึ้นได้  หากเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาที่จะรับประทานเป็น 2 เท่า ให้รับประทานในขนาดปกติ 
แต่อย่างไรก็ดี การรักษาโรคเริม และโรคงูสวัด ผู้ป่วยต้องรับประทานยาแฟมไซโคลเวียร์ อย่างต่อเนื่องตามแพทย์สั่ง ทั้งนี้เพื่อให้ระดับยาในกระแสเลือดมีความเข้มข้นที่สม่ำเสมอ ซึ่งเป็นสภาวะที่ยาจะออกฤทธิ์ยับยั้งการกระจายพันธุ์ของเชื้อไวรัสได้ดีที่สุด 
 ///// แฟมไซโคลเวียร์มีผลไม่พึงประสงค์อย่างไร? ///// 
ยาแฟมไซโคลเวียร์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  เกิดภาวะNeutropenia(เม็ดเลือดขาวชนิด Neutrophil ต่ำ), Leukopenia(เม็ดเลือดขาวต่ำ) ,Thrombocytopenia(เกล็ดเลือดต่ำ),  โลหิตจาง 
- ผลต่อระบบทางเดินอาหาร:  เช่น  คลื่นไส้  ท้องเสีย  ปวดท้อง  อาเจียน ท้องอืด  ตับอ่อนอักเสบ   อาหารไม่ย่อย  เบื่ออาหาร 
- ผลต่อระบบประสาท:  เช่น  ปวดศีรษะ   วิงเวียน   ความรู้สึกสัมผัสเพี้ยน  การเคลื่อนไหวช้าลง 
- ผลต่อระบบหัวใจและหลอดเลือด:  เช่น   ชีพจรเต้นผิดปกติ 
- ผลต่อตับ:  เช่น   ค่าเอนไซม์การทำงานของตับในเลือดสูงขึ้น  เกิดดีซ่าน  ค่าบิลิรูบินในเลือดเพิ่มขึ้น 
- ผลต่อไต:  เช่น  ค่าครีเอตินิน(Creatinine)ในเลือดเพิ่มขึ้น  เกิดภาวะไตวาย 
- ผลต่อผิวหนัง:  เช่น  เกิดผื่นคัน  ลมพิษ    Stevens-Johnson syndrome  ใบหน้าบวม  ตาบวม 
- ผลต่อระบบสืบพันธุ์:  เช่น   ประจำเดือนขาด 
- ผลต่อสภาพจิตใจ:  เช่น    รู้สึกสับสน   ประสาทหลอน 
- ผลต่อระบบทางเดินหายใจ:  ทางเดินหายใจส่วนบนอักเสบ(โรคติดเชื้อระบบทางเดินหายใจ)  คออักเสบ 
 
 ///// มีข้อควรระวังการใช้แฟมไซโคลเวียร์อย่างไร? ///// 
มีข้อควรระวังการใช้ยาแฟมไซโคลเวียร์ เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเองโดยมิได้ขอคำปรึกษาจากแพทย์ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สีเม็ดยาเปลี่ยนไป 
- ห้ามนำไปใช้รักษาการติดเชื้อรา หรือการติดเชื้อแบคทีเรีย 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร  และเด็ก โดยไม่มีคำสั่งจากแพทย์ 
- รับประทานยานี้ตรงขนาดและตรงเวลาตามคำสั่งแพทย์ 
- ขณะเกิดการติด เชื้อเริม  หรือ เชื้องูสวัด  ให้หลีกเลี่ยงการมีเพศสัมพันธ์  และการสัมผัสร่างกายอย่างใกล้ชิด จนกว่าอาการของผู้ป่วยจะหายเป็นปกติ 
- กรณีที่มีอาการของ โรคเริม  โรคงูสวัด กลับมาเป็นใหม่ ไม่ควรไปซื้อยามารับประทานเอง ควรเข้ามาพบแพทย์เพื่อตรวจคัดกรองอาการโรค  ด้วยขนาดการใช้ยาของผู้ป่วยจะขึ้นกับความรุนแรงของโรค  สภาพร่างกาย และภูมิคุ้มกันต้านทานโรคของผู้ป่วย 
- กรณีใช้ยานี้ครบตามขนาดและตรงตามเวลาที่แพทย์กำหนด แต่อาการยังไม่ดีขึ้น    ให้ผู้ป่วยรีบกลับมาพบแพทย์/มาโรงพยาบาล โดยไม่ต้องรอถึงวันแพทย์นัด 
- ดูแลสุขภาพร่างกายหลังหายจากอาการป่วยอย่างเหมาะสม ไม่ว่าจะเป็นเรื่องการรับประทานอาหาร  การพักผ่อน   การออกกำลังกาย  และเรียนรู้ถึงความเสี่ยงต่างๆที่เป็นสาเหตุให้อาการโรคกำเริบขึ้น 
- มาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาแฟมไซโคลเวียร์ด้วย) ยาแผนโบราณทุกชนิด  อาหารเสริม  และผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// แฟมไซโคลเวียร์มีปฏิกิริยาระหว่างยากับยาตัวอื่นอย่างไร? ///// 
ยาแฟมไซโคลเวียร์มีปฏิกิริยาระหว่างยากับยาตัวอื่น เช่น 
- การใช้ยาแฟมไซโคลเวียร์ร่วมกับยา Probenecid  จะทำให้การขับทิ้งของ                          แฟมไซโคลเวียร์ทางปัสสาวะน้อยลง จึงส่งผลเพิ่มระดับความเข้มข้นในกระแสเลือดของยาแฟมไซโคลเวียร์  จนอาจเป็นเหตุให้เกิดอาการข้างเคียงต่างๆที่รุนแรงตามมา  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาแฟมไซโคลเวียร์ร่วมกับยา Raloxifene  ด้วยจะทำให้                         กระบวนการเปลี่ยนแปลงทางชีวะโมเลกุลของยาแฟมไซโคลเวียร์ไปเป็นสารออกฤทธิ์                     ที่มีชื่อว่า Penciclovir ต่ำลง ส่งผลให้ประสิทธิผลการรักษาด้วยยาแฟมไซโคลเวียร์ด้อยลงเช่นกัน 
- การใช้ยาแฟมไซโคลเวียร์ร่วมกับยา Entecavir  อาจทำให้ความเข้มของยาทั้ง 2 ตัว หรือตัวใดตัวหนึ่งในกระแสเลือดเพิ่มขึ้น  จนเป็นเหตุให้เกิดอาการข้างเคียง             ที่รุนแรงจากยาตัวใดตัวหนึ่งหรือทั้งสองตัวตามมา  กรณีที่จำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาแฟมไซโคลเวียร์ร่วมกับยา Pemetrexed(ยาเคมีบำบัด)  จะทำให้ระดับยา Premetrexed ในกระแสเลือดเพิ่มขึ้น จนทำให้ผู้ป่วยได้รับผลข้างเคียงที่รุนแรงตามมา เช่น  โลหิตจาง  มีภาวะเลือดออกง่าย  เส้นประสาทถูกทำลาย  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีบุคคลไป 
 ///// ควรเก็บรักษาแฟมไซโคลเวียร์อย่างไร? ///// 
ควรเก็บยาแฟมไซโคลเวียร์ ในช่วงอุณหภูมิ 20–25 องศาเซลเซียส(Celsius) หรือเก็บตามคำแนะนำในเอกสารกำกับยา  ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 
 ///// แฟมไซโคลเวียร์มีชื่ออื่นอีกไหม? ผลิตจากบริษัทอะไรบ้าง? ///// 
ยาแฟมไซโคลเวียร์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Penciclovir, Famtrex, Virovir, Famicimac, Microvir, Penvir, Famirax 
 ///// บรรณานุกรม ///// 
https://www.drugs.com/cdi/famciclovir.html[2017,April1] 
http://www.mims.com/thailand/drug/info/famvir/?type=brief[2017,April1] 
http://www.mims.com/thailand/drug/info/famciclovir/?type=brief&amp;mtype=generic[2017,April1] 
https://en.wikipedia.org/wiki/Famciclovir[2017,April1] 
https://www.drugs.com/drug-interactions/famciclovir-index.html?filter=2&amp;generic_only=[2017,April1]
