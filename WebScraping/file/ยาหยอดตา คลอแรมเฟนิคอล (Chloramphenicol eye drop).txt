ยาหยอดตา คลอแรมเฟนิคอล (Chloramphenicol eye drop)
 ///// บทนำ ///// 
ยาหยอดตาคลอแรมเฟนิคอล(Chloramphenicol eye drop) เป็นยาหยอดตาที่ผลิตจากยาปฏิชีวนะที่ชื่อคลอแรมเฟนิคอล(Chloramphenicol)  นำมาใช้รักษาการอักเสบและการติดเชื้อแบคทีเรียของตา เช่น ตาแดงจากติดเชื้อแบคทีเรีย  เยื่อตาอักเสบ   และบาดแผลที่เกิดกับตา   ยานี้ถูกค้นพบในปี ค.ศ. 1947 (พ.ศ. 2490)   ทางคลินิกมีการใช้ยานี้เป็นเวลานานจนกระทั่งปัจจุบัน 
องค์การอนามัยโลกได้ระบุให้ตัวยาคลอแรมเฟนิคอลเป็นยาจำเป็นขั้นพื้นฐานที่สถานพยาบาลควรมีสำรองเพื่อให้บริการกับประชาชน  และคณะกรรมการอาหารและยาของไทยได้บรรจุยาคลอแรมเฟนิคอล เป็นอีกหนึ่งในรายการยาของบัญชียาหลักแห่งชาติ 
รูปแบบยาแผนปัจจุบันของยาคลอแรมเฟนิคอลที่พบเห็น และมีการใช้กันอยู่ ได้แก่ ยาใช้เฉพาะที่ อาทิ ยาหยอดตา  ยาหยอดหู  ขี้ผึ้งป้ายตา  และยาฉีด 
ก่อนการใช้ยาคลอแรมเฟนิคอลในทุกรูปแบบ ผู้บริโภคควรปรึกษาแพทย์เพื่อรับการตรวจยืนยันความเหมาะสมของการใช้ยานี้  เพราะถึงแม้ยาคอแรมเฟนิคอลจะเป็นยาที่ออกฤทธิ์กว้างขวางในการต่อต้านเชื้อแบคทีเรียได้หลายชนิด แต่ก็ไม่สามารถยับยั้งการเจริญเติบโตของเชื้อโรคได้อีกหลายชนิดเช่นกัน เช่น เชื้อไวรัส เชื้อรา แพทย์ผู้รักษาเท่านั้น จึงจะเป็นผู้ประเมินได้ว่า ผู้ป่วยจะเหมาะสมกับการใช้ยานี้หรือไม่ 
ข้อที่ผู้บริโภคควรทราบก่อนการใช้ยาหยอดตาคลอแรมเฟนิคอล  เช่น 
- หลีกเลี่ยงการใช้กับผู้ที่มีประวัติแพ้ยาคลอแรมเฟนิคอล 
- สตรีตั้งครรภ์ และสตรีที่อยู่ในภาวะให้นมบุตร ซึ่งเป็นกลุ่มเสี่ยงต่อการเกิดผลข้างเคียงที่รุนแรงจากการใช้ยาชนิดนี้ จึงห้ามใช้ยานี้เองโดยไม่ได้เป็นคำสั่งจากแพทย์ 
- ห้ามใช้กับผู้ที่มีภาวะโลหิตจาง หรือมีระดับเม็ดเลือดในร่างกายต่ำ หรือเป็นผู้ป่วยที่มีภาวะไขกระดูกทำงานผิดปกติ 
- กรณีที่มี ยาหยอดตา  ยาป้ายตา  ชนิดอื่นใช้อยู่ก่อน ต้องแจ้งแพทย์ เภสัชกร เพื่อพิจารณาปรับแนวทางการใช้ยาให้เหมาะสมกับผู้ป่วยมากขึ้น 
- ผู้บริโภค/ผู้ป่วยควรใช้ยานี้ตามคำสั่งแพทย์อย่างเคร่งครัด เพื่อช่วยให้อาการของโรคตาหายเป็นปกติโดยเร็ว 
อนึ่งการใช้ยาหยอดตาชนิดต่างๆที่รวมถึงยาหยอดตาคลอแรมเฟนิคอล  ผู้ป่วยควรปฏิบัติตามคำแนะนำง่ายๆ ดังนี้ เช่น 
- ล้างมือก่อนและหลังใช้ยา 
- เปิดฝาครอบขวดยา ห้ามมิให้ปลายขวดยาสัมผัส ลูกตา เปลือกตา/หนังตา นิ้วมือทั้งนี้เพื่อเป็นการป้องกันการปนเปื้อนของสิ่งสกปรก หรือเชื้อโรคชนิดอื่นไม่ให้เข้าตานั่นเอง 
- เงยศีรษะและใช้นิ้วมือดึงลงเปลือกตาล่างเพียงเบาๆ ขณะเหลือกตามองในมุมสูง 
- บีบยาหยอดตา หยดยาลงในช่องระหว่างเปลือกตาล่างกับลูกตา 
- หลับตาและใช้นิ้วมือคลึงมุมหัวตาเพียงเบาๆ เพื่อให้ตัวยากระจายทั่วตาแล้วรออย่างน้อย 1 นาที  จึงค่อยลืมตา 
โดยทั่วไป การใช้ยาหยอดตาคลอแรมเฟนิคอล จะต้องหยอดยาทุกๆ 3 ชั่วโมง เป็นเวลา 48 ชั่วโมง หรือเป็นไปตามคำสั่งแพทย์   ซึ่งการใช้ยานี้ในช่วงประมาณ 10-15นาทีหลังหยอดยา อาจส่งผลต่อการมองเห็น เช่น มองเห็นภาพไม่ชัดเจน  ผู้บริโภค/ผู้ป่วยจึงควรหลีกเลี่ยง การเคลื่อนที่  การขับขี่ยวดยานพาหนะต่างๆ  และ/หรือ การทำงานกับเครื่องจักร เพราะจะเกิดอุบัติเหตุได้ง่าย 
*กรณีที่พบอาการแพ้ยา หลังการหยอดตาด้วยยานี้ เช่น  หายใจไม่ออก/หายใจลำบาก   มีไข้   ใบหน้าบวม  มีผื่นคันขึ้นตามผิวหนัง  ให้หยุดการใช้ยานี้ทันที แล้วรีบนำผู้ป่วยมาพบแพท/มาโรงพยาบาลโดยเร็ว ทันที/ฉุกเฉิน 
อนึ่ง การใช้ยาหยอดตาคลอแรมเฟนิคอล  อาการป่วยของตา จะค่อยๆฟื้นสภาพและกลับเป็นปกติในเวลาไม่นานประมาณ 3-7วัน  กรณีที่อาการของตาไม่ดีขึ้นหลังจากใช้ยานี้ตามระยะเวลาที่เหมาะสม(ประมาณ 2-3 วัน) หรือ อาการกลับเลวลง ผู้ป่วยควรต้องรีบกลับมาพบแพทย์/มาโรงพยาบาล เพื่อให้แพทย์พิจารณาปรับแนวทางการรักษา 
ยาหยอดตาคลอแรมเฟนิคอล เมื่อเปิดใช้แล้ว สามารถเก็บต่อเนื่องได้อีก 28 วันเท่านั้น  ทั้งนี้เพื่อเป็นการป้องกันการใช้ยานี้ที่อาจเกิดการปนเปื้อนสิ่งสกปรก ที่รวมถึงเชื้อโรค  และรวมถึงยาที่สัมผัสกับ อากาศ  และสภาพแวดล้อม อาจมีอายุการเก็บรักษาได้สั้นลง 
ผู้บริโภค/ผู้ป่วยสามารถพบเห็นการใช้ยาหยอดตาคลอแรมเฟนิคอลได้ในสถานพยาบาลต่างๆ และมีจำหน่ายตามร้านขายยาโดยทั่วไป  และหากผู้บริโภค/ผู้ป่วยต้องการทราบข้อมูลการใช้ยานี้เพิ่มเติม สามารถสอบถามจากแพทย์ผู้ทำการรักษา หรือขอคำแนะนำได้จากเภสัชกรตามร้ายขายยาทั่วไป 
 ///// ยาหยอดตาคลอแรมเฟนิคอลมีสรรพคุณ(คุณสมบัติ)อย่างไร? ///// 
ยาหยอดตาคลอแรมเฟนิคอลมีสรรพคุณ/ข้อบ่งใช่เพื่อ รักษาตาอักเสบจากการติดเชื้อแบคทีเรีย เช่น เยื่อตาอักเสบ 
 ///// ยาหยอดตาคลอแรมเฟนิคอลมีกลไกการออกฤทธิ์อย่างไร? ///// 
ยาหยอดตาคลอแรมเฟนิคอลมีกลไกการออกฤทธิ์โดย ตัวยาคลอแรมเฟนิคอล จะยับยั้งการสังเคราะห์สารโปรตีนที่เป็นตัวตั้งต้นของสารพันธุกรรมในแบคทีเรีย หรือที่เรียกว่า ไรโบโซม(Ribosome)  นอกจากนี้ ตัวยานี้ยังป้องกันการเชื่อมโยงสารโปรตีนที่มีการสังเคราะห์ไว้แล้ว  จึงทำให้แบคทีเรียไม่สามารถเจริญเติบโต และตายลงในที่สุด    จากกลไกดังกล่าวส่งผลให้เกิดฤทธิ์ของการรักษาตามสรรพคุณ 
 ///// ยาหยอดตา คลอแรมเฟนิคอลมีรูปแบบการจัดจำหน่ายอย่างไร? ///// 
ยาหยอดตาคลอแรมเฟนิคอลมีรูปแบบการจัดจำหน่ายเป็น ยาหยอดตาขนาดความเข้มข้น 0.5% 
 ///// ยาหยอดตาคลอแรมเฟนิคอลมีขนาดการบริหารยาอย่างไร? ///// 
ยาหยอดตาคลอแรมเฟนิคอลมีขนาดการบริหารยา/ใช้ยา เช่น 
- ผู้ใหญ่: หยอดตาข้างที่ติดเชื้อแบคทีเรีย ครั้งละ 2 หยดทุกๆ 3 ชั่วโมง เป็นเวลา 48 ชั่วโมง หรือใช้ยาตามคำสั่งแพทย์ 
- เด็กอายุตั้งแต่ 2 ปีขึ้นไป: ขนาดการใช้ยาของเด็กในวัยนี้ ให้เป็นไปตามคำสั่งแพทย์ 
- เด็กอายุต่ำกว่า 2 ปี: ห้ามใช้ยานี้กับเด็กที่มีอายุต่ำกว่า 2 ปี 
อนึ่ง 
- กรณีใช้ยานี้แล้ว 48 ชั่วโมง อาการไม่ดีขึ้น ให้ผู้ป่วยกลับมาพบแพทย์/มาโรงพยาบาล เพื่อให้แพทย์ได้ประเมินการรักษาอีกครั้ง 
- ห้ามใช้ยาหยอดตาคลอแรมเฟนิคอลติดต่อกันเกิน 5 วัน 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                      ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาหยอดตาคลอแรมเฟนิคอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยา และ/หรืออาหารเสริมอะไรอยู่ เพราะยาหยอดตาคลอแรมเฟนิคอล อาจส่งผลให้อาการของโรคเหล่านั้นรุนแรงขึ้น และ/หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตรเพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมหยอดตาควรทำอย่างไร? ///// 
หากลืมใช้ยาหยอดตาคลอแรมเฟนิคอล  สามารถใช้ยาเมื่อนึกขึ้นได้  ถ้าเวลาใกล้เคียงกับการหยอดตาในครั้งถัดไป  ไม่จำเป็นต้องเพิ่มปริมาณยาเป็น 2 เท่า 
 ///// ยาหยอดตา คลอแรมเฟนิคอลมีผลไม่พึงประสงค์อย่างไร? ///// 
ผลไม่พึงประสงค์(ผลข้างเคียง/อาการข้างเคียง)จากการใช้ยาหยอดตาคลอแรมเฟนิคอลตามคำสั่งแพทย์ เท่าที่มีรายงาน จะเป็นเรื่องตาพร่าหลังการใช้ยา และผู้ป่วยบางรายอาจรู้สึกแสบคันตาได้บ้าง 
สำหรับผลข้างเคียงต่อระบบเลือด หรือต่อการกดการทำงานไขกระดูกจากการใช้ยานี้จะพบได้น้อย 
อย่างไรก็ตาม หากพบอาการที่ผิดปกติ หรือมีลักษณะของการแพ้ยานี้ ต้องหยุดการใช้ยานี้ทันที และรีบนำผู้ป่วยมาพบแพทย์/มาโรงพยาบาลโดยเร็ว ทันที/ฉุกเฉิน 
 ///// มีข้อควรระวังการใช้ยาหยอดตาคลอแรมเฟนิคอลอย่างไร? ///// 
มีข้อควรระวังการใช้ยาหยอดตาคลอแรมเฟนิคอล เช่น 
- ห้ามใช้กับผู้ที่มีประวัติแพ้ยาคลอแรมเฟนิคอล 
- ห้ามหยอดตาขณะใส่คอนแทคเลนส์ 
- ห้ามปรับขนาดการหยอดตาหรือใช้ยานี้นานเกิน 5 วัน 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร โดยไม่มีคำสั่งจากแพทย์ 
- ห้ามรับประทาน กรณีกลืนยานี้เข้าปาก ให้รีบนำผู้ป่วยมาโรงพยาบาล เพื่อให้แพทย์ทำการบำบัดรักษา 
- แจ้งแพทย์ทุกครั้งว่ามีการใช้ยาหยอดตา  ยาป้ายตา ชนิดอื่นอยู่ก่อนหรือไม่ 
- หลีกเลี่ยงการขับขี่ยวดยานพาหนะ  การควบคุมเครื่องจักร ขณะเกิดตาพร่าจากการ หยอดตา ด้วยจะเกิดอุบัติเหตุได้ง่าย 
- ปฏิบัติตามคำแนะนำของแพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาหยอดตาคลอแรมเฟนิคอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ                  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ยาหยอดตา คลอแรมเฟนิคอลมีปฏิกิริยาระหว่างยากับยาตัวอื่นอย่างไร? ///// 
ด้วยยาหยอดตาคลอแรมเฟนิคอลเป็นรูปแบบยาหยอดตา ที่จัดเป็นยาใช้เฉพาะที่ จึงไม่ค่อยพบมีรายงานการเกิดปฏิกิริยาระหว่างยากับยาชนิดรับประทานใดๆ  แต่กรณีมีความผิดปกติเกิดขึ้นหลังใช้ยานี้กับยารับประทานชนิดใดก็ตาม ให้รีบนำตัวผู้ป่วยมาพบแพทย์ที่สถานพยาบาลโดยเร็ว หรือทันที/ฉุกเฉิน ทั้งนี้ขึ้นกับความรุนแรงของอาการที่เกิดขึ้น 
 ///// ควรเก็บรักษายาหยอดตา คลอแรมเฟนิคอลอย่างไร ///// 
ควรเก็บยาหยอดตาคลอแรมเฟนิคอล ภายใต้อุณหภูมิ 2-8 องศาเซลเซียส(Celsius)  ห้ามเก็บยาในช่องแช่แข็งของตู้เย็น ห้ามเก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง  และเก็บยาในภาชนะที่ปิดมิดชิด พ้นแสงแดด  ความร้อนและความชื้น 
 ///// ยาหยอดตา คลอแรมเฟนิคอลมีชื่ออื่นอีกไหม? ผลิตจากบริษัทอะไรบ้าง? ///// 
ยาหยอดตาคลอแรมเฟนิคอล ที่จำหน่ายในประเทศไทย มียาชื่อการค้า/บริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Chloramphenicol  [2016,Aug20] 
https://www.medicines.org.uk/emc/PIL.23169.latest.pdf  [2016,Aug20] 
http://drug.fda.moph.go.th:81/nlem.in.th/search?keyword=chloramphenicol   [2016,Aug20] 
https://www.drugs.com/uk/pdf/leaflet/718582.pdf  [2016,Aug20]
