แพนโทพราโซล (Pantoprazole)
 ///// บทนำ ///// 
ยาแพนโทพราโซล (Pantoprazole) จัดอยู่ในกลุ่มสารเคมีที่เรียกว่า โปรตอนปั๊ม อินฮิบิเตอร์ (Proton pump inhibitor) มีฤทธิ์ในการยับยั้งการหลั่งกรดในกระเพาะอาหาร ถูกพัฒนาและจดสิทธิ บัตรในประเทศสหรัฐอเมริกา มีรูปแบบผลิตภัณฑ์เป็นยารับประทานและยาฉีด และใน ปีค.ศ. 2007 (พ.ศ. 2550) แพนโทพราโซลถูกวางจำหน่ายภายใต้ยาชื่อการค้าว่า “Protonix” ปัจจุบันบริษัทยาได้ผลิตยาแพนโทพราโซลภายใต้ชื่อการค้าอื่นอีกมากกว่า 40 ตัว 
จากการศึกษาด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) พบว่า แพนโทพราโซลสามารถดูดซึมจากทางเดินอาหารได้ประมาณ 77% ตับจะคอยเปลี่ยนโครงสร้างทางเคมีของแพนโทพราโซล ร่างกายต้องใช้เวลา 1 ชั่วโมงในการกำจัดยาออกจากกระแสเลือด 50% โดยผ่านไปกับปัสสาวะ 
คณะกรรมการอาหารและยาของไทยได้บรรจุยานี้ลงในบัญชียาหลักแห่งชาติเป็นหมวดยารัก ษาแผลในกระเพาะอาหาร 
แพนโทพราโซลจัดเป็นประเภทยาอันตราย การจะใช้ยานี้ได้อย่างปลอดภัยและมีประสิทธิผล จึงต้องอยู่ภายใต้การดูแลของแพทย์เท่านั้น 
 ///// ยาแพนโทพราโซลมีสรรพคุณ (คุณสมบัติ) อย่างไร? ///// 
ยาแพนโทพราโซลมีสรรพคุณคือ 
- รักษาอาการโรคกรดไหลย้อน 
- รักษาแผลในกระเพาะอาหาร ทั้งประเภทที่ไม่มีการติดเชื้อและประเภทที่มีการติดเชื้อ H.pylori (Helicobacter pylori) ร่วมด้วย (โรคติดเชื้อเอชไพโลไร) 
- รักษากลุ่มอาการ Zollinger - Ellison syndrome (กลุ่มอาการพบได้น้อยมากๆที่เกิดจากเนื้องอกของตับอ่อนและ/หรือของลำไส้เล็ก ซึ่งเป็นเนื้องอกที่สร้างฮอร์โมนกระตุ้นให้เกิดการหลั่งกรดอย่างมากในกระเพาะอาหาร) 
 ///// ยาแพนโทพราโซลมีกลไกการออกฤทธิ์อย่างไร? ///// 
ยาแพนโทพราโซลมีกลไกการออกฤทธ์โดย ตัวยาจะยับยั้งการทำงานของเอนไซม์ที่มีชื่อว่า H+/K+ ATPase (Hydrogen potassium ATPase, เอนไซม์ที่เกี่ยวข้องกับการสร้างกรดของกระเพาะอาหาร) ทำให้ลดการหลั่งกรดในกระเพาะอาหาร และเกิดฤทธิ์ในการรักษาตามสรรพคุณ 
 ///// ยาแพนโทพราโซลมีรูปแบบการจัดจำหน่ายอย่างไร? ///// 
ยาแพนโทพราโซลมีรูปแบบการจัดจำหน่ายดังนี้ 
- ยาเม็ด ขนาด 20 และ 40 มิลลิกรัม/เม็ด 
- ยาฉีด ที่เป็นลักษณะยาผงขนาด 40 มิลลิกรัม (ใช้ผสมสารละลายน้ำเกลือในปริมาณตามระบุในเอกสารกำกับยา) 
 ///// ยาแพนโทพราโซลมีขนาดรับประทานอย่างไร? ///// 
ยาแพนโทพราโซลมีขนาดรับประทานดังนี้ 
ก. สำหรับโรคกรดไหลย้อน (GERD): 
- ผู้ใหญ่: รับประทาน 20 - 40 มิลลิกรัมวันละครั้งในช่วงเช้าเป็นเวลา 4 สัปดาห์ หากจำเป็น อาจขยายเวลารับประทานเป็น 8 สัปดาห์ 
ข. สำหรับแผลในกระเพาะอาหาร: 
- ผู้ใหญ่: รับประทาน 40 มิลลิกรัมวันละครั้งในช่วงเช้าเป็นเวลา 2 - 4 สัปดาห์ 
ค. สำหรับแผลในลำไส้เล็กส่วนต้น: 
- ผู้ใหญ่: รับประทาน 40 มิลลิกรัมวันละครั้งในช่วงเช้าเป็นเวลา 4 - 8 สัปดาห์ 
ง. สำหรับแผลในทางเดินอาหารและมีการติดเชื้อ H.pylori ร่วมด้วย: 
- ผู้ใหญ่: รับประทาน 40 มิลลิกรัมวันละ 2 ครั้ง เช้า - เย็น ร่วมกับ Clarithromycin 500 มิลลิ กรัม + Amoxicillin 1 กรัม เช้า–เย็น หรือ Clarithromycin 500 มิลลิกรัม + Metronidazole 400 มิลลิกรัม เช้า - เย็น 
จ. สำหรับป้องกันแผลในทางเดินอาหารเนื่องจากการรับประทานยากลุ่มเอ็นเสด (NSAIDs): 
- ผู้ใหญ่: รับประทาน 20 มิลลิกรัมวันละครั้ง 
ฉ. สำหรับกลุ่มอาการจาก Zollinger - Ellison syndrome: 
- ผู้ใหญ่: รับประทาน 80 มิลลิกรัม/วัน โดยแบ่งรับประทาน ถ้าจำเป็นสามารถปรับขนาดรับ ประทาน (โดยแพทย์เป็นผู้ปรับ) เป็น 240 มิลลิกรัม/วัน 
 
*****หมายเหตุ: 
- การรับประทานยานี้ที่มากกว่า 80 มิลลิกรัม/วัน ควรแบ่งรับประทานเป็น 2 ครั้ง 
- 
สามารถรับประทานยาแพนโทพราโซลก่อนหรือพร้อมอาหารก็ได้ หากเป็นชนิดที่ค่อยๆปลดปล่อยตัวยาที่เรียกว่า Controlled - release ควรรับประทานในช่วงท้องว่างหรือรับ ประทานก่อนอาหาร 1 ชั่วโมง 
- 
การรับประทาน ให้กลืนยานี้พร้อมน้ำเปล่าที่พอเพียง ห้ามเคี้ยวยาโดยเด็ดขาด 
- ยาฉีด จะใช้ในผู้ป่วยที่ไม่สามารถให้ยาทางปากได้เช่น ผู้ป่วยที่กำลังมีเลือดออกจากแผลในกระเพาะอาหารหรือลำไส้ 
- 
ขนาดยาและระยะเวลาในการใช้ยานี้ในเด็ก จะขึ้นกับอายุและน้ำหนักตัวของเด็ก และต้องอยู่ในคำสั่งของแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาแพนโทพราโซล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาแพนโทพราโซลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแพนโทพราโซลสามารถรับประทานยาเมื่อนึกขึ้นได้ ถ้าเวลาใกล้เคียง กับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาแพนโทพราโซลมีผลไม่พึงประสงค์อย่างไร? ///// 
ยาแพนโทพราโซลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการท้องเสีย วิงเวียน ผื่นคัน เจ็บหน้าอก ติดเชื้อในช่องทางเดินอาหาร ปวดศีรษะ คลื่นไส้ วิตกกังวล น้ำตาลในเลือดสูง ไขมันในเลือดสูง นอนไม่หลับ ท้องอืด ท้องผูก ปวดท้อง อาหารไม่ย่อย ปัสสาวะบ่อย ตับทำงานผิดปกติ ปวดต้นคอ อ่อนเพลีย ไอ หลอดลมอักเสบ ไซนัสอักเสบ โพรงจมูกอักเสบ ติดเชื้อระบบทางเดินหายใจส่วนต้น และมีอาการคล้ายไข้หวัดใหญ่ เป็นต้น 
 ///// มีข้อควรระวังการใช้ยาแพนโทพราโซลอย่างไร? ///// 
มีข้อควรระวังการใช้ยาแพนโทพราโซลดังนี้ 
- ห้ามใช้กับผู้ที่แพ้ยานี้ 
- ห้ามใช้ยานี้กับหญิงที่อยู่ในภาวะให้นมบุตร 
- การใช้ยานี้เป็นเวลานาน อาจทำให้เกิดการติดเชื้อแบคทีเรียในช่องทางเดินอาหาร 
- ระวังการใช้ยากับผู้ที่มีภาวะตับทำงานผิดปกติ 
- ระวังการใช้ยาในหญิงตั้งครรภ์ 
- ระวังการใช้ยานี้ในเด็กที่มีอายุต่ำกว่า 18 ปีลงมา 
- ห้ามแบ่งยานี้ให้ผู้อื่นใช้ 
- ห้ามใช้ยาหมดอายุ 
 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแพนโทพราโซลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาแพนโทพราโซลมีปฏิกิริยาระหว่างยากับยาตัวอื่นอย่างไร? ///// 
ยาแพนโทพราโซลมีปฏิกิริยาระหว่างยากับยาตัวอื่นดังนี้ 
- การใช้ยาแพนโทพราโซลร่วมกับยาต้านเชื้อราเช่น Ketoconazole และ Itraconazole จะทำ  ให้ร่างกายดูดซึมยาต้านเชื้อราได้ลดลง หากจำเป็นต้องใช้ร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาแพนโทพราโซลร่วมกับยารักษาโรคหัวใจเช่น Digoxin อาจทำให้การดูดซึมยารักษาโรคหัวใจดังกล่าวลดลงเล็กน้อย หากจำเป็นต้องใช้ร่วมกันควรเฝ้าระวังอาการและการตอบสนองของร่างกายอย่างใกล้ชิด 
- การใช้ยาแพนโทพราโซลร่วมกับยาต้านการแข็งตัวของเลือดเช่น Coumarins จะทำให้ฤทธิ์ ของการยับยั้งการแข็งตัวของเลือดมากขึ้น การใช้ร่วมกันต้องระวังเรื่องการเกิดบาดแผลหรืออาการตกเลือด แพทย์จะเป็นผู้ปรับขนาดรับประทานที่เหมาะสมให้กับผู้ป่วย 
- การใช้ยาแพนโทพราโซลร่วมกับการดื่มแอลกอฮอลล์ สามารถส่งผลให้เกิดความระคายเคืองภายในกระเพาะอาหารเพิ่มมากขึ้น จึงห้ามรับประทานร่วมกันโดยเด็ดขาด 
 ///// ควรเก็บรักษายาแพนโทพราโซลอย่างไร? ///// 
สำหรับยาแพนโทพราโซลชนิดรับประทาน ให้เก็บที่อุณหภูมิระหว่าง 15 - 30 องศาเซลเซียส(Celsius) สำหรับยาฉีดให้เก็บที่อุณหภูมิต่ำกว่า 25 องศาเซลเซียส และเก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาแพนโทพราโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาแพนโทพราโซลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Pantoprazole [2014,Nov15]
2 http://www.mims.com/USA/drug/info/pantoprazole/ [2014,Nov15]
3 http://www.mims.com/THAILAND/Home/GatewaySubscription/?generic=pantoprazole [2014,Nov15]
4 http://www.mims.com/Thailand/drug/search/?q=pantoprazole [2014,Nov15]
5 http://drug.fda.moph.go.th:81/nlem.in.th/search?keyword=pantoprazole [2014,Nov15]
6 http://www.drugs.com/drug-interactions/pantoprazole-index.html?filter=2&amp;generic_only=#K [2014,Nov15]
