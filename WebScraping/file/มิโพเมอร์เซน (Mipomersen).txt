มิโพเมอร์เซน (Mipomersen)
 ///// บทนำ ///// 
ยามิโพเมอร์เซน(Mipomersen หรือ Mipomersen sodium) เป็นยาลดไขมันในเลือดที่มีรูปแบบเภสัชภัณฑ์เป็นยาฉีด โดยต้องฉีดเข้าใต้ผิวหนัง  ความเสี่ยงจากการใช้ยาชนิดนี้คือเกิดพิษทำลายตับ/ตับอักเสบ  การใช้ยามิโพเมอร์เซนจึงต้องเป็นไปตามคำสั่งของแพทย์แต่ผู้เดียว  ผู้ป่วยที่ได้รับยานี้ต้องควบคุมและจำกัดการรับประทานอาหารที่มีไขมันสูงร่วมด้วย  ปกติแพทย์จะให้ยามิโพเมอร์เซนกับผู้ป่วยเพียงอาทิตย์ละ 1 ครั้งเท่านั้น การฉีดยานี้สามารถฉีดเข้าที่หน้าท้อง  ต้นแขน  หรือ ต้นขา  แพทย์จะหลีกเลี่ยงการฉีดยาซ้ำในบริเวณเดิม  การเก็บรักษายานี้ต้องเก็บในตู้เย็น  เมื่อจะนำมาฉีดให้ผู้ป่วยต้องทิ้งให้อุณหภูมิของยาปรับสูงขึ้นเท่ากับอุณหภูมิห้องจึงนำมาใช้กับผู้ป่วยได้ 
การใช้ยามิโพเมอร์เซนสามารถก่อให้เกิดอาการข้างเคียง(ผลข้างเคียง)ต่างๆได้ 
เช่น  คลื่นไส้  ปวดศีรษะ  หรือมีอาการเหมือนเป็นไข้หวัดใหญ่  กรณีที่เกิดผลข้างเคียงเกิน 2 วันหลังได้รับการฉีดยานี้ ต้องรีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
นอกจากนี้ ยังมีข้อจำกัดการใช้ยามิโพเมอร์เซนที่ผู้บริโภค/ผู้ป่วยควรทราบดังนี้ เช่น 
- ห้ามดื่มเครื่องดื่มประเภทแอลกอฮอล์ขณะที่ได้รับยามิโพเมอร์เซนเพราะจะทำให้เกิดผลข้างเคียงจากยานี้สูงขึ้น 
- ห้ามฉีดยานี้เข้ากล้ามเนื้อหรือฉีดเข้าหลอดเลือด  ให้ฉีดยาเข้าใต้ผิวหนังเท่านั้น 
- ห้ามใช้ยานี้ร่วมกับยาบางประเภทด้วยจะทำให้เกิดพิษกับตับได้มากยิ่งขึ้น เช่น  ยา Amiodarone, Isotretinoin, Lomitapide(ยาลดไขมัน), Methotrexate, เป็นต้น 
- การใช้ยานี้กับผู้สูงอายุ อาจทำให้เกิดความเสี่ยงต่อไขมันเข้าไปสะสมในตับ(ไขมันพอกตับ)ได้สูง หรือมีความดันโลหิตสูง  การใช้ยากับผู้ป่วยกลุ่มนี้จึงต้องเพิ่มความระวังอย่างมาก 
- ห้ามใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร และเด็ก 
ทั้งนี้ ระหว่างที่ได้รับยามิโพเมอร์เซน ผู้ป่วยจะต้องได้รับการตรวจเลือดดูการทำงานของตับว่ายังปกติดีหรือไม่  โดยแพทย์จะทำการตรวจดูค่าเอ็นไซม์การทำงานของตับในเลือดและระดับบิลิรูบินในเลือด ซึ่งทั่วไป แพทย์จะเฝ้าติดตามทุกๆ 3 เดือน 
อนึ่ง ด้วยยามิโพเมอร์เซนเป็นยาฉีด ผู้ป่วยจะต้องมารับการฉีดยาต่อเนื่องตามคำสั่งแพทย์ ณ สถานพยาบาล และสามารถพบเห็นการจัดจำหน่ายยานี้ในต่างประเทศภายใต้ชื่อการค้าว่า “Kynamro” 
 
 ///// มิโพเมอร์เซนมีสรรพคุณ(คุณสมบัติ)อย่างไร? ///// 
ยามิโพเมอร์เซนมีสรรพคุณ/ข้อบ่งใช้ เป็นยาลดไขมันในเลือด เช่นไขมัน  LDL และ Total cholesterol(คอเลสเตอรอลรวม) 
 
 ///// มิโพเมอร์เซนมีกลไกการออกฤทธิ์อย่างไร? ///// 
หลังจากตัวยามิโพเมอร์เซนเข้าสู่กระแสเลือด ตัวยาจะมีกลไกการออกฤทธิ์ยับยั้งการสังเคราะห์ Apo B-100 ซึ่งเป็นองค์ประกอบสำคัญของไขมัน LDL-cholesterol และไขมัน VLDL  ด้วยกลไกนี้ จึงทำให้ไขมันในเลือดลดลง 
 
 ///// มิโพเมอร์เซนมีรูปแบบการจัดจำหน่ายอย่างไร? ///// 
ยามิโพเมอร์เซนมีรูปแบบการจัดจำหน่าย เช่น 
- ยาฉีดที่มีส่วนประกอบของ Mipomersen ขนาด 200 มิลลิกรัม/มิลลิลิตร 
 
 ///// มิโพเมอร์เซนมีขนาดการบริหารยาอย่างไร? ///// 
ยามิโพเมอร์เซนมีขนาดการบริหารยา/ใช้ยา เช่น 
- ผู้ใหญ่: ฉีดยาเข้าใต้ผิวหนัง ขนาด 200 มิลลิกรัม สัปดาห์ละ 1 ครั้ง 
- เด็ก: ห้ามใช้ยานี้ในเด็ก 
อนึ่ง: 
- ควรฉีดยาในวันและเวลาเดียวกันของแต่ละสัปดาห์ 
- ระยะเวลาการใช้ยานี้ให้เป็นไปตามดุลยพินิจของแพทย์ 
- ต้องเข้ารับการตรวจเลือดเพื่อดูการทำงานของตับตามแพทย์นัดหมายทุกครั้ง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยามิโพเมอร์เซน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ  โรคไต  โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยามิโพเมอร์เซนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
หากลืมมารับการฉีดยามิโพเมอร์เซน ให้รีบติดต่อ แพทย์/พยาบาล/เจ้าหน้าที่ที่เกี่ยวข้อง เพื่อทำการนัดหมายการฉีดยาใหม่โดยเร็ว  กรณีที่เวลาใกล้เคียงกับการฉีดยาครั้งถัดไปหรืออีก 3 วันจะถึงนัดหมายการให้ยาครั้งถัดไป ให้ฉีดยาในขนาดปกติ 
 
 ///// มิโพเมอร์เซนมีผลไม่พึงประสงค์อย่างไร? ///// 
ยามิโพเมอร์เซนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้ อาเจียน  ปวดท้อง 
- ผลต่อระบบประสาท:   เช่น  ปวดศีรษะ  มีไข้  หนาวสั่น 
- ผลต่อไต:   เช่น  กรวยไตอักเสบ 
- ผลต่อผิวหนัง:  เช่น  เกิดผื่นคันตามผิวหนัง ผิวหนังบวม 
- ผลต่อระบบกล้ามเนื้อและกระดูก:   เช่น  ปวดกล้ามเนื้อ 
- ผลต่อระบบการเผาผลาญพลังงานของร่างกาย:   เช่น  มือ-เท้าบวม  มีโปรตีนใน  ปัสสาวะ 
- ผลต่อตับ:  เช่น ค่าเอนไซม์การทำงานของตับในเลือดเพิ่มขึ้น/ตับทำงานผิดปกติ ไขมันสะสมในตับมากขึ้น/ไขมันพอกตับ 
- ผลต่อระบบหัวใจและหลอดเลือด:   เช่น  ความดันโลหิตสูง  กล้ามเนื้อหัวใจขาดเลือด  ชีพจรเต้นผิดปกติ 
- ผลต่อสภาพจิตใจ:  เช่น นอนไม่หลับ 
 
 ///// มีข้อควรระวังการใช้มิโพเมอร์เซนอย่างไร? ///// 
มีข้อควรระวังการใช้ยามิโพเมอร์เซน เช่น 
- ห้ามใช้กับผู้ที่แพ้ยานี้ 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก 
- ห้ามใช้ยานี้กับผู้ป่วยโรคตับชนิดต่างๆ เช่น  ตับแข็ง  ตับอักเสบ 
- ห้ามดื่มเครื่องดื่มจำพวกแอลกอฮอล์ขณะที่ใช้ยานี้ 
- ห้ามผสมยาชนิดอื่นร่วมกับยามิโพเมอร์เซนเพื่อฉีดให้ผู้ป่วยในเข็มเดียวกัน 
- ในระหว่างใช้ยานี้ หากพบอาการทางตับ เช่น  ค่าเอนไซม์การทำงานของตับในเลือดสูง  ค่าบิลิรูบินสูง  ต้องหยุดใช้ยานี้ 
- มาพบแพทย์/มาโรงพยาบาล เพื่อรับการตรวจร่างกาย และตรวจเลือด ตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยามิโพเมอร์เซนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// มิโพเมอร์เซนมีปฏิกิริยาระหว่างยากับยาตัวอื่นอย่างไร? ///// 
ยามิโพเมอร์เซนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยามิโพเมอร์เซนร่วมกับยา Ibuprofen, Abacavir, Abiraterone, Acarbose, Acitretin, Acetaminophen (Paracetamol), Lovastatin, Perindopril,  ด้วยจะทำให้เกิดผลเสียกับตับมากขึ้น 
 
 ///// ควรเก็บรักษามิโพเมอร์เซนอย่างไร? ///// 
ควรเก็บยามิโพเมอร์เซนภายใต้อุณหภูมิ 2-8 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  และเก็บยาภายใต้อุณหภูมิที่กำหนดได้ไม่เกิน 14 วัน 
 
 ///// มิโพเมอร์เซนมีชื่ออื่นอีกไหม? ผลิตจากบริษัทอะไรบ้าง? ///// 
ยามิโพเมอร์เซน มียาชื่อการค้า และบริษัทผู้ผฃิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/mtm/mipomersen.html[2017,July1] 
https://www.drugs.com/ppa/mipomersen.html[2017,July1] 
https://en.wikipedia.org/wiki/Mipomersen[2017,July1] 
https://www.fda.gov/downloads/Drugs/DrugSafety/UCM337730.pdf[2017,July1]
