โดรทาเวอรีน (Drotaverine)
 ///// บทนำ ///// 
ยาโดรทาเวอรีน (Drotaverine หรือ Drotaverin หรือ Drotaverine hydrochloride หรือ Drotaverine HCl) เป็นยาลดอาการหดเกร็งตัวของกล้ามเนื้อเรียบ   ทางคลินิกนำมาใช้ลดอาการปวดท้องชนิดต่างๆ เช่น  ปวดประจำเดือน      ปวดในระบบทางเดินปัสสาวะ(เช่น  ปวดเกร็ง/ปวดบีบในกระเพาะปัสสาวะ)  ปวดในระบบทางเดินอาหาร (เช่น ปวดจากนิ่วในถุงน้ำดี)  รูปแบบเภสัชภัณฑ์ของยาชนิดนี้มีทั้งเป็นยารับประทานและยาฉีด 
การดูดซึมของยาโดรทาเวอรีนจากระบบทางเดินอาหารทำได้ประมาณ 65% ตับจะมีหน้าที่ทำลายโครงสร้างของยาชนิดนี้อย่างต่อเนื่อง  ร่างกายต้องใช้เวลา 7–11 ชั่วโมงเพื่อกำจัดยาโดรทาเวอรีนออกจากกระแสเลือด โดยผ่านทิ้งไปกับปัสสาวะและอุจจาระ  อาจกล่าวได้ว่าโดรทาเวอรีนเป็นยาบรรเทาปวดเกร็ง/ปวดบีบตามอาการที่เกิดขึ้นเท่านั้น โดยไม่ใช่ยาที่ใช้รักษาต้นเหตุของอาการปวดเกร็งโดยตรง ผู้ป่วยจึงต้องให้แพทย์รักษาจากสาเหตุที่แท้จริง และการรับประทานยานี้ต้องเป็นไปตามคำสั่งแพทย์เท่านั้น 
จากรายงานความปลอดภัยของการใช้ยาโดรทาเวอรีน พบว่า *ผู้ที่ได้รับยานี้เกินขนาดจะเกิด  อาการอาเจียน  มีภาวะลมชัก   เกิดผลข้างเคียงสูง/เป็นพิษต่อหัวใจ ตลอดจนกระทั่งอาจทำให้เสียชีวิต 
ผู้ป่วยกลุ่มเสี่ยงที่อาจได้รับผลกระทบ/ผลข้างเคียงอย่างรุนแรงจากการใช้ยาโดรทาเวอรีน เช่น   ผู้ป่วยโรคหัวใจ  ผู้ป่วยด้วยโรค ตับวาย  ไตวาย  ตลอดถึงสตรีมีครรภ์/ตั้งครรภ์  สตรีในภาวะให้นมบุตร และเด็กที่อายุต่ำกว่า 6 ปีลงมา 
คณะกรรมการอาหารและยาของไทยได้กำหนดให้ยาชนิดโดรทาเวอรีน อยู่ในหมวดยาอันตราย และต้องใช้ยานี้ตามคำสั่งแพทย์เท่านั้น 
โดยทั่วไป เราสามารถพบเห็นการใช้ยาโดรทาเวอรีนตามสถานพยาบาล และมีจำหน่ายตามร้านขายยาขนาดกลางขึ้นไป  ทั้งนี้หากมีข้อสงสัยเกี่ยวการใช้ยาโดรทาเวอรีนผู้ป่วย/ผู้บริโภคสามารถสอบถามข้อมูลเพิ่มเติมได้จากแพทย์ผู้ที่ทำการตรวจรักษาหรือจากเภสัชกรตามร้านขายยาทั่วไป 
 
 ///// โดรทาเวอรีนมีสรรพคุณ(คุณสมบัติ)อย่างไร? ///// 
ยาโดรทาเวอรีนมีสรรพคุณ/ข้อบ่งใช้ เช่น 
- บำบัดอาการปวดเกร็งจาก  นิ่วในไต  ปวดกระเพาะอาหาร  ปวดจากการทำงานของอวัยวะในระบบทางเดินอาหาร/ลำไส้แปรปรวน   ปวดประจำเดือน   ปวดจากถุงน้ำดีอักเสบ  ปวดจากกระเพาะปัสสาวะอักเสบ   ปวดเกร็งจากหลอดเลือดที่ไปหล่อเลี้ยงหัวใจตีบ/กล้ามเนื้อหัวใจขาดเลือด 
 
 ///// โดรทาเวอรีนมีกลไกการออกฤทธิ์อย่างไร? ///// 
ยาโดรทาเวอรีน มีกลไกการออกฤทธิ์โดย ตัวยาจะยับยั้งการทำงานของเอนไซม์ที่มีชื่อว่า Phosphodiesterase ซึ่งมีหน้าที่เปลี่ยนแปลงสารชีวะโมเลกุลที่มีชื่อว่า cAMP(Cyclic adenosine monophosphate,สารที่เป็นตัวส่งสัญญาณที่เกี่ยวข้องกับการทำงานของเอนไซม์ Phosphodiesterase) ทำให้ระดับ cAMP มีปริมาณเพิ่มขึ้น และส่งผลต่อการดูดซึมเกลือแคลเซียมในระดับเซลล์ของผนังกล้ามเนื้อเรียบให้ลดน้อยลง  จนเป็นเหตุให้ผนังกล้ามเนื้อเรียบคลายตัวและลดอาการปวดเกร็งได้ตามสรรพคุณ 
 
 ///// โดรทาเวอรีนมีรูปแบบการจัดจำหน่ายอย่างไร? ///// 
ในประเทศไทยจะพบเห็นการจัดจำหน่ายยาโดรทาเวอรีน ในรูปแบบเป็นยาเม็ดชนิดรับประทาน ที่ประกอบด้วยตัวยา Drotaverine HCl ขนาด 40 มิลลิกรัม/เม็ด 
 
 ///// โดรทาเวอรีนมีขนาดรับประทานอย่างไร? ///// 
ยาโดรทาเวอรีน มีขนาดรับประทาน เช่น 
- ผู้ใหญ่: รับประทานยาครั้งละ 40–80 มิลลิกรัม วันละ 3 ครั้ง เช้า-กลางวัน-เย็น    ก่อนหรือหลังอาหารก็ได้ 
- เด็กอายุตั้งแต่ 6 ปีขึ้นไป: รับประทานยาครั้งละ 40 มิลลิกรัม วันละ 3 ครั้ง เช้า-กลางวัน-เย็น ก่อนหรือหลังอาหารก็ได้ 
- เด็กอายุต่ำกว่า 6 ปี: ห้ามรับประทานยานี้ ด้วยยังไม่มีข้อมูลทางคลินิกที่เพียงพอในด้านความปลอดภัยของยานี้ในเด็กวัยนี้ 
*อนึ่ง: 
- ห้ามใช้ยานี้เกินคำสั่งแพทย์โดยเด็ดขาด ด้วยเสี่ยงต่ออาการข้างเคียงที่รุนแรง 
- ห้ามใช้ยานี้กับผู้ป่วยด้วยโรคหัวใจระยะรุนแรง  ผู้ป่วย โรคตับ  โรคไต 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาโดรทาเวอรีน   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคไต  โรคหัวใจ  รวมทั้งกำลังกินยา/ใช้ยาอะไรอยู่ เพราะยาโดรทาเวอรีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาโดรทาเวอรีน สามารถรับประทานยาทันทีเมื่อนึกขึ้นได้  ถ้าเวใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานที่ขนาดปกติ 
แต่อย่างไรก็ดี  การลืมรับประทานยาโดรทาเวอรีน อาจก่อให้เกิดอาการปวดเกร็งตามมา 
 
 ///// โดรทาเวอรีนมีผลไม่พึงประสงค์อย่างไร? ///// 
ยาโดรทาเวอรีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ดังนี้ เช่น วิงเวียน  คลื่นไส้ อาเจียน  ปากแห้ง  ท้องผูก  ผื่นคัน  นอนไม่หลับ  ใบหน้าแดง   หัวใจเต้นผิดจังหวะ   อาจพบความดันโลหิตต่ำได้บ้าง 
 
 ///// มีข้อควรระวังการใช้โดรทาเวอรีนอย่างไร? ///// 
มีข้อควรระวังการใช้ยาโดรทาเวอรีน เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเองและใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก 
- ห้ามใช้ยานี้ต่อเนื่องนานเกินคำสั่งแพทย์ 
- ห้ามใช้ยานี้กับสตรีมีครรภ์  สตรีในภาวะให้นมบุตร และเด็กที่อายุต่ำกว่า 6 ปี 
- ขณะใช้ยานี้ให้หลีกเลี่ยงการโดนแสงแดดโดยตรง เพราะอาจเกิดผิวแพ้แสงแดดได้ง่าย 
- ควรพบแพทย์/มาโรงพยาบาลเพื่อค้นหาและรักษาต้นเหตุของอาการปวดที่รุนแรง 
- กรณีพบอาการหัวใจเต้นผิดจังหวะหลังได้รับยานี้ ให้หยุดการใช้ยานี้ทันที แล้วรีบมาพบแพทย์/มาโรงพยาบาลโดยเร็ว โดยไม่ต้องรอถึงวันแพทย์นัด 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาล โดยไม่ต้องรอถึงวันแพทย์นัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโดรทาเวอรีนด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โดรทาเวอรีนมีปฏิกิริยาระหว่างยากับยาตัวอื่นอย่างไร? ///// 
ยาโดรทาเวอรีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาโดรทาเวอรีนร่วมกับยา Levodopa  ด้วยจะทำให้ฤทธิ์การรักษาของ Levodopa ลดต่ำลง 
- เพิ่มความระวังเมื่อต้องใช้ยาโดรทาเวอรีนร่วมกับยาแก้ปวดชนิดอื่นๆ และกับยาเบนโซไดอะซีปีน(Benzodiazepine)จะต้องเพิ่มความระมัดระวังเป็นอย่างมาก  เพราะอาจทำให้ผู้ป่วยได้รับอาการข้างเคียงที่สูงขึ้นจากยาทั้ง 2 ตัวที่ใช้ร่วมกันตามมา 
 
 ///// ควรเก็บรักษาโดรทาเวอรีนอย่างไร? ///// 
ควรเก็บยาโดรทาเวอรีนภายใต้อุณหภูมิห้องที่เย็น ห้ามเก็บยาในช่องแช่แข็งตู้เย็น
เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// โดรทาเวอรีนมีชื่ออื่นอีกไหม? ผลิตจากบริษัทอะไรบ้าง? ///// 
ยาโดรทาเวอรีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น Adort, Arudol, Baralgan-D, Baralgan-DM, Dotacid 
 ///// บรรณานุกรม ///// 
https://www.tabletwise.com/medicine/drotaverine[2017,Sept23] 
https://en.wikipedia.org/wiki/Drotaverine[2017,Sept23] 
http://www.medindia.net/doctors/drug_information/drotaverine.htm[2017,Sept23] 
http://www.mims.com/thailand/drug/info/deolin/?type=brief[2017,Sept23] 
http://www.mims.com/thailand/drug/info/drotaverine/?type=brief&amp;mtype=generic[2017,Sept23] 
https://www.drugbank.ca/drugs/DB06751[2017,Sept23]
