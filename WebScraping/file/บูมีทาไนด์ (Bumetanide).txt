บูมีทาไนด์ (Bumetanide)
 ///// บทนำ ///// 
ยาบูมีทาไนด์(Bumetanide) เป็นยาขับปัสสาวะประเภท ลูปไดยูเรติก (Loop diuretics) โดยมีการออกฤทธิ์กับไตในบริเวณที่เรียกว่า ลูปออฟเฮนเล่ (Loop of Henle,ส่วนที่ดูดกลับเข้ากระแสเลือดของน้ำและเกลือโซเดียมจากปัสสาวะ)  ทางคลินิก ใช้ยานี้ลดอาการบวมน้ำของร่างกายที่มีสาเหตุมาจาก  โรคหัวใจ  โรคตับ  และโรคไต   นักวิทยาศาสตร์ยังค้นพบว่า ยาบูมีทาไนด์มีความแรงมากกว่ายาขับปัสสาวะ Furosemide ถึง 40 เท่า จึงเหมาะที่จะใช้กับผู้ป่วยที่ต้องใช้ยาขับปัสสาวะ Furosemide เป็นปริมาณมากๆ 
ลักษณะเภสัชภัณฑ์ของยาบูมีทาไนด์ มีทั้งยาชนิดรับประทานและยาฉีด โดยเฉพาะยานี้ชนิดยาฉีดจะถูกนำมาใช้กับผู้ป่วยที่มีปัญหาเรื่องการดูดซึมยาต่างๆจากระบบทางเดินอาหาร    โดยทั่วไป ยาบูมีทาไนด์จะอยู่ในกระแสเลือดของผู้ป่วยได้นานเพียงประมาณ 1 – 1.5 ชั่วโมง ก็จะถูกขับทิ้งมากับปัสสาวะและบางส่วนออกมากับอุจจาระ 
นอกจากมีฤทธิ์ขับปัสสาวะแล้ว ยาบูมีทาไนด์ยังแสดงฤทธิ์เพิ่มการขับเกลือโปแตสเซียม/โพแทสเซียมออกจากกระแสเลือด และยังส่งผลให้ไตขับกรดยูริก/กรดยูริคทิ้งได้น้อยลงเช่นกัน  ดังนั้นข้อระวังประการหนึ่งเมื่อใช้ยานี้คือ ต้องคอยตรวจสอบระดับโพแตทเซียมและกรดยูริกในเลือดให้เป็นปกติอย่างสม่ำเสมอ 
ทั้งนี้ ยังมี ข้อห้าม ข้อจำกัด ข้อควรระวัง ของการใช้ยาบูมีทาไนด์ที่ผู้บริโภค/ผู้ป่วยควรทราบดังนี้ เช่น 
- ห้ามใช้กับผู้แพ้ยานี้ 
- ห้ามใช้ยาบูมีทาไนด์กับผู้ที่ปัสสาวะไม่ออกซึ่งมีสาเหตุจากไตทำงานน้อยกว่าปกติ                      หรือผู้ที่มีปัสสาวะน้อยกว่า 500 มิลลิลิตร/วัน 
- ห้ามใช้ยาบูมีทาไนด์กับผู้ที่มีภาวะเกลือ โซเดียม  แคลเซียม  โพแทสเซียม     แมกนีเซียม  และเกลือไบคาร์บอเนต(Bicarbonate)ในเลือดต่ำ 
- ห้ามใช้กับผู้ที่มีอาการทางระบบประสาท/ สมองด้วยเหตุจากโรคตับระยะรุนแรง 
- อาการป่วยหรือโรคประจำตัวบางอย่าง อาจได้รับผลกระทบอย่างมากเมื่อมีการใช้ ยาบูมีทาไนด์ เช่น  ผู้ที่มีกรดยูริกในเลือดสูง  ผู้ป่วยโรคเบาหวาน  ผู้ที่มีระดับแก๊สไนโตรเจนในเลือดสูงกว่าปกติ  ผู้ป่วยโรคหัวใจ  ผู้ที่อยู่ในภาวะขาดน้ำผู้ป่วย โรคไต  โรคตับ 
- การใช้ยาบูมีทาไนด์ร่วมกับยาต่างๆหลายชนิด สามารถก่อให้เกิดภาวะยาตีกัน(ปฏิกิริยาระหว่างยา) เช่นยา  กลุ่มAminoglycosides,  Ibuprofen,  Indomethacin,  Chloral hydrate,  Digitalis, และ Lithium 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร เป็นกลุ่มเสี่ยงต่อการเกิดผลข้างเคียงที่รุนแรงจากการใช้ยาต่างๆหลายประเภทรวมถึงยาบูมีทาไนด์ด้วย ดังนั้นจึงต้องปรึกษาแพทย์/เภสัชกร ก่อนใช้ยาต่างๆเสมอ 
- การใช้ยานี้อาจทำให้ผิวหนังแพ้แสงแดดได้ง่าย ระหว่างใช้ยาบูมีทาไนด์จึงมี                        ข้อแนะนำให้หลีกเลี่ยงการออกแดด  หรือกรณีอยู่ในที่แจ้ง ควรใช้ครีมกันแดดทาป้องกันผิวหนัง และควรสวมใส่เสื้อผ้าปกคลุมผิวหนังอย่างมิดชิด 
- การใช้ยานี้กับผู้ป่วยเบาหวาน สามารถส่งผลให้น้ำตาลในเลือดผิดปกติได้(อาจสูงขึ้น หรืออาจต่ำลง) จึงต้องตรวจสอบและควบคุมระดับน้ำตาลในเลือดให้เป็นปกติเสมอ 
- การตรวจเลือดดูการทำงานของไต และดูระดับอิเล็กโทรไลต์(Electrolyte) เป็นสิ่งที่ต้องกระทำเป็นระยะๆตามแพทย์สั่ง  ทั้งนี้เพื่อเป็นการป้องกันความผิดปกติการทำงานของไต 
- ระหว่างที่ผู้ป่วยได้รับยาบูมีทาไนด์ แพทย์อาจต้องจ่ายยาเสริมเกลือโปแตสเซียม    เพื่อป้องกันภาวะร่างกายพร่อง/ขากเกลือโปแตสเซียม  ผู้ป่วยต้องใช้ยาโปแตสเซียม             ตามขนาดที่แพทย์แนะนำเท่านั้น และห้ามปรับขนาดการใช้ยาเอง 
- ยาบูมีทาไนด์สามารถทำให้เกิดอาการวิงเวียนและง่วงนอน  หากมีอาการดังกล่าวหลังใช้ยานี้ ให้หลีกเลี่ยงการขับขี่ยวดยานพาหนะต่างๆ รวมถึงการทำงานกับเครื่องจักร ด้วยอาจเกิดอุบัติเหตุได้ง่าย 
- *กรณีเกิดข้อผิดพลาดทำให้ผู้ป่วยได้รับยานี้เกินขนาด  จะทำให้ร่างกายเกิดสูญเสียน้ำ(ภาวะขาดน้ำ)  พร่อง/ขาดอิเล็กโทรไลต์  รู้สึกสับสน  เบื่ออาหาร  อาเจียน  เป็นตะคริว  หากพบอาการเหล่านี้หลังการใช้ยานี้ ต้องรีบนำผู้ป่วยส่งโรงพยาบาลทันที/ฉุกเฉิน 
การใช้ยาบูมีทาไนด์ผิดวิธี สามารถก่อให้เกิดอันตรายกับผู้ป่วยได้ การใช้ยาชนิดนี้ควรเป็นไปตามคำสั่งแพทย์ ไม่ควรไปซื้อหาเพื่อนำมาใช้ด้วยตนเอง  และหากมีข้อสงสัยเพิ่มเติมของการใช้ยาบูมีทาไนด์  สามารถสอบถามได้จากแพทย์ผู้ที่ทำการรักษา หรือจากเภสัชกรได้ทั่วไป 
 
 ///// บูมีทาไนด์มีสรรพคุณ(คุณสมบัติ)อย่างไร? ///// 
ยาบูมีทาไนด์มีสรรพคุณ/ข้อบ่งใช้เพื่อ ลดอาการบวมน้ำของร่างกายที่มีสาเหตุจาก โรคหัวใจล้มเหลว  โรคตับ  หรือ จากโรคไต 
 
 ///// บูมีทาไนด์มีกลไกการออกฤทธิ์อย่างไร? ///// 
ยาบูมีทาไนด์มีกลไกการออกฤทธ์โดย ตัวยาจะยับยั้งการดูดคืนกลับของเกลือโซเดียมและเกลือคลอไรด์(Chloride)ที่หน่วยไต  จึงก่อให้เกิดแรงในการผลักดันน้ำออกมาเป็นปัสสาวะได้ตามสรรพคุณ 
 
 ///// บูมีทาไนด์มีรูปแบบการจัดจำหน่ายอย่างไร? ///// 
ยาบูมีทาไนด์มีรูปแบบการจัดจำหน่าย เป็น 
- ยาเม็ดชนิดรับประทานที่ประกอบด้วยตัวยาBumetanide ขนาด 0.5  1และ2 มิลลิกรัม/เม็ด 
- ยาฉีดที่ประกอบด้วยตัวยา Bumetanide ขนาด 0.25 มิลลิกรัม/มิลลิลิตร 
 
 ///// บูมีทาไนด์มีขนาดการบริหารยาอย่างไร? ///// 
ยาบูมีทาไนด์มีขนาดการบริหารยา/ใช้ยา เช่น 
- ผู้อายุตั้งแต่18ปีขึ้นไป:	รับประทานยาครั้งละ 0.5–2 มิลลิกรัม วันละ1ครั้ง หรือฉีดยาเข้าหลอดเลือดดำ หรือฉีดเข้ากล้ามเนื้อ 0.5–1 มิลลิกรัม วันละ1ครั้ง 
- เด็กและผู้มีอายุต่ำกว่า 18 ปี:  ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในผู้ป่วยกลุ่มนี้  การใช้ยานี้ในผู้ป่วยกลุ่มนี้  จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง:   ยานี้ ทั้งยาชนิดรับประทาน และยาฉีด อาจต้องมีการให้ยาซ้ำ ทั้งนี้ขึ้นกับอาการบวมน้ำของผู้ป่วยโดยแพทย์จะเป็นผู้พิจารณาการใช้ยานี้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาบูมีทาไนด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น โรคไต  โรคตับ  โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาบูมีทาไนด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาบูมีทาไนด์  สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ดี การลืมหรือหยุดรับประทานยาบูมีทาไนด์เองโดยไม่มีคำสั่งแพทย์ จะทำให้อาการบวมน้ำของร่างกายทุเลาได้ช้าลง 
 
 ///// บูมีทาไนด์มีผลไม่พึงประสงค์อย่างไร? ///// 
ยาบูมีทาไนด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเผาผลาญพลังงานของร่างกาย:  เช่น ทำให้ระดับ โซเดียม  โปแตสเซียม และคลอไรด์ ในเลือดต่ำลง   กรดยูริคในเลือดเพิ่มขึ้น  ค่าน้ำตาลในเลือดผิดปกติ 
- ผลต่อระบบเลือด:    เช่น  มีภาวะโลหิตจางเล็กน้อย   มีภาวะเกล็ดเลือดต่ำ  เกิดภาวะLeukopenia(เม็ดเลือดขาวต่ำ) 
- ผลต่อระบบทางเดินอาหาร:  เช่น  ท้องผูกหรือไม่ก็ท้องเสีย  คลื่นไส้ อาเจียน  อาจทำให้เกิดตับอ่อนอักเสบ 
- ผลต่อระบบประสาท: เช่น  วิงเวียน  ปวดศีรษะ มีภาวะหูหนวก 
- ผลต่อระบบหัวใจและหลอดเลือด:  เช่น  ความดันโลหิตต่ำ 
- ผลต่อไต:  เช่น การกำจัดครีเอตินิน(Creatinine)ของไตลดน้อยลง/ ไตทำงานได้น้อยลง 
- ผลต่อผิวหนัง:  เช่น  เกิดผื่นคัน  ลมพิษ   Stevens-Johnson syndrome 
- ผลต่อกล้ามเนื้อ:  เช่น  เป็นตะคริวที่กล้ามเนื้อ  กล้ามเนื้ออ่อนแรง 
 
 ///// มีข้อควรระวังการใช้บูมีทาไนด์อย่างไร? ///// 
มีข้อควรระวังการใช้ยาบูมีทาไนด์ เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ที่ไตทำงานน้อยกว่าปกติ ผู้ที่ปัสสาวะไม่ออก ผู้ที่มีปริมาณเกลือ   อิเล็กโทรไลท์(Electrolyte)ในเลือดต่ำ  ผู้ที่มีอาการตับวาย 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร โดยไม่มีคำสั่งจากแพทย์ 
- ห้ามใช้กับผู้ที่มีอายุต่ำกว่า 18 ปีลงมา 
- ห้ามใช้ยาบูมีทาไนด์เป็นยาลดน้ำหนัก 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สียาเปลี่ยนไป 
- ห้ามรับประทานยานี้กับสุราหรือเครื่องดื่มที่มีแอลกอฮอล์เป็นส่วนประกอบด้วยจะส่งผลให้เกิดผลข้างเคียงจากยานี้ที่รุนแรงขึ้น 
- ระวังการใช้ยานี้กับผู้มีภาวะต่อมลูกหมากโต 
- รับประทานยานี้ตรงตามขนาดและเวลาที่แพทย์สั่ง 
- หลังได้รับยาบูมีทาไนด์แล้วมีอาการหูดับ/ หรือไม่ได้ยินเสียง  ต้องเข้ามาปรึกษาแพทย์/มาโรงพยาบาลทันที 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายและการตรวจเลือด ตามแพทย์สั่ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาบูมีทาไนด์ด้วย) ยาแผนโบราณ  อาหารเสริม  ผลิตภัณฑ์เสริมอาหาร   และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// บูมีทาไนด์มีปฏิกิริยาระหว่างยากับยาตัวอื่นอย่างไร? ///// 
ยาบูมีทาไนด์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาบูมีทาไนด์ร่วมกับยากลุ่ม Aminoglycosides  ด้วยเสี่ยงต่อการมีภาวะหูหนวกหรือไม่ได้ยินเสียง 
- หลีกเลี่ยงการใช้ยาบูมีทาไนด์ร่วมกับยา Ibuprofen หรือ Indomethacin ด้วยจะทำให้ประสิทธิภาพการรักษาของยาบูมีทาไนด์ด้อยลงไป 
- ห้ามใช้ยาบูมีทาไนด์ร่วมกับยา Chloral hydrate,  Lithium  ด้วยยาบูมีทาไนด์จะทำให้ผู้ป่วยได้รับผลข้างเคียงจากยา Chloral hydrate และ Lithium มากยิ่งขึ้น 
- ห้ามใช้ยาบูมีทาไนด์ร่วมกับยา Fentanyl  ด้วยจะทำให้ผู้ป่วยมีความดันโลหิตต่ำตามมา 
 
 ///// ควรเก็บรักษาบูมีทาไนด์อย่างไร? ///// 
ควรเก็บยายาบูมีทาไนด์ภายใต้อุณหภูมิ 15 – 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// บูมีทาไนด์มีชื่ออื่นอีกไหม? ผลิตจากบริษัทอะไรบ้าง? ///// 
ยาบูมีทาไนด์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.accessdata.fda.gov/drugsatfda_docs/label/2010/018225s024lbl.pdf [2017,Feb25] 
https://www.drugs.com/drug-interactions/bumetanide-with-droperidol-fentanyl-433-0-945-0.html [2017,Feb25] 
https://en.wikipedia.org/wiki/Bumetanide [2017,Feb25] 
http://www.mims.com/thailand/drug/info/bumetanide/?type=brief&amp;mtype=generic [2017,Feb25] 
https://www.drugbank.ca/drugs/DB00887 [2017,Feb25]
