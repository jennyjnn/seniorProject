เลวอร์ฟานอล (Levorphanol)
 ///// บทนำ ///// 
ยาเลวอร์ฟานอล (Levorphanol หรือ Levorphanol tartrate)เป็นยาประเภทโอปิออยด์(Opiod)  ทางคลินิกนำมาใช้บำบัดอาการปวดตั้งแต่ความรุนปวดระดับปานกลางไปจนกระทั่งปวดแบบรุนแรง  ยานี้เป็นที่รู้จักในวงการแพทย์ตั้งแต่ปี ค.ศ.1948 (พ.ศ.2491) โดยใช้เป็นยาระงับอาการปวดเหมือนกับยามอร์ฟีน(Morphine)  รูปแบบเภสัชภัณฑ์ของยาชนิดนี้มีทั้งยารับประทาน และยาฉีด  กรณียารับประทาน ตัวยานี้สามารถถูกดูดซึม จากระบบทางเดินอาหารได้ประมาณ 70%  ตับเป็นอวัยวะที่คอยทำลายยานี้อย่างต่อเนื่อง  ร่างกายต้องใช้เวลาประมาณ 11–16 ชั่วโมง เพื่อกำจัดยานี้ออกจากกระแสเลือด 
ตัวยาเลวอร์ฟานอลจะออกฤทธิ์ที่สมองตลอดจนถึงไขสันหลังและจัดเป็นยาแก้ปวดที่มีฤทธิ์เป็นยาเสพติด เพื่อลดภาวการณ์ติดยาเลวอร์ฟานอล  ผู้ป่วยจำเป็นต้องใช้ยานี้ตามคำสั่งแพทย์เท่านั้น 
ข้อห้ามและข้อจำกัดของการใช้ยาเลวอร์ฟานอลที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้ที่มีประวัติแพ้ยาชนิดนี้ 
- ห้ามใช้ร่วมกับยากลุ่ม MAOI, กลุ่มยา Narcotic agonist (Opioid agonist) หรือ Sodium oxybate ด้วยการใช้ยาร่วมกัน จะนำมาซึ่งภาวะยาตีกัน(ปฏิกิริยาระหว่างยา) 
- ห้ามใช้ยานี้ขณะที่ผู้ป่วยต้องเข้ารับการผ่าตัด 
- ห้ามใช้กับผู้ป่วย หอบหืด  ผู้ที่มีอาการท้องเสียรุนแรงเหตุจากยาปฏิชีวนะ  ด้วยตัวยาชนิดนี้สามารถทำให้อาการป่วยดังกล่าวทวีความรุนแรงเพิ่มขึ้น 
- ห้ามใช้กับสตรีมีครรภ์/ตั้งครรภ์  สตรีในภาวะให้นมบุตร  ทั้งนี้เพื่อป้องกันการส่งผ่านยานี้ไปยังทารก 
- ห้ามใช้กับผู้ป่วยที่มีประวัติชอบทำร้ายตัวเอง หรือมีประวัติคลุ้มคลั่ง  เพราะยานี้อาจกระตุ้นให้อาการดังกล่าวกลับมาเป็นใหม่ 
- ห้ามรับประทานยานี้ร่วมกับเครื่องดื่มประเภทแอลกอฮอล์  ด้วยจะทำให้เกิดอาการวิงเวียนและง่วงนอนอย่างรุนแรง 
- ห้ามรับประทานยานี้เกินคำสั่งแพทย์  *การรับประทานยานี้เกินขนาดจะเสี่ยงต่อภาวะความดันโลหิตต่ำ  มีอาการหลับลึก  หมดสติ  หัวใจเต้นช้า   อัตราการหายใจช้าลง 
- ห้ามใช้กับผู้ที่มีอายุต่ำกว่า 18 ปี  ด้วยยังไม่มีข้อสรุปถึงความปลอดภัยของการ            ใช้ยานี้กับผู้ที่มีอายุในกลุ่มนี้ 
ยาเลวอร์ฟานอลยังสามารถก่อผลข้างเคียงต่อระบบอวัยวะต่างๆของร่างกายได้เช่นเดียวกับยาอื่นๆ  อาจยกตัวอย่างผลข้างเคียงที่ดูจะรุนแรง ก่อความรำคาญ และอาจทำให้ผู้ป่วยเสียชีวิตได้ เช่น 
- กดการหายใจของร่างกายเนื่องจากตัวยาชนิดนี้มีฤทธิ์ลดการตอบสนองของ	  ก้านสมองที่เป็นสมองส่วนควบคุมการหายใจ 
- ลดการเคลื่อนไหวของกระเพาะอาหารและลำไส้  ทำให้การย่อยอาหารต้องใช้เวลามากขึ้น  ตลอดจนทำให้ลำไส้ใหญ่ลดการบีบตัวจึงเกิดอาการท้องผูกตามมา 
- ยานี้จะทำให้หลอดเลือดส่วนปลาย(หลอดเลือดแขน ขา)ขยายตัว จึงส่งผลให้มีภาวะความดันโลหิตต่ำตามมา 
ดังนั้น อาจกล่าวได้ว่ายานี้เป็นยาที่ก่อให้เกิดอันตรายต่อร่างกายได้มากมาย  การใช้ยาเลวอร์ฟานอลจึงต้องเป็นไปตามคำสั่งแพทย์เท่านั้น  หากผู้บริโภคมีคำถามเพิ่มเติมเกี่ยวกับการใช้ยานี้ สามารถสอบถามข้อมูลการใช้ยานี้ได้จากแพทย์หรือจากเภสัชกรในสถานพยาบาลที่นำผู้ป่วยเข้ารับการรักษา 
 
 ///// เลวอร์ฟานอลมีสรรพคุณ(คุณสมบัติ)อย่างไร? ///// 
ยาเลวอร์ฟานอล มีสรรพคุณ/ข้อบ่งใช้ เช่น 
- บำบัดอาการปวด ตั้งแต่ปวดในระดับปานกลาง-ระดับรุนแรง 
- ใช้เป็นยาช่วยสงบประสาท/ยากล่อมประสาท 
 ///// เลวอร์ฟานอลมีกลไกการออกฤทธิ์อย่างไร? ///// 
ตัวยาเลวอร์ฟานอลจะออกฤทธิ์ต่อสมองและไขสันหลัง ทำให้เกิดการปรับเปลี่ยน
ความรู้สึก  การรับรู้  ตลอดจนปรับลดอาการเจ็บปวดของร่างกาย  ด้วยกลไกนี้เอง
จึงก่อให้เกิดฤทธิ์ของการรักษาได้ตามสรรพคุณ 
 
 ///// เลวอร์ฟานอลมีรูปแบบการจัดจำหน่ายอย่างไร? ///// 
ยาเลวอร์ฟานอลมีรูปแบบการจัดจำหน่าย เช่น 
- ยาฉีด ที่ประกอบด้วยตัวยา Levorphanol ขนาด 2 มิลลิกรัม/มิลลิลิตร 
- ยาเม็ดชนิดรับประทาน ที่ประกอบด้วยตัวยา Levorphanol ขนาด 2 มิลลิกรัม/เม็ด 
 
 ///// เลวอร์ฟานอลมีขนาดการบริหารยาอย่างไร? ///// 
ยาเลวอร์ฟานอล มีขนาดการบริหารยา/ใช้ยา สำหรับระงับอาการปวด เช่น 
- ผู้อายุตั้งแต่ 18 ปีขึ้นไป: ฉีดยาเข้าหลอดเลือดดำ 1 มิลลิกรัม ทุกๆ 3–6 ชั่วโมง เท่าที่จำเป็น หรือฉีดยาเข้ากล้ามเนื้อ หรือฉีดเข้าใต้ผิวหนัง 1–2 มิลลิกรัม ทุก 6–8 ชั่วโมง หรือรับประทานยาขนาด 2 มิลลิกรัม ทุกๆ 6–8 ชั่วโมง ทั้งนี้การจะเลือกใช้ยารูปแบบใดและขนาดยา ต้องเป็นไปตามคำสั่งแพทย์ และในบางกรณี แพทย์อาจปรับเพิ่มขนาดรับประทานเป็น 3 มิลลิกรัม ทุกๆ 6–8 ชั่วโมง 
- ผู้อายุต่ำกว่า 18 ปี: ยังไม่มีข้อมูลด้านความปลอดภัยในการใช้ยานี้ 
อนึ่ง: 
- การปรับขนาดการใช้ยา แพทย์จะพิจารณาจากความรุนแรงของ
	อาการปวด  อายุ  น้ำหนักตัว  ตลอดจนสภาพร่างกาย ของผู้ป่วย ว่ามีโรคประจำตัว อย่างเช่น โรคไต โรคตับ  ร่วมด้วยหรือไม่ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเลวอร์ฟานอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  โรคความดันโลหิตสูง  โรคความดันโลหิตต่ำ   โรคจิตประสาท/โรคทางจิตเวช  รวมทั้งกำลังกินยา/ใช้ยาอะไรอยู่เพราะยาเลวอร์ฟานอล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาเลวอร์ฟานอล สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มปริมาณยาเป็น 2เท่า ให้รับประทานยาที่ขนาดปกติ 
แต่อย่างไรก็ตาม การลืมรับประทานยาเลวอร์ฟานอล อาจก่อให้เกิดอาการปวดที่รุนแรงตามมา 
 
 ///// เลวอร์ฟานอลมีผลไม่พึงประสงค์อย่างไร? ///// 
ยาเลวอร์ฟานอลสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:   เช่น  อาจทำให้มีอาการทางจิตเวชในผู้ป่วยบางราย  กดการทำงานของศูนย์ควบคุมการหายใจ/ก้านสมอง  อาจมีความจำเสื่อม  ง่วงนอน วิงเวียน 
- ผลต่อระบบหัวใจและหลอดเลือด:   เช่น  อาจพบอาการหัวใจเต้นผิดจังหวะตลอดจนเกิดความดันโลหิตต่ำ 
- ผลต่อระบบทางเดินอาหาร:   เช่น  คลื่นไส้อาเจียน  ท้องผูก 
- ผลต่อระบบทางเดินปัสสาวะ:   เช่น  ปัสสาวะขัด 
- ผลต่อผิวหนัง:  เช่น  อาจเกิดผื่นคันตามผิวหนัง 
 
 ///// มีข้อควรระวังการใช้เลวอร์ฟานอลอย่างไร? ///// 
มีข้อควรระวังการใช้ยาเลวอร์ฟานอล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับ สตรีมีครรภ์  สตรีในภาวะให้นมบุตร และเด็ก 
- ห้ามปรับขนาดการใช้ยานี้ด้วยตนเอง และใช้ยาตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก 
- ห้ามใช้ยานี้นานเกินคำสั่งแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเลวอร์ฟานอลด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เลวอร์ฟานอลมีปฏิกิริยาระหว่างยากับยาตัวอื่นอย่างไร? ///// 
ยาเลวอร์ฟานอลมีปฏิกิริยาระหว่างยากับยาตัวอื่น เช่น 
- ห้ามใช้ยาเลวอร์ฟานอลร่วมกับยา Chlordiazepoxide , Phenobarbital,  ด้วยจะก่อให้เกิดภาวะกดการหายใจ  เกิดอาการโคม่า  จนอาจทำให้เสียชีวิตในที่สุด 
- ห้ามใช้ยาเลวอร์ฟานอลร่วมกับยา Bupropion , Tramadol,  ด้วยจะเป็นเหตุให้             เกิดอาการชักได้ง่ายมากขึ้น 
- ห้ามใช้ยาเลวอร์ฟานอลร่วมกับการดื่มเครื่องดื่มที่มีแอลกอฮอล์เป็นส่วนประกอบเพราะจะก่อให้เกิดอาการ วิงเวียน  ง่วงนอน  ความดันโลหิตต่ำ อย่างรุนแรงตามมา 
- หลีกเลี่ยงการใช้ยาเลวอร์ฟานอลร่วมกับยา Dextromethorphan  ด้วยจะทำให้
ผู้ป่วยได้รับอาการข้างเคียงจากการใช้ยาร่วมกันมากขึ้น เช่น วิงเวียน  ง่วงนอน  รู้สึกสับสน  การครองสติทำได้ลำบาก 
 
 ///// ควรเก็บรักษาเลวอร์ฟานอลอย่างไร? ///// 
ควรเก็บยาเลวอร์ฟานอล ภายใต้คำแนะนำของเอกสารกำกับยา  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// เลวอร์ฟานอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเลวอร์ฟานอล มียาชื่อการค้า และบริษัทผู้ผลิต เช่น 
 
 ///// บรรณานุกรม ///// 
https://en.wikipedia.org/wiki/Levorphanol[2017,Sept16] 
https://www.drugs.com/cdi/levorphanol.html[2017,Sept16] 
https://www.drugs.com/sfx/levorphanol-side-effects.html[2017,Sept16] 
https://www.drugbank.ca/drugs/DB00854[2017,Sept16] 
https://www.drugs.com/drug-interactions/levorphanol,levo-dromoran-index.html?filter=3&amp;generic_only=[2017,Sept16]
