ฟีโนไฟเบรต (Fenofibrate)
 ///// บทนำ ///// 
ยาฟีโนไฟเบรต (Fenofibrate) เป็นยาในกลุ่มไฟเบรต (Fibrate) มีโครงสร้างใกล้เคียงกับกรด ฟีโนไฟบริก (Fenofibric acid, กรดที่ทำงานช่วยลดไขมันในเลือด) ทางคลินิกใช้เป็นยาลดไขมันคอเลสเตอรอลในผู้ป่วยที่มีความเสี่ยงเป็นโรคหัวใจ 
ยาฟีโนไฟเบรตถูกนำมาใช้รักษาตั้งแต่ปี ค.ศ. 1975 (พ.ศ. 2518) และเป็นที่แพร่หลายมาจน ถึงปัจจุบันตัวยาฟีโนไฟเบรตสามารถลดไขมันในเลือดชนิดแอลดีแอล (LDL-cholesterol) วีแอลดีแอล (VLDL-cholesterol) รวมถึงไขมันไตรกลีเซอไรด์ (Triglyceride) และช่วยเพิ่มระดับของไขมันที่ดีอย่างเฮชดีแอล (HDL-cholesterol) รูปแบบยาแผนปัจจุบันของยานี้เป็นยาชนิดรับประทาน 
หลังการดูดซึมจากระบบทางเดินอาหาร ยาฟีโนไฟเบรตจะเข้าสู่กระแสเลือด ตัวยาจะเข้ารวมตัวกับพลาสมาโปรตีนประมาณ 99% และต้องใช้เวลาประมาณ 20 ชั่วโมงในการกำจัดยาออกจากร่างกายโดยผ่านทิ้งไปกับปัสสาวะและอุจจาระ 
การใช้ยาฟีโนไฟเบรตกับผู้ป่วยกลุ่มต่างๆมีข้อจำกัดที่แตกต่างกันออกไปเช่น 
- แพทย์จะไม่ใช้กับผู้ที่แพ้ยาชนิดนี้ กลุ่มสตรีตั้งครรภ์ สตรีที่อยู่ในภาวะให้นมบุตร และเด็กก็อยู่ในกลุ่มเสี่ยงที่ยังไม่มีข้อมูลความปลอดภัยทางคลินิกมารับรองการใช้ยานี้ 
- นอกจากนี้แพทย์ยังต้องพิจารณาประวัติสุขภาพของผู้ป่วยร่วมด้วยอาทิ ผู้ป่วยโรคตับ โรคไต ในขั้นรุนแรง โรคของถุงน้ำดี ก็เข้าข่ายที่ไม่น่าใช้ยาฟีโนไฟเบรต หรือการจะใช้ยากับผู้ป่วยโรคเบา หวาน โรคหัวใจ โรคต่อมไทรอยด์ และผู้ที่มีประวัติป่วยด้วยตับอ่อนอักเสบ ควรต้องเพิ่มความระมัดระวังเป็นอย่างมากก่อนที่จะใช้ยานี้ 
ทั้งนี้การใช้ยาฟีโนไฟเบรตให้เกิดประสิทธิภาพมากที่สุดยังต้องอาศัยการรับประทานยานี้อย่างถูกต้อง โดยรับประทานพร้อมอาหารเพื่อช่วยการดูดซึมเข้าสู่ร่างกายได้ดียิ่งขึ้น และต้องไม่ปรับขนาดการรับประทานด้วยตนเอง กรณีที่ผู้ป่วยมียาอื่นรับประทานอยู่ก่อนเช่น Cholestyramine, Colesevelam (ยาลดไขมันในเลือด), Colestipol จะต้องรับประทานยาเหล่านี้ไปแล้ว 4 ชั่วโมงจึงจะรับประทานยาฟีโนไฟเบรต หรือไม่ให้รับประทานยาฟีโนไฟเบรตน้อยกว่า 1 ชั่วโมงก่อนที่จะรับประทานยาอื่นๆดังกล่าว 
นอกจากนี้การรับประทานอาหารที่เหมาะสม การออกกำลังกาย และการพักผ่อนอย่างถูกต้องตามคำแนะนำของแพทย์พยาบาลล้วนแต่เป็นข้อสนับสนุนประสิทธิภาพของยาฟีโนไฟเบรตได้เป็นอย่างดี 
ประการสำคัญที่ขาดไม่ได้คือ ผู้ป่วยต้องมาตรวจระดับไขมันในเลือดตามที่แพทย์นัดอย่างสม่ำเสมอ ผลการตรวจจะเป็นตัวบ่งบอกถึงการใช้ยาว่ามีประสิทธิภาพจริง อาจต้องใช้ยาต่อเนื่องอีกสักระยะหรือสามารถหยุดการใช้ยาได้แล้วหรือต้องปรับแนวทางการรักษา 
ยาฟีโนไฟเบรตมีผลข้างเคียงบางประการที่ต้องเฝ้าระวัง ด้วยตัวยาสามารถส่งผลให้เกิดกล้ามเนื้อลายสลายและมีอาการไตวายติดตามมา เราอาจจะสังเกตผลข้างเคียงดังกล่าวจากผู้ป่วยรู้สึกปวดกล้ามเนื้ออย่างไม่มีเหตุผลหรือกดบริเวณกล้ามเนื้อแล้วมีอาการเจ็บ เหนื่อยง่าย ปัสสาวะมีสีคล้ำจัด เป็นต้น หากพบอาการเหล่านี้ต้องหยุดการใช้ยานี้ทันทีแล้วนำตัวผู้ป่วยส่งโรงพยาบาลโดยเร็วทันที/ฉุกเฉิน 
ยาฟีโนไฟเบรตเป็นยาอีกหนึ่งรายการที่อยู่ในบัญชียาหลักแห่งชาติของไทยและจัดเป็นยาอันตราย การใช้ยานี้ได้อย่างปลอดภัยเหมาะสมจะต้องเป็นไปตามคำสั่งแพทย์เท่านั้น 
ผู้บริโภคสามารถพบเห็นการใช้ยาฟีโนไฟเบรตได้ทั้งในสถานพยาบาลของรัฐและเอกชนอีกทั้งมีจำหน่ายตามร้านขายยาโดยทั่วไป 
 ///// ฟีโนไฟเบรตมีสรรพคุณ (คุณสมบัติ) อย่างไร? ///// 
ยาฟีโนไฟเบรตมีสรรพคุณ/ข้อบ่งใช้เป็นยาลดไขมันในเลือดทั้งไขมันชนิดแอลดีแอล (LDL)  วีแอลดีแอล (VLDL) ไตรกลีเซอไรด์ (Triglyceride) และช่วยเพิ่มระดับไขมันชนิดดีอย่างเฮชดีแอล(HDL) 
 ///// ฟีโนไฟเบรตมีกลไกการออกฤทธิ์อย่างไร? ///// 
ตัวยาฟีโนไฟเบรต มีกลไกการออกฤทธิ์โดยตัวยาจะกระตุ้นการทำงานของเอนไซม์ที่มีชื่อว่า Lipoprotein lipase (เอนไซม์เกี่ยวข้องกับการทำงานของไขมันในร่างกาย) ส่งผลให้เกิดการลดระดับไตรกลีเซอไรด์ (Triglyceride) และส่งเสริมการเผาผลาญไขมันคอเลสเตอรอลชนิดแอลดีแอลต(LDL) วีแอลดีแอล(VLDL) นอกจากนี้ยังสนับสนุนการสร้างไขมันดี เช่น เฮชดีแอล(HDL)เพิ่มมากขึ้น จากกลไกเหล่านี้ จึงก่อให้เกิดฤทธิ์ของการลดไขมันในเลือดตามสรรพคุณ 
 ///// ฟีโนไฟเบรตมีรูปแบบการจัดจำหน่ายอย่างไร? ///// 
ยาฟีโนไฟเบรตมีรูปแบบการจัดจำหน่ายเป็นยาเม็ดชนิดรับประทานขนาด 145 และ 160 มิลลิ กรัม/เม็ด สำหรับประเทศไทยรูปแบบยานี้ที่ระบุอยู่ในบัญชียาหลักแห่งชาติคือ ยาแคปซูลชนิดรับประทานขนาด 100, 200 และ 300 มิลลิกรัม/แคปซูล 
 ///// ฟีโนไฟเบรตมีขนาดรับประทานอย่างไร? ///// 
ยาฟีโนไฟเบรตมีขนาดรับประทานเช่น 
ก.	สำหรับภาวะไขมันแอลดีแอลและไตรกลีเซอไรด์ในเลือดมีระดับสูง (Hyperchole sterolaemia type IIa + Hypertriglyceridaemia type IV): 
- ผู้ใหญ่อายุตั้งแต่ 18 ปีขึ้นไป: รับประทาน 300 มิลลิกรัมวันละครั้งพร้อมอาหาร 
ข. สำหรับภาวะไขมันแอลดีแอลสูง (Hypercholesterolaemia type IIa): 
- ผู้ใหญ่อายุตั้งแต่ 18 ปีขึ้นไป : รับประทาน 145 มิลลิกรัมวันละครั้งพร้อมอาหาร 
ค. สำหรับภาวะไขมันไตรกลีเซอไรด์สูง (Hypertriglyceridaemia type IV): 
- ผู้ใหญ่อายุตั้งแต่ 18 ปีขึ้นไป : รับประทาน 145 มิลลิกรัมวันละครั้งพร้อมอาหาร 
ง. สำหรับภาวะไขมันแอลดีแอล วีแอลดีแอลและไตรกลีเซอไรด์สูง (Hyperlipidemia type IIb and type III): 
- ผู้ใหญ่อายุตั้งแต่ 18ปี ขึ้นไป: รับประทาน 300 มิลลิกรัมวันละครั้งพร้อมอาหาร 
*อนึ่ง 
- เด็กและผู้อายุต่ำกว่า 18 ปี: ขนาดรับประทานของเด็กให้ขึ้นอยู่กับดุลยพินิจของแพทย์ ปกติไม่แนะนำการใช้ยานี้กับผู้ที่มีอายุต่ำกว่า 18 ปีลงมา 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฟีโนไฟเบรต ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาฟีโนไฟเบรตอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟีโนไฟเบรตสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาฟีโนไฟเบรตตรงเวลา 
 ///// ฟีโนไฟเบรตมีผลไม่พึงประสงค์อย่างไร? ///// 
ยาฟีโนไฟเบตรสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อการทำงานของตับ: เช่น ก่อให้เกิดภาวะตับอักเสบ ตับแข็ง มีเอนไซม์การทำงานของตับ เช่น ทรานซามิเนส (Transaminase) ในเลือดเพิ่มขึ้น 
- ผลต่อกล้ามเนื้อ: เช่น ปวดกล้ามเนื้อ กล้ามเนื้ออ่อนแรง กล้ามเนื้ออักเสบ กล้ามเนื้อลายสลาย 
- ผลต่อระบบทางเดินอาหาร: เช่น มีภาวะท้องอืด อาหารไม่ย่อย คลื่นไส้ อาเจียน ปวดท้อง ท้อง ผูกหรือไม่ก็ท้องเสีย 
- ผลต่อผิวหนัง: เช่น ผิวหนังแพ้แสงแดดง่าย เกิดกลุ่มอาการลูปัส (Lupus-like syndrome) มีภาวะศีรษะล้าน ผิวแห้ง ผิวหนังเกล็ดปลา 
- ผลต่อการทำงานของไต: เช่น เกิดภาวะไตวาย 
- ผลต่อการทำงานของหัวใจ: เช่น หัวใจเต้นผิดจังหวะ 
- ผลต่อระบบประสาท: เช่น นอนไม่หลับ อารมณ์ทางเพศถดถอย วิงเวียน วิตกกังวล และรู้สึกสับสน 
- ผลต่อระบบทางเดินหายใจ: เช่น มีภาวะไซนัสอักเสบ เยื่อจมูกอักเสบ ไอ 
- ผลต่อตา: เช่น ระคายเคืองตา ตาพร่า เยื่อตาอักเสบ 
- ผลต่อระบบเลือด: เช่น ระดับฮีโมโกลบินลดลง เกล็ดเลือดและเม็ดเลือดขาวต่ำ อาจเกิดภาวะเกล็ดเลือดต่ำรุนแรง (Thrombocytopenia) และเม็ดเลือดขาวต่ำรุนแรง (Agranulocytosis) 
- ผลต่อระบบต่อมไร้ท่อ: เช่น เกิดภาวะเต้านมโตโดยเฉพาะในเพศชาย 
 ///// มีข้อควรระวังการใช้ฟีโนไฟเบรตอย่างไร? ///// 
มีข้อควรระวังการใช้ยาฟีโนไฟเบรตเช่น 
- ห้ามใช้กับผู้ที่แพ้ยาฟีโนไฟเบรต 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยานี้กับผู้ป่วยโรคตับโรคไตในระยะรุนแรง ผู้ป่วยด้วยโรคถุงน้ำดี ผู้ป่วยด้วยโรคตับอ่อนอักเสบทั้งชนิดเรื้อรังและเฉียบพลัน 
- ห้ามปรับขนาดรับประทานยานี้ด้วยตนเอง 
- ห้ามซื้อยานี้มารับประทานเอง 
- ห้ามใช้ยาที่มีสภาพเปลี่ยนแปลงไปจากเดิม 
- ระวังการเกิดภาวะกล้ามเนื้อลายสลายที่อาจสังเกตจากมีอาการปวดกล้ามเนื้อตามร่างกาย กดตามร่างกายแล้วมีอาการปวด 
- การใช้ยานี้เป็นเวลานานจะทำให้ระดับครีเอตินิน (Creatinine, สารที่เกี่ยวข้องกับไตและกล้ามเนื้อ) ในเลือดสูงขึ้น ดังนั้นระหว่างการใช้ยานี้ต้องมีการตรวจสอบระดับครีเอตินินในเลือดว่าอยู่ในระดับปกติหรือไม่ตามแพทย์สั่ง 
- หยุดการใช้ยานี้ทันทีหากพบอาการแพ้ยาเกิดขึ้นเช่น อึดอัดหายใจไม่ออก/หายใจลำบาก ตัวบวม ใบหน้าบวม ผื่นขึ้นตามตัว จากนั้นรีบพาผู้ป่วยส่งโรงพยาบาลโดยเร็วทันที/ฉุกเฉิน 
- มาพบแพทย์/มาโรงพยาบาลตามแพทย์นัดและเพื่อตรวจระดับไขมันในเลือดว่าเข้าสู่ภาวะปกติหรือไม่ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟีโนไฟเบรตด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟีโนไฟเบรตมีปฏิกิริยาระหว่างยากับยาตัวอื่นอย่างไร? ///// 
ยาฟีโนไฟเบรตมีปฏิกิริยาระหว่างยากับยาตัวอื่นเช่น 
- การใช้ยาฟีโนไฟเบรตร่วมกับยา Glimepiride สามารถทำให้ระดับน้ำตาลในเลือดลดต่ำมาก สังเกตจากมีอาการวิงเวียน ง่วงนอน คลื่นไส้ หิวอาหาร ร่างกายมีภาวะสั่น อ่อนแรง เหงื่อออกมาก เป็นต้น หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- หลีกเลี่ยงการใช้ยาฟีโนไฟเบรตร่วมกับยาลดไขมันเช่น Simvastatin เพราะสามารถเพิ่มความเสี่ยงของการเกิดภาวะกล้ามเนื้อลายสลายและเป็นเหตุให้ไตเสียหาย/ไตวายติดตามมาจนทำให้ผู้ป่วยถึงขั้นเสียชีวิตได้ 
- การใช้ยาฟีโนไฟเบรตร่วมกับยา Warfarin สามารถทำให้มีภาวะเลือดออกง่าย หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาฟีโนไฟเบรตร่วมกับ Ciclosporin/Cyclosporine อาจทำให้ความเข้มข้นของ Ciclo sporin ในกระแสเลือดเพิ่มสูงขึ้นและส่งผลให้เป็นพิษกับไตจึงควรหลีกเลี่ยงการใช้ยาทั้ง 2 ตัวร่วมกัน 
 ///// ควรเก็บรักษาฟีโนไฟเบรตอย่างไร? ///// 
ควรเก็บยาฟีโนไฟเบรตที่อุณหภูมิห้องที่เย็น ไม่เก็บยาในช่องแช่แข็งของตู้เย็น เก็บยาให้ พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่เก็บยาในห้องน้ำหรือในรถยนต์ 
 
 ///// ฟีโนไฟเบรตมีชื่ออื่นอีกไหม? ผลิตจากบริษัทอะไรบ้าง? ///// 
ยาฟีโนไฟเบรตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/fenofibrate.html  [2016,March26] 
https://en.wikipedia.org/wiki/Fenofibrate  [2016,March26] 
http://drug.fda.moph.go.th:81/nlem.in.th/medicine/essential/list/48#item-8441  [2016,March26] 
https://www.mims.com/Thailand/drug/info/Fenox/?type=brief  [2016,March26] 
https://en.wikipedia.org/wiki/Hyperlipidemia  [2016,March26] 
https://www.mims.com/THAILAND/Home/GatewaySubscription/?generic=Fenofibrate  [2016,March26] 
https://www.mims.com/Thailand/drug/info/Adfen-160/?type=brief  [2016,March26] 
https://www.mims.com/Thailand/drug/info/Colestrim/?type=brief  [2016,March26] 
https://www.mims.com/Thailand/drug/info/Supralip%20NT%20145/?type=full#Indications [2016,March26] 
https://www.mims.com/Thailand/drug/info/Lexemin/?type=BRIEF  [2016,March26] 
http://www.drugs.com/drug-interactions/fenofibrate-i[2016,March26]ndex.html?filter=3&amp;generic_only=  [2016,March26] 
http://www.ncbi.nlm.nih.gov/pubmed/21704241  [2016,March26] 
http://www.drugs.com/monograph/fenofibric-acid-fenofibrate.html  [2016,March26]
