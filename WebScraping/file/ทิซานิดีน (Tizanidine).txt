ทิซานิดีน (Tizanidine)
 ///// บทนำ ///// 
ยาทิซานิดีน (Tizanidine) เป็นยาในกลุ่มแอลฟา-2 อะดรีเนอร์จิก รีเซพเตอร์ อะโกนิสต์ (Alpha-2 adrenergic receptor agonists) มีกลไกการออกฤทธิ์ระยะสั้นๆที่สมอง ทางคลินิกนำมาใช้รักษาอาการหดเกร็งของกล้ามเนื้อและช่วยให้กล้ามเนื้อผ่อนคลาย หรือเป็นยาคลายกล้ามเนื้อ รูปแบบยาแผนปัจจุบันของยานี้เป็นยาชนิดรับประทานที่มีความแรงขั้นต่ำ 2 มิลลิกรัม/เม็ด 
หลังจากตัวยาทิซานิดีนถูกดูดซึมจากระบบทางเดินอาหารเข้าสู่กระแสเลือด จะเข้าจับกับพลาสมาโปรตีนประมาณ 30% การเปลี่ยนแปลงโครงสร้างทางเคมีของยานี้จะเกิดขึ้นที่ตับ ร่างกายต้องใช้เวลาประมาณ 2.4 ชั่วโมงเพื่อกำจัดยาปริมาณ 50% ออกจากกระแสเลือด การใช้ยาทิซานิดีนกับผู้ที่ป่วยด้วยโรคตับโรคไตต้องใช้ความระมัดระวังและปรับขนาดรับประทานอย่างเหมาะสม 
หากผู้ป่วยได้รับยาทิซานิดีนเป็นเวลานานๆ (ประมาณ 9 สัปดาห์ขึ้นไป) หากจะหยุดการใช้ยา แพทย์มักจะค่อยๆปรับลดขนาดรับประทานลงแทนที่จะหยุดการใช้ยาทันทีทั้งนี้เพื่อหลีกเลี่ยงอาการถอนยาติดตามมา หรือการใช้ยาทิซานิดีนกับผู้ป่วยโรคความดันโลหิตสูงที่ใช้ยาลดความดันโลหิตอยู่นั้นสามารถส่งผลให้ผู้ป่วยมีภาวะความดันโลหิตต่ำตามมา 
นอกจากนี้การใช้ยาทิซานิดีนร่วมกับการดื่มสุราสามารถทำให้รู้สึกง่วงนอนอย่างมากมาย ยังมีบางกรณีที่ผู้ป่วยได้รับยานี้ไปประมาณ 6 สัปดาห์แล้วเกิดอาการประสาทหลอน หากมีเหตุการณ์เช่นนี้ควรต้องปรึกษาแพทย์/มาโรงพยาบาลเพื่อแพทย์พิจารณาปรับเปลี่ยนการใช้ยา 
ประการสุดท้ายหากต้องการใช้ยานี้กับสตรี แพทย์มักจะนำสถานะทางสุขภาพมาประกอบก่อนการจ่ายยาเช่น อยู่ในภาวะตั้งครรภ์ หรืออยู่ในภาวะให้นมบุตร หรืออยู่ในช่วงรับประทานยาเม็ดคุมกำเนิดอยู่ด้วยหรือเปล่า เพราะยาทิซานิดีนสามารถทำให้ฤทธิ์ของยาเม็ดคุมกำเนิดด้อยลงจนสุ่มเสี่ยงต่อการตั้งครรภ์ติดตามมา ดังนั้นระหว่างใช้ยานี้จึงควรต้องคุมกำเนิดด้วยวิธีการอื่นร่วมด้วยเช่น การใช้ถุงยางอนามัยชาย 
สำหรับประเทศไทยโดยคณะกรรมการอาหารและยาได้จัดให้ทิซานิดีนอยู่ในหมวดยาอันตราย การใช้ยานี้จึงต้องเป็นไปตามคำสั่งแพทย์เท่านั้น ซึ่งเราสามารถพบเห็นการใช้ยานี้ได้ตามสถานพยาบาลและมีจำหน่ายตามร้านขายยาทั่วไป 
 ///// ทิซานิดีนมีสรรพคุณ (คุณสมบัติ) อย่างไร? ///// 
ยาทิซานิดีนมีสรรพคุณ/ข้อบ่งใช้เป็นเป็นยาคลายกล้ามเนื้อและเพื่อช่วยลดอาการปวดเกร็งของกล้ามเนื้อ 
 ///// ทิซานิดีนมีกลไกการออกฤทธิ์อย่างไร? ///// 
กลไกการออกฤทธิ์ของยาทิซานิดีนคือ ตัวยาไม่ได้ออกฤทธิ์ต่อกล้ามเนื้อ (กล้ามเนื้อลาย)โดยตรง แต่จะออกฤทธิ์ต่อตัวรับ (Receptor) ในสมองที่มีชื่อว่า Alpha-2 adrenergic receptor ส่งผลให้ยับยั้งการนำกระแสประสาทจากบริเวณเชื่อมต่อของเซลล์สมองกับเซลล์กล้ามเนื้อ                            (Presynaptic neuron) ส่งผลให้เซลล์กล้ามเนื้อเกิดการคลายตัวจนเป็นที่มาของสรรพคุณ 
 ///// ทิซานิดีนมีรูปแบบการจัดจำหน่ายอย่างไร? ///// 
ยาทิซานิดีนมีรูปแบบการจัดจำหน่ายเป็นยาเม็ดชนิดรับประทานขนาด 2, 4 และ 6 มิลลิกรัม/เม็ด 
 ///// ทิซานิดีนมีขนาดรับประทานอย่างไร? ///// 
ยาทิซานิดีนมีขนาดรับประทานเช่น 
ผู้ใหญ่: รับประทานครั้งละ 4 มิลลิกรัมทุกๆ 6 - 8 ชั่วโมง หากจำเป็นแพทย์อาจปรับขนาดรับประทานเพิ่มขึ้นครั้งละ 2 - 4 มิลลิกรัม ขนาดรับประทานเพื่อคงระดับการรักษาอยู่ที่ 8 มิลลิกรัม ทุกๆ 6 - 8 ชั่วโมง ขนาดรับประทานสูงสุดไม่เกิน 36 มิลลิกรัม/วันและขนาดรับประทานสูงสุดต่อครั้งไม่เกิน 12 มิลลิกรัม 
เด็ก: ยังไม่มีข้อมูลแน่ชัดถึงผลข้างเคียงของยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*อนึ่ง ควรรับประทานยานี้ในช่วงท้องว่าง 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาทิซานิดีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาทิซานิดีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาทิซานิดีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาทิซานิดีนให้ตรงเวลา 
 ///// ทิซานิดีนมีผลไม่พึงประสงค์อย่างไร? ///// 
ยาทิซานิดีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการเจ็บหน้าอก มีไข้ หนาวสั่น คลื่นไส้ อาเจียน กระสับกระส่าย ปวดแสบขณะปัสสาวะ 
อาการข้างเคียงอื่นที่พบได้แต่น้อยอาทิ ตาพร่า หัวใจเต้นผิดจังหวะ มีผื่นคัน อาจเกิดนิ่วในไต รู้สึกตึงหน้าท้องด้านขวา น้ำหนักตัวเพิ่ม 
สำหรับอาการของผู้ที่ได้รับยาทิซานิดีนเกินขนาดจะพบอาการตาพร่า ขาดสมาธิ เจ็บหน้าอก รู้สึกสับสน อึดอัด/หายใจลำบาก วิงเวียน เป็นลม หัวใจเต้นเร็วหรือไม่ก็ช้า ริมฝีปากคล้ำ ง่วงนอนอย่างมาก เหงื่อออกมาก หากเกิดอาการดังกล่าวหลังรับประทานยานี้ควรรีบนำผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้ทิซานิดีนอย่างไร? ///// 
มีข้อควรระวังการใช้ยาทิซานิดีนเช่น 
- ห้ามใช้ในผู้ที่แพ้ยานี้ 
- ห้ามใช้ยาทิซานิดีนร่วมกับยา Fluvoxamine (ยาทางจิตเวช) หรือ Ciprofloxacin 
- ห้ามใช้ยากับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่เสื่อมสภาพแล้ว 
- การหยุดใช้ยานี้ทันทีอาจเกิดอาการถอนยาติดตามมา 
- ระวังการใช้ยานี้กับผู้ป่วยโรคความดันโลหิตสูงที่ใช้ยาลดความดันโลหิตอยู่ก่อนด้วยยาทิซา                 นิดีนจะเสริมฤทธิ์ให้มีภาวะความดันโลหิตต่ำติดตามมา 
- ระวังการใช้ยานี้กับผู้ป่วยโรคตับโรคไต 
- หากพบอาการประสาทหลอนหลังการใช้ยานี้ควรกลับมาพบแพทย์/มาโรงพยาบาลเพื่อ                          แพทย์พิจารณาปรับวิธีการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาทิซานิดีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ         รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ทิซานิดีนมีปฏิกิริยาระหว่างยากับยาตัวอื่นอย่างไร? ///// 
ยาทิซานิดีนมีปฏิกิริยาระหว่างยากับยาตัวอื่นเช่น 
- การใช้ยาทิซานิดีนร่วมกับยา Amlodipine, Quinapril จะส่งผลให้ผู้ป่วยรู้สึกปวดศีรษะ วิงเวียน เป็นลม และมีอัตราการเต้นของหัวใจ/ชีพจรผิดปกติ เพื่อเป็นการป้องกันมิให้อาการดังกล่าวเกิดขึ้นจึงควรหลีกเลี่ยงการใช้ยาร่วมกัน 
- หลีกเลี่ยงการใช้ยาทิซานิดีนร่วมกับยา Propoxyphene ด้วยจะก่อให้เกิดอาการวิงเวียน ง่วงนอน รู้สึกสับสน ทำให้ขาดสมาธิ อาการเหล่านี้จะพบมากขึ้นหากผู้ป่วยเป็นกลุ่มผู้สูงอายุ 
- ห้ามรับประทานยาทิซานิดีนร่วมกับกาแฟหรือเครื่องดื่มที่มีสารกาเฟอีน (เช่น ชา โคล่า เครื่องดื่มชูกำลัง) ด้วยสารกาเฟอีนในกาแฟและเครื่องดื่มเหล่านั้นจะทำให้ระดับยาทิซานิดีนในกระแสเลือดเพิ่มสูงขึ้นและส่งผลให้เกิดความดันโลหิตต่ำตามมา 
- การใช้ทิซานิดีนร่วมกับยา Clozapine จะเพิ่มความเสี่ยงต่อภาวะหัวใจเต้นผิดจังหวะ เพื่อหลีกเลี่ยงภาวะดังกล่าวจึงไม่ควรใช้ยาทั้งคู่ร่วมกัน 
 ///// ควรเก็บรักษาทิซานิดีนอย่างไร? ///// 
ควรเก็บยาทิซานิดีนในช่วงอุณหภูมิ 15 - 30 องศาเซลเซียส (Celsius) ไม่เก็บยาในห้อง น้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ทิซานิดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาทิซานิดีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.spine-health.com/treatment/pain-medication/muscle-relaxants  [2015,Nov28] 
https://en.wikipedia.org/wiki/Muscle_relaxant  [2015,Nov28] 
http://www.drugs.com/tizanidine.html  [2015,Nov28] 
http://www.drugs.com/pro/tizanidine.html [2015,Nov28] 
https://en.wikipedia.org/wiki/Tizanidine  [2015,Nov28] 
http://www.drugs.com/monograph/tizanidine-hydrochloride.html  [2015,Nov28] 
http://www.mims.com/THAILAND/Home/GatewaySubscription/?generic=Tizanidine  [2015,Nov28]
