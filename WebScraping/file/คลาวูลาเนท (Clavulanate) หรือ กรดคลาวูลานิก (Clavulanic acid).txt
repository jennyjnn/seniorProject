คลาวูลาเนท (Clavulanate) หรือ กรดคลาวูลานิก (Clavulanic acid)
 ///// บทนำ ///// 
ยาคลาวูลาเนท (Calvulanate) หรือกรดคลาวูลานิก (Clavulanic acid) เป็นยาปฏิชีวนะที่ออกฤทธิ์ยับยั้งการทำงานของเอนไซม์ในตัวแบคทีเรียที่มีชื่อว่า Beta-lactamase ตัวยาคลาวูลาเนทเอง ก็มีต้นกำเนิดมาจากแบคทีเรียที่มีชื่อว่า Streptomyces clavuligerus ซึ่งเป็นแบคทีเรียแกรมบวก(Gram-positive bacterium) ยานี้ถูกค้นพบโดยนักวิทยาศาสตร์ชาวอังกฤษในปี ค.ศ. 1974 - 1975 (พ.ศ. 2517 - 2518) ทางคลินิกหากใช้ยาคลาวูลาเนทเป็นยาเดี่ยวจะไม่สามารถแสดงฤทธิ์ในฐานะยาปฏิชีวนะได้อย่างเต็มที่ นอกจากต้องใช้ยาคลาวูลาเนทร่วมกับกลุ่มยาเพนิซิลลิน (Penicillin) ซึ่งทำให้ได้ตำรับยาที่สามารถต่อต้านแบคทีเรียที่เคยดื้อต่อยากลุ่มเพนิซิลลินได้เป็นอย่างดีเช่น ยา Amoxicillin + Clavulanic acid หรือจะเป็นสูตรตำรับยา Ticarcillin + Clavulanic acid 
ยาคลาวูลาเนทสามารถดูดซึมได้ดีจากระบบทางเดินอาหาร เมื่อยาเข้าสู่กระแสเลือดก็จะถูกลำเลียงไปที่ตับและเกิดการเปลี่ยนแปลงโครงสร้างเคมี ร่างกายต้องใช้เวลาประมาณ 1 ชั่วโมงเป็นอย่างต่ำในการขับยาคลาวูลาเนทออกจากกระแสเลือดโดยผ่านทิ้งไปกับปัสสาวะ การใช้ยาคลาวูลาเนทในสูตรตำรับที่มีกลุ่มยาเพนิซิลลินร่วมด้วยนั้นยังอาจก่อให้เกิดภาวะตับอักเสบ จึงมีข้อตกลงของกลุ่มคณะกรรมการความปลอดภัยในการใช้ยาของอังกฤษแนะนำให้ใช้ยาคลาวูลาเนทร่วมกับ อะม็อกซีซิลลินเพื่อการรักษาได้ไม่เกิน 14 วัน นอกจากนี้ผู้ป่วยบางรายก็มีโอกาสที่จะแพ้ยาคลาวูลาเนทได้เหมือนกับตัวยาชนิดอื่นเช่นกัน 
คณะกรรมการอาหารและยาได้บรรจุให้ยา Potassium clavulanate อยู่ในบัญชียาหลักแห่ง ชาติของไทย โดยมีรูปแบบยาแผนปัจจุบันของยานี้ที่พบเห็นในประเทศไทยจะเป็นยาเม็ดและยาน้ำเชื่อมชนิดรับประทานโดยผสมร่วมกับยา Amoxicillin และมีหลายวัตถุประสงค์ของการใช้เช่น 
- ใช้สำหรับการติดเชื้อแบคทีเรียที่สงสัยว่าเกิดจากเชื้อ H.influenzae/Haemophilus influenzae และ/หรือเชื้อ M.catarrhalis/Moraxella catarrhalis ที่ดื้อต่อยา Ampicillin 
- ใช้รักษาโรคติดเชื้อที่ผสมระหว่างแบคทีเรียชนิด Aerobes และ Anaerobes 
- ใช้แทนยา Co-trimoxazole ในการรักษาโรคเมลิออยโดสิส/Melioidosis กรณีผู้ป่วยแพ้ยา Co-trimoxazole 
อนึ่งด้วยสูตรตำรับยาที่มีคลาวูลาเนทเป็นองค์ประกอบนั้นมีขนาดความแรงหลายแบบ และมีความเหมาะสมต่อผู้ป่วยในแต่ละช่วงอายุที่แตกต่างกัน หรือการใช้กับผู้ป่วยบางกลุ่มต้องเพิ่มความระมัดระวังเป็นอย่างมากเช่น ใช้ยากับสตรีที่อยู่ในภาวะให้นมบุตรจะพบว่าตัวยาในสูตรตำรับสามารถผ่านไปกับน้ำนมของมารดาและเข้าสู่ทารกได้ หรือการใช้ยากับกลุ่มสตรีที่ใช้ยาเม็ดคุมกำเนิดจะส่งผลต่อประสิทธิภาพของการป้องกันการตั้งครรภ์ ดังนั้นการใช้ยาคลาวูลาเนทไม่ว่าจะในสูตรตำรับใดๆก็ตามควรต้องอยู่ภายใต้การดูแลของแพทย์ผู้รักษาเท่านั้น ทั้งนี้ผู้บริโภคยังสามารถสอบถามข้อมูลของยาคลาวูลาเนทได้จากเภสัชกรในสถานพยาบาลหรือเภสัชกรตามร้านขายยาได้โดยทั่วไป 
 ///// คลาวูลาเนทมีสรรพคุณ (คุณสมบัติ) อย่างไร? ///// 
สูตรตำรับของยาคลาวูลาเนทที่ผสมร่วมกับยาปฏิชีวนะอื่นอย่างเช่น Amoxicillin มีสรรพคุณ รักษาอาการติดเชื้อแบคทีเรียดังต่อไปนี้เช่น 
- ไซนัสอักเสบ (Sinusitis) 
- ปอดบวม (Pneumonia) 
- หูอักเสบจากการติดเชื้อ (Ear infection) 
- หลอดลมอักเสบ (Bronchitis) 
- ทางเดินปัสสาวะอักเสบ/โรคติดเชื้อทางเดินปัสสาวะ (Urinary tract infections) 
- การติดเชื้อของผิวหนัง (Infections of the skin) 
 ///// คลาวูลาเนทมีกลไกการออกฤทธิ์อย่างไร? ///// 
กลไกการออกฤทธ์ของยาคลาวูลาเนทคือ ตัวยาจะออกฤทธิ์รบกวนการทำงานของเอนไซม์ในตัวแบคทีเรียที่มีชื่อว่า Beta-lactamase ซึ่งมักจะถูกหลั่งมาจากแบคทีเรียที่สามารถต้านทานฤทธิ์ของยากลุ่มเพนิซิลลิน (Penicillin) จากกลไกดังกล่าวจะทำให้แบคทีเรียที่เคยดื้อยากลุ่มเพนิซิลลินหมดสภาพในการดื้อยา หยุดการเจริญเติบโต และตายลงในที่สุด 
 ///// คลาวูลาเนทมีรูปแบบการจัดจำหน่ายอย่างไร? ///// 
ยาคลาวูลาเนทมีรูปแบบการจัดจำหน่ายเช่น 
- ยาเม็ดชนิดรับประทานที่ประกอบด้วยตัวยา Amoxicillin เช่นAmoxycillin trihydrate 500 มิลลิกรัม + Potassium clavulanate 125 มิลลิกรัมต่อเม็ด
	Amoxycillin trihydrate 875 มิลลิกรัม + Potassium clavulanate 125 มิลลิกรัมต่อเม็ด 
- ยาน้ำเชื่อมชนิดผง (ต้องผสมน้ำก่อนรับประทาน) ที่ผสมร่วมกับ Amoxicillin เช่น
	Amoxycillin trihydrate 200 มิลลิกรัม + Potassium clavulanate 28.5 มิลลิกรัมต่อ 5 มิลลิลิตร
	Amoxycillin trihydrate 400 มิลลิกรัม + Potassium clavulanate 57 มิลลิกรัมต่อ 5 มิลลิลิตร 
 ///// คลาวูลาเนทมีขนาดรับประทานอย่างไร? ///// 
ขนาดรับประทานของยาคลาวูลาเนทจะขึ้นกับดุลยพินิจของแพทย์โดยอาศัยปัจจัยต่างๆที่ต้องนำมาประกอบกันเช่น ผู้ป่วยด้วยอาการติดเชื้อแบคทีเรียชนิดใด อายุของผู้ป่วย ระยะเวลาที่เหมาะสมของการรับประทาน รวมถึงประวัติการแพ้ยาของผู้ป่วย ดังนั้นขนาดยานี้จึงแตกต่างกันในแต่ละกรณีไป จึงขอไม่กล่าวถึงในบทความนี้ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาคลาวูลาเนท ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาคลาวูลาเนทอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคลาวูลาเนทสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาคลาวูลาเนทตรงเวลา 
 ///// คลาวูลาเนทมีผลไม่พึงประสงค์อย่างไร? ///// 
ยาคลาวูลาเนทที่ผสมร่วมกับ Amoxicillin สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการผื่นคันของผิวหนัง มีอาการคันบริเวณช่องคลอด ปัสสาวะขุ่นหรือมีเลือดปนมากับปัสสาวะ/ปัสสาวะเป็นเลือด ปัสสาวะน้อยลง อาจพบอาการไข้ อาจเกิดอาการลมชัก บวมตามขาและเท้า ผู้ป่วยบางรายจะมีอาการปวดท้อง มีเลือดออกบริเวณเหงือก ท้องอืด แน่นหน้าอก หายใจไม่สะดวก/หายใจลำบาก หนาวสั่น ไอหรือมีเสียงแหบ ท้องเสียแบบถ่ายเหลวเป็นน้ำ วิงเวียน หัวใจเต้นเร็ว ตัวบวม อ่อนเพลีย ปวดศีรษะ กระหายน้ำบ่อย ปวดกล้ามเนื้อ ปวดท้อง ตัวเย็น คลื่นไส้และอาเจียน 
อย่างไรก็ตามอาการข้างเคียงหลายอย่างสามารถหายได้เองโดยไม่ต้องอาศัยยาอื่นมาช่วยเหลือ ร่างกายจะค่อยๆปรับตัวและทำให้อาการข้างเคียงเหล่านั้นดีขึ้นตามลำดับ แต่หากอาการดังกล่าวรุนแรงหรือส่งผลต่อการใช้ชีวิตประจำวัน ควรต้องพบแพทย์/ไปโรงพยาบาลก่อนนัดหรือฉุกเฉินขึ้นกับความรุนแรงของอาการ 
อนึ่งลักษณะอาการของผู้ที่ได้รับยานี้เกินขนาดเช่น จะพบอาการปวดท้อง ปัสสาวะขุ่น ท้องเสีย ปัสสาวะน้อยลง ง่วงนอน ซึ่งเป็นอาการที่ต้องรีบพบแพทย์/รีบไปโรงพยาบาลทันที 
 ///// มีข้อควรระวังการใช้คลาวูลาเนทอย่างไร? ///// 
มีข้อควรระวังการใช้ยาคลาวูลาเนทเช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยากับสตรีตั้งครรภ์ สตรีที่อยู่ในภาวะให้นมบุตร เด็กและผู้สูงอายุโดยไม่มีคำสั่งจากแพทย์ 
- ห้ามปรับขนาดรับประทานหรือหยุดการใช้ยานี้เองโดยไม่ได้ขอคำปรึกษาจากแพทย์ 
- ห้ามใช้ยาที่มีสภาพที่เปลี่ยนแปลงไปจากมาตรฐานเดิม 
- หยุดการใช้ยานี้ทันทีหากพบการติดเชื้อโรคชนิดอื่นในระหว่างการใช้ยาเช่น เชื้อรา แล้วนำตัวผู้ป่วยกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- หากพบอาการแพ้ยานี้ให้รีบนำตัวผู้ป่วยส่งโรงพยาบาลทันที/ฉุกเฉิน 
- หากพบอาการข้างเคียงที่รบกวนการดำเนินชีวิตประจำวันให้รีบขอคำแนะนำจากแพทย์/ไปโรงพยาบาล เพื่อแพทย์พิจารณาปรับเปลี่ยนขนาดรับประทานหรือปรับเปลี่ยนเป็นยาชนิดอื่นที่เหมาะสมมากกว่า 
- กรณีใช้ยานี้ไปสักระยะหนึ่งแต่อาการป่วยไม่ดีขึ้นหรือทรุดลงมากกว่าเดิมให้รีบนำตัวผู้ป่วยกลับมาพบแพทย์/มาโรงพยาบาลโดยเร็ว 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาคลาวูลาเนทด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// คลาวูลาเนทมีปฏิกิริยาระหว่างยากับยาตัวอื่นอย่างไร? ///// 
ยาคลาวูลาเนทมีปฏิกิริยาระหว่างยากับยาตัวอื่นเช่น 
- การใช้ยาคลาวูลาเนทร่วมกับยา Methotrexate, Lomitapide (ยาลดไขมันในเลือด), Leflu nomide, Naltrexone อาจทำให้ตับทำงานผิดปกติ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาคลาวูลาเนทร่วมกับยา Balsalazide (ยาต้านการอักเสบ) อาจทำให้ประสิทธิภาพในการรักษาของยา Balsalazide ด้อยลงไป หากจำเป็นต้องรับประทานยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาคลาวูลาเนทอย่างไร? ///// 
ควรเก็บยาคลาวูลาเนทภายใต้อุณหภูมิ 25 องศาเซลเซียส (Celsius) ยาผงชนิดน้ำเชื่อมที่ผสมน้ำแล้วต้องเก็บที่อุณหภูมิ 2 - 8 องศาเซลเซียส ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่เก็บยาในห้องน้ำหรือในรถยนต์ และเก็บยาให้พ้นมือเด็กและสัตว์เลี้ยง 
 ///// คลาวูลาเนทมีชื่ออื่นอีกไหม? ผลิตจากบริษัทอะไรบ้าง? ///// 
ยาคลาวูลาเนทที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Clavulanic_acid  [2016,Jan9] 
http://www.drugs.com/amoxicillin_clavulanate.html  [2016,Jan9] 
http://dmsic.moph.go.th/dmsic/admin/files/userfiles/files/essential_book_56.pdf  [2016,Jan9] 
http://www.webmd.com/drugs/2/drug-1922-6295/amoxicillin-potassium-clavulanate-oral/amoxicillin-clavulanicacidextended-release-oral/details  [2016,Jan9] 
http://www.drugs.com/drug-interactions/amoxicillin-clavulanate-index.html?filter=3&amp;generic_only=  [2016,Jan9] 
http://www.mims.com/THAILAND/Home/GatewaySubscription/?generic=Amoxicillin+%2b+Clavulanic+acid  [2016,Jan9]
