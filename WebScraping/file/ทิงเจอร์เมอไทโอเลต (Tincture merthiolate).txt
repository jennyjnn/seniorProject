ทิงเจอร์เมอไทโอเลต (Tincture merthiolate)
 ///// บทนำ ///// 
ยาทิงเจอร์เมอไทโอเลต (Tincture merthiolate) เป็นชื่อการค้าของยาทาแผลภายนอกที่ใช้ต้านการเจริญเติบโตของแบคทีเรียและของเชื้อรา โดยมีตัวยาสำคัญที่ชื่อว่า ไทโอเมอซอล(Thiomersal) หรือไทเมอรอซอล (Thimerosal) ซึ่งเป็นสารอินทรีย์ที่มีสารปรอทเป็นองค์ประกอบอยู่ด้วย ทั้งนี้ เริ่มมีการใช้ยานี้ตั้งแต่ปี ค.ศ.1927 (พ.ศ. 2470) โดยนักเคมีที่มีชื่อว่า Morris Kharasch (เป็นชาวรัสเซียที่ย้ายมาอยู่สหรัฐอเมริกา) และจัดจำหน่ายในเวลาต่อมาโดยบริษัทยาชื่อ Eli Lilly 
ปัจจุบันตัวยาไทเมอรอซอลยังถูกนำไปผสมรวมกับผลิตภัณฑ์วัคซีนที่ฉีดกระตุ้นร่างกายเพื่อป้องกันโรคจากพวกเชื้อไวรัสอีกด้วย โดยใช้เพื่อป้องกันการเสื่อมของวัคซีนนั่นเอง 
ยาทิงเจอร์เมอไทโอเลตจัดเป็นยาที่มีพิษชนิดหนึ่ง ห้ามสูดดมหรือรับประทาน หรือแม้แต่การใช้ยาทางผิวหนังก็อาจส่งผลเสียต่อร่างกายได้ หากใช้เป็นเวลาติดต่อกันนานๆ นอกจากนี้ส่วนประกอบที่เป็นสารปรอทยังส่งผลเสียต่อสิ่งแวดล้อม จึงไม่ควรทิ้งยานี้ลงคูคลองตามธรรมชาติ 
ทิงเจอร์เมอไทโอเลตมีจำหน่ายตามร้านขายยาโดยทั่วไป ผู้บริโภคสามารถขอคำแนะนำการใช้ยาได้จากแพทย์หรือเภสัชกรใกล้บ้าน/ร้านขายยา 
 ///// ทิงเจอร์เมอไทโอเลตมีสรรพคุณ (คุณสมบัติ) อย่างไร? ///// 
ยาทิงเจอร์เมอไทโอเลตมีสรรพคุณดังนี้ 
- ใช้ทาผิวหนังผู้ป่วยก่อนเข้ารับการผ่าตัด 
- ใช้รักษาบาดแผลในขั้นตอนการปฐมพยาบาล 
- ใช้ต่อต้านและยับยั้งการเจริญเติบโตของเชื้อรา 
 ///// ทิงเจอร์เมอไทโอเลตมีกลไกการออกฤทธิ์อย่างไร? ///// 
กลไกการออกฤทธิ์ของตัวยาไทเมอรอซอลในทิงเจอร์เมอไทโอเลตคือ ตัวยาจะยับยั้งการเจริญเติบโตของแบคทีเรียและของเชื้อรา โดยตัวยาจะแตกตัวออกเป็นสารที่มีชื่อว่า Ethylmercury และ Thiosalicylate ซึ่งสารดังกล่าวเป็นตัวยับยั้งการเจริญเติบโตของแบคทีเรียและของเชื้อรา 
 ///// ทิงเจอร์เมอไทโอเลตมีรูปแบบการจัดจำหน่ายอย่างไร? ///// 
ยาทิงเจอร์เมอไทโอเลตมีรูปแบบการจัดจำหน่ายเป็นยาน้ำทาภายนอก (ยาใช้ภายนอก) ขนาดความเข้มข้น 0.1 กรัม/100 มิลลิลิตร 
 ///// ทิงเจอร์เมอไทโอเลตมีขนาดการบริหารยาอย่างไร? ///// 
ยาทิงเจอร์เมอไทโอเลตมีขนาดการบริหารยา/การใช้ยาดังนี้เช่น 
- ผู้ใหญ่: ทายาบางๆวันละ 1 - 3 ครั้งในบริเวณที่เป็นบาดแผลหรือใช้ตามแพทย์สั่ง 
- เด็ก: เนื่องจากยาทิงเจอร์เมอไทโอเลตมีสารปรอทเป็นส่วนประกอบ ดังนั้นการใช้ยานี้ในเด็กโตควรเป็นคำแนะนำจากแพทย์หรือเภสัชกร แต่การใช้ยาในเด็กเล็กโดยเฉพาะที่อายุต่ำกว่า 2 ปีควรแพทย์เป็นผู้สั่งใช้ยาเท่านั้น 
*****หมายเหตุ: 
- ขนาดยา/การใช้ยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาทิงเจอร์เมอไทโอเลต ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาทิงเจอร์เมอไทโอเลตอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาทิงเจอร์เมอไทโอเลตสามารถทายาเมื่อนึกขึ้นได้ โดยไม่จำเป็นต้องเพิ่มขนาดยาเป็น 2 เท่า 
 ///// ทิงเจอร์เมอไทโอเลตมีผลไม่พึงประสงค์อย่างไร? ///// 
ส่วนประกอบในตัวยาทิงเจอร์เมอไทโอเลตเช่น แอลกอฮอล์ หรืออะซีโตน และสารปรอท อาจทำให้รู้สึกระคายเคืองทางผิวหนัง ก่อให้เกิดอาการผื่นคัน และการสูดดมยาอย่างต่อเนื่องสามารถทำอันตรายต่อระบบประสาท ระบบการย่อยอาหาร ระบบภูมิคุ้มกันต้านทานโรคของร่างกายได้ ดังนั้นจึงควรใช้ยานี้เฉพาะเมื่อเป็นคำแนะนำจากแพทย์และใช้ยาในระยะเวลาสั้นๆเท่านั้น 
 ///// มีข้อควรระวังการใช้ทิงเจอร์เมอไทโอเลตอย่างไร? ///// 
มีข้อควรระวังการใช้ยาทิงเจอร์เมอไทโอเลตดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้ติดต่อกันเป็นเวลานาน 
- ห้ามรับประทาน สูดดม และไม่ให้เข้าตา ด้วยตัวยาเป็นพิษต่อร่างกาย 
- ห้ามใช้ยานี้กับหญิงตั้งครรภ์ 
- ระวังการใช้ยานี้กับหญิงที่อยู่ในภาวะให้นมบุตร 
- หลีกเลี่ยงการใช้ยากับเด็กเล็กด้วยสารปรอทที่เป็นองค์ประกอบอาจส่งผลต่อสมองเด็กได้ 
- หลังทายานี้ควรผึ่งให้ยาแห้งก่อนที่จะปิดทับด้วยผ้าพันแผล 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาทิงเจอร์เมอไทโอเลตด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ทิงเจอร์เมอไทโอเลตมีปฏิกิริยาระหว่างยากับยาตัวอื่นอย่างไร? ///// 
ยาทิงเจอร์เมอไทโอเลตมีปฏิกิริยาระหว่างยากับยาตัวอื่นดังนี้เช่น 
- การใช้ยาไทเมอรอซอล/ทิงเจอร์เมอไทโอเลตทาร่วมกับยาทาประเภทยูเรีย เช่น Urea cream จะทำให้ฤทธิ์ในการรักษาของยากลุ่มยูเรียลดน้อยลงไป จึงควรเลี่ยงการใช้ร่วมกัน 
- การใช้ยาไทเมอรอซอล/ทิงเจอร์เมอไทโอเลตทาร่วมกับยาทาภายนอกที่ช่วยขัด/ย่อยผิวหนังที่ตายแล้วเช่น Collagenase topical จะทำให้ฤทธิ์ของการย่อย/ขัดผิวหนังด้อยประสิทธิภาพลงไป จึงควรเลี่ยงการใช้ร่วมกัน หรือไม่ก็ต้องใช้ตามคำสั่งแพทย์อย่างเคร่งครัด 
 ///// ควรเก็บรักษาทิงเจอร์เมอไทโอเลตอย่างไร? ///// 
ควรเก็บยาทิงเจอร์เมอไทโอเลตในอุณหภูมิห้องที่เย็น ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ทิงเจอร์เมอไทโอเลตมีชื่ออื่นอีกไหม? ผลิตจากบริษัทอะไรบ้าง? ///// 
ยาทิงเจอร์เมอไทโอเลตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://www.mims.com/Thailand/drug/info/Merthiolate/?type=brief&amp;q=merthiolate#Interactions [2015,Feb7]
	2 https://www.sigmaaldrich.com/content/dam/sigma-aldrich/docs/Sigma/Product_Information_Sheet/1/t5125pis.pdf [2015,Feb7]
	3 http://www.drugs.com/drug-interactions/thimerosal-topical-index.html?filter=2&amp;generic_only= [2015,Feb7]
	4 http://en.wikipedia.org/wiki/Thiomersal [2015,Feb7]
	5 http://www.robholland.com/Nursing/Drug_Guide/data/monographframes/T029.html [2015,Feb7]
	6 https://www.colorado.gov/pacific/sites/default/files/HHW_Mercury_Hg-and-Health-FS.pdf [2015,Feb7]
