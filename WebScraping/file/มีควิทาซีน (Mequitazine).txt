มีควิทาซีน (Mequitazine)
 ///// บทนำ ///// 
ยามีควิทาซีน (Mequitazine) เป็นยาต้านสารฮีสตามีน (Antihistamine) และต้านสารสื่อประ สารทประเภทคลอริเนอจิก (Anticholinergic) จัดอยู่ในอนุพันธุ์ยาฟีโนไทอะซีน (Phenothiazine derivatives) สรรพคุณทางคลินิกคือใช้รักษาอาการแพ้ต่างๆเช่น เยื่อจมูกอักเสบ ไข้ละอองฟาง และลมพิษ ยานี้ดูดซึมได้ดีจากระบบทางเดินอาหาร จึงถูกวางจำหน่ายในรูปแบบของยาเม็ดชนิดรับประ ทานภายใต้ชื่อการค้าว่า Primalan มีขนาดความแรงอยู่ที่ 5 มิลลิกรัม ปกติแพทย์จะให้รับประทาน 2 ครั้งต่อวัน วัยของผู้ป่วยที่สามารถรับประทานยานี้ได้มีตั้งแต่ผู้ใหญ่ เด็กอายุตั้งแต่ 12 ปีขึ้นไป ผู้สูงอายุ สำหรับสตรีตั้งครรภ์ ตัวยามีควิทาซีนมีข้อมูลทางคลินิกสนับสนุนว่าไม่ทำให้ทารกในครรภ์วิกลรูป (เกิดความพิการ) อย่างไรก็ตามยาที่จะใช้กับสตรีตั้งครรภ์ทุกชนิดต้องผ่านดุลยพินิจของแพทย์เท่านั้น ส่วนการใช้ยานี้กับสตรีที่อยู่ในภาวะให้นมบุตรควรต้องเพิ่มความระมัดระวังหรือถ้าหลีกเลี่ยง ได้จะเป็นการดีด้วยยังไม่มีข้อมูลทางคลินิกมาสนับสนุนความปลอดภัยการใช้ยานี้กับสตรีที่เลี้ยงบุตรด้วยน้ำนมของมารดา 
ผลข้างเคียงอย่างหนึ่งที่มักพบเห็นเมื่อใช้ยาต้านสารฮีสตามีนรวมยามีควิทาซีนคือ ง่วงนอน ยามีควิทาซีนอาจทำให้มีอาการดังกล่าวหรือไม่ก็ได้ หากเกิดอาการง่วงนอน วิงเวียน หลังใช้ยานี้ ผู้บริโภคต้องหลีกเลี่ยงการขับขี่ยวดยานพาหนะใดๆและ/หรือการทำงานกับเครื่องจักรด้วยอาจเกิดอุบัติเหตุได้ง่าย 
กรณีที่ได้รับยามีควิทาซีนเกินขนาดสามารถสังเกตได้จากมีอาการง่วงนอนมาก คลื่นไส้ อาเจียนมาก ความดันโลหิตต่ำ ไข้สูง มีภาวะกดการทำงานของประสาทส่วนกลาง บางกรณีอาจมีอาการลมชักและถึงขั้นโคม่า หากพบอาการเหล่านี้ควรรีบนำตัวผู้ป่วยส่งโรงพยาบาลโดยเร็วทันที/ฉุกเฉิน ซึ่งแพทย์จะช่วยเหลือโดยพิจารณาจากลักษณะอาการที่เกิดขึ้นแล้วใช้หัตถการทางการแพทย์ที่เหมาะสมเข้ามาช่วยเหลือผู้ป่วยเช่น ใช้เครื่องช่วยหายใจ ล้างท้องเพื่อลดการดูดซึมของยา กรณีเกิดไข้สูงต้องรีบทำให้อุณหภูมิของร่างกายลดลง หากเกิดอาการชักแพทย์อาจพิจารณาใช้ยา Diazepam เพื่อควบคุมอาการดังกล่าว ซึ่งปัจจุบันยังไม่มียาต่อต้านพิษ/ผลข้างเคียงที่เกิดจากยามีควิทาซีน การรักษาผู้ที่ได้รับพิษยานี้จึงยังต้องอยู่ในความดูแลของแพทย์เท่านั้นด้วยการดูแลรักษาตามอาการผู้ป่วย 
มีเงื่อนไขบางประการที่ผู้บริโภคควรทราบก่อนการใช้ยามีควิทาซีนอาทิเช่น 
- ห้ามใช้กับผู้ที่แพ้ยานี้หรือต้องเพิ่มความระมัดระวังการใช้ยากับผู้ที่แพ้อนุพันธุ์ยาฟีโนไทอะซีน 
- ห้ามใช้กับผู้ป่วยที่อยู่ในภาวะหอบหืด ผู้ป่วยโรคต้อหิน ผู้ที่อยู่ในอาการวิตกกังวลอย่างรุนแรง ผู้ที่มีอาการปวดข้อ ผู้ที่กำลังอาเจียน ผู้ที่มีแผลไหม้จากแสงแดด หรือผู้ที่มีภาวะปัสสาวะไม่ออก/ปัสสาวะขัด 
- ห้ามใช้ยามีควิทาซีนร่วมกับยากลุ่ม MAOIs หรือให้เว้นระยะห่างหลังการใช้ยากลุ่ม MAOIs อย่างน้อย 14 วันทั้งนี้เพื่อหลีกเลี่ยงปฏิกิริยาระหว่างยาทั้ง 2 กลุ่ม 
นอกจากนี้ยังมีข้อควรระวังปลีกย่อยอีกมากมายเมื่อใช้ยามีควิทาซีน เพื่อความปลอดภัยของการใช้ยามีควิทาซีนผู้ป่วย/ผู้บริโภคจึงต้องใช้ยานี้ตามคำสั่งของแพทย์แต่เพียงผู้เดียว 
 ///// มีควิทาซีนมีสรรพคุณ (คุณสมบัติ) อย่างไร? ///// 
ยามีควิทาซีนมีสรรพคุณ/ข้อบ่งใช้เพื่อ รักษาอาการแพ้ที่มีสาเหตุจากสารฮีสตามีน (Histamine) เช่น ไข้ละอองฟาง เยื่อจมูกอักเสบ ผื่นคัน ลมพิษ การแพ้จากแมลงกัดต่อย เป็นต้น 
 ///// มีควิทาซีนมีกลไกการออกฤทธิ์อย่างไร? ///// 
กลไกการออกฤทธิ์ของยามีควิทาซีนคือ ตัวยาจะยับยั้งการเข้าจับของสารฮีสตามีน(Histamine)กับตัวรับ (Receptor)ของสารนี้ ที่อยู่ตามเนื้อเยื่อต่างๆของร่างกาย มีผลให้อาการแพ้ที่ถูกกระตุ้นจากสารฮีสตามีนสงบลง และเป็นที่มาของสรรพคุณ 
 ///// มีควิทาซีนมีรูปแบบการจัดจำหน่ายอย่างไร? ///// 
ยามีควิทาซีนมีรูปแบบการจัดจำหน่ายเป็นยาเม็ดชนิดรับประทานขนาด 5 มิลลิกรัม/เม็ด 
 ///// มีควิทาซีนมีขนาดรับประทานอย่างไร? ///// 
ยามีควิทาซีนมีขนาดรับประทานเช่น 
- ผู้ใหญ่และเด็กอายุตั้งแต่ 12 ปีขึ้นไป: รับประทานครั้งละ 5 มิลลิกรัมวันละ 2 ครั้งเช้า - เย็น 
- เด็กอายุต่ำกว่า 12 ปี: ทางคลินิกยังไม่มีข้อมูลเรื่องผลข้างเคียงของยานี้ในเด็กกลุ่มนี้อย่างชัดเจน การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
*อนึ่ง 
- สามารถรับประทานยานี้ก่อนหรือพร้อมอาหารก็ได้ 
- ควรเพิ่มความระมัดระวังหากจะใช้ยานี้กับผู้สูงอายุตั้งแต่ 65 ปีขึ้นไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่า นั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยามีควิทาซีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยามีควิทาซีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยามีควิทาซีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยามีควิทาซีนตรงเวลา 
 ///// มีควิทาซีนมีผลไม่พึงประสงค์อย่างไร? ///// 
ยามีควิทาซีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบเลือด: เกิดการเปลี่ยนแปลงหรือมีความผิดปกติของเม็ดเลือดอาจพบภาวะเม็ดเลือดขาวต่ำรุนแรง (Agranulocytosis) กับผู้ป่วยบางราย 
- ผลต่อภาวะทางอารมณ์: เช่น ในผู้ป่วยสูงอายุอาจพบภาวะประสาทหลอน หรือมีอาการกระสับกระส่าย 
- ผลต่อระบบประสาท: เช่น เกิดภาวะง่วงนอน รู้สึกสับสน มีอาการตัวสั่น นอนไม่หลับ ปวดศีรษะ 
- ผลต่อระบบการมองเห็น: เช่น รูม่านตาขยาย การมองเห็นภาพผิดปกติไป 
- ผลต่อการทำงานของระบบหัวใจและหลอดเลือด: เช่น ชีพจรอาจเต้นผิดจังหวะ มีความดันโลหิตต่ำ 
- ผลต่อระบบทางเดินอาหาร: เช่น มีภาวะปากแห้ง ท้องผูก 
- ผลต่อผิวหนัง: เช่น เกิดผื่น ตุ่มคัน ลมพิษ หรือมีอาการบวมตามผิวหนัง 
 ///// มีข้อควรระวังการใช้มีควิทาซีนอย่างไร? ///// 
มีข้อควรระวังการใช้ยามีควิทาซีนเช่น 
- ห้ามใช้กับผู้ที่แพ้ยานี้หรือแพ้ยาในกลุ่มฟีโนไทอะซีน 
- ห้ามปรับขนาดการรับประทานด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- ระวังการใช้ยานี้กับผู้ป่วยโรคตับ โรคหัวใจ โรคลมชัก ผู้ป่วยภาวะต่อมลูกหมากโต 
- หลังรับประทานยานี้แล้วเกิดอาการวิงเวียนให้หลีกเลี่ยงการขับขี่ยวดยานพาหนะใดๆและ/หรือการทำงานกับเครื่องจักร 
- ปฏิบัติตัวตามคำแนะนำของแพทย์อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยามีควิทาซีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// มีควิทาซีนมีปฏิกิริยาระหว่างยากับยาตัวอื่นอย่างไร? ///// 
ยามีควิทาซีนมีปฏิกิริยาระหว่างยากับยาตัวอื่นเช่น 
- การใช้ยามีควิทาซีนร่วมกับยาในกลุ่ม Antimuscarinic (Anticholinergic) เช่น Atropine รวมถึงยากลุ่ม TCAs, ยาที่กดประสาทส่วนกลาง (เช่น ยา Diazepam), ยานอนหลับต่างๆ, ยาลดความวิตกกังวล/ยาคลายเครียด ล้วนแล้วแต่ทำให้เพิ่มอาการง่วงนอน วิงเวียน มากยิ่งขึ้น หากไม่มีความจำเป็นใดๆควรหลีกเลี่ยงการใช้ยามีควิทาซีนร่วมกับยาเหล่านั้น 
 ///// ควรเก็บรักษามีควิทาซีนอย่างไร? ///// 
ควรเก็บยามีควิทาซีนภายใต้อุณหภูมิ 25 องศาเซลเซียส (Celsius) ไม่เก็บยาในห้องน้ำหรือ ในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาหมดอายุ 
*อนึ่ง โดยทั่วไปอายุของยา (รวมยามีควิทาซีน) ในภาชนะบรรจุของบริษัทหลังจากผลิต คือ 3 ปี 
 ///// มีควิทาซีนมีชื่ออื่นอีกไหม? ผลิตจากบริษัทอะไรบ้าง? ///// 
ยามีควิทาซีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.mhra.gov.uk/home/groups/par/documents/websiteresources/con126029.pdf  [2016,Feb27] 
https://en.wikipedia.org/wiki/Mequitazine  [2016,Feb27] 
http://www.mims.com/THAILAND/Home/GatewaySubscription/?generic=Mequitazine  [2016,Feb27] 
http://www.drugbank.ca/drugs/DB01071  [2016,Feb27]
