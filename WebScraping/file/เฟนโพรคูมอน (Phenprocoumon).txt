เฟนโพรคูมอน (Phenprocoumon)
 ///// บทนำ ///// 
ยาเฟนโพรคูมอน (Phenprocoumon) เป็นยาในกลุ่มวิตามิน เค แอนตาโกนิสต์ 
(Vitamin K antagonist) มีฤทธิ์ต่อต้านการแข็งตัวของเลือดโดยใช้กลไกปิดกั้น
การสังเคราะห์สารประกอบที่มีส่วนเกี่ยวข้องในกระบวนการรวมตัวของเกล็ดเลือด 
เช่น Factor II, Factor VII, Factor IX, และ Factor X   รูปแบบเภสัชภัณฑ์ของยาชนิดนี้/ยานี้เป็นแบบรับประทาน  ตัวยาสามารถดูดซึมจากระบบทางเดินอาหารได้เกือบ 100%  ระหว่างที่ออกฤทธิ์ตัวยาส่วนหนึ่งจะถูกลำเลียงไปทำลายทิ้งโดยตับ   ยาเฟนโพรคูมอนในร่างกายต้องใช้เวลาประมาณ 5–6 วันเพื่อสลายตัวเองก่อนถูกขับทิ้งออกจากกระแสเลือด  ยานี้มีกลไกต่อต้านการแข็งตัวของเลือดโดยเข้ารบกวนการทำงานของวิตามิน เค  ซึ่งกลไกดังกล่าวมีความแตกต่างจากยาเฮพาริน(Heparin)  โดยยาเฟนโพรคูมอนไม่สามารถออกฤทธิ์ได้ในทันที  ผู้ป่วยจำเป็นต้องรับประทานยาเฟนโพรคูมอนตามคำสั่งแพทย์อย่างต่อเนื่อง และยานี้จะออกฤทธิ์ต่อต้านการแข็งตัวของเลือดอย่างเต็มที่ในวันที่ 4–6 หลังการรับประทาน 
สำหรับข้อจำกัดการใช้ยาเฟนโพรคูมอน ซึ่งทำให้แพทย์ไม่สามารถใช้ยาเฟนโพรคูมอนกับผู้ป่วยบางกลุ่ม มีดังนี้ เช่น 
- เป็นผู้ป่วยโรคเบาหวานที่มีภาวะเลือดออกง่าย 
- ผู้ป่วยโรคตับระยะรุนแรง  ผู้ป่วยโรคไตวาย  ผู้ที่มีบาดแผลในระบบทางเดินอาหาร  ผู้ป่วยด้วยเยื่อบุหัวใจอักเสบ 
- ผู้ป่วยที่เพิ่งรับการผ่าตัดเส้นประสาท  ผู้ป่วยโรคความดันโลหิตสูง 
- ผู้ป่วยที่มีภาวะติดสุราอย่างหนัก  ด้วยตัวยาชนิดนี้สามารถเสริมฤทธิ์กับ	 	 แอลกอฮอล์จึงส่งผลเกิดการทำลายเซลล์ตับตามมา 
- สตรีมีครรภ์ และสตรีในภาวะให้นมบุตร เป็นกลุ่มเสี่ยงต่อการใช้ยาหลายประเภท 	  ซึ่งรวมถึงยาเฟนโพรคูมอนด้วยเช่นกัน  ยาชนิดนี้สามารถส่งผ่านจากมารดาไปยังทารก ซึ่งจะทำให้เกิดภาวะวิกลรูปขึ้นได้ 
ยาเฟนโพรคูมอนยังสามารถกระตุ้นให้เกิดอาการข้างเคียง(ผลข้างเคียง)บางประการที่รุนแรงจนผู้ป่วยต้องหยุดการใช้ยานี้  อย่างเช่น ทำให้เนื้อเยื่อของผิวหนังบางส่วนตายลง  การทำงานของตับผิดปกติหรือเกิดภาวะตับอักเสบ  เกิดผื่นคันตามร่างกาย หรือผู้ป่วยบางรายอาจมีภาวะผมร่วงร่วมด้วย  หากพบเห็นอาการข้างเคียงดังกล่าวหลังใช้ยานี้ ผู้ป่วยควรรีบเข้ามาปรึกษาแพทย์/มาโรงพยาบาลเพื่อแพทย์พิจารณาปรับแนวทางการรักษา 
 
 ///// เฟนโพรคูมอนมีสรรพคุณ(คุณสมบัติ)อย่างไร? ///// 
ยาเฟนโพรคูมอนมีสรรพคุณ/ข้อบ่งใช้ เช่น 
- บำบัดและป้องกันภาวะหลอดเลือดเกิดลิ่มเลือด 
- บำบัดอาการกล้ามเนื้อหัวใจตาย หรือหัวใจวายเพราะขาดเลือด 
- ใช้ป้องกันสมองขาดเลือด(Ischemic stroke) กับผู้ป่วยที่มีอาการหัวใจเต้นผิดจังหวะ (Atrial fibrillation) 
 
 ///// เฟนโพรคูมอนมีกลไกการออกฤทธิ์อย่างไร? ///// 
ทั่วไป กลไกการแข็งตัวของเลือดจะมีวิตามิน เค (Vitamin K) เป็นตัวกระตุ้นสารชีวโมเลกุลต่างๆที่เป็นปัจจัยในการแข็งตัวของเลือด เช่น แฟคเตอร์ ทู (Factor II), แฟคเตอร์ เซเว่น (Factor VII), แฟคเตอร์ ไนน์ (Factor IX), แฟคเตอร์ เทน (Factor X), Protein S, Protein C, และ Protein Z  สารชีวโมเลกุลเหล่านี้จะช่วยกระตุ้นกลไกการรวมตัวของเกล็ดเลือดและขององค์ประกอบอื่นๆในเลือดจนเกิดเป็นลิ่มเลือดขึ้นมา  หลังจากวิตามิน เค ทำหน้าที่กระตุ้นสารชีวโมเลกุล  ตัวมันจะถูกเปลี่ยนไปอยู่ในรูปที่ไม่ออกฤทธิ์  ร่างกายจะมีเอนไซม์ชนิดหนึ่งที่เรียกว่า Vitamin K epoxide reductase ซึ่งเอนไซม์นี้จะกระตุ้นให้วิตามิน เคในรูปที่ไม่สามารถออกฤทธิ์เปลี่ยนไปเป็นวิตามิน เคที่สามารถออกฤทธิ์และทำงานได้อีก 
กลไกการออกฤทธิ์ของยาเฟนโพรคูมอนคือ ตัวยาจะเข้ายับยั้งการทำงานของ Vitamin K epoxide reductase ทำให้วิตามิน เคไม่สามารถออกฤทธิ์ได้  ส่งผลให้กระบวนการรวมตัวของเกล็ดเลือด หรือกระบวนการการแข็งตัวของเลือดถูกยับยั้ง จึงก่อให้เกิดประโยชน์ทางคลินิกตามสรรพคุณ 
 
 ///// เฟนโพรคูมอนมีรูปแบบการจัดจำหน่ายอย่างไร? ///// 
ยาเฟนโพรคูมอนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Phenprocoumon ขนาด 3 มิลลิกรัม/เม็ด 
 
 ///// เฟนโพรคูมอนมีขนาดรับประทานอย่างไร? ///// 
การใช้ยาเฟนโพรคูมอน ย่อมขึ้นกับวัตถุประสงค์ของการรักษา เช่น ใช้เพื่อป้องกันหรือใช้บำบัดอาการ  แพทย์จะเป็นผู้พิจารณาสั่งจ่ายยานี้ได้อย่างเหมาะสมกับผู้ป่วยมากที่สุด 
ตัวอย่างการรับประทานยาเฟนโพรคูมอน มีดังนี้ เช่น 
- ผู้ใหญ่: วันแรกรับประทานยา 15 มิลลิกรัม (5 เม็ด) ครั้งเดียว;  วันที่2 รับประทานยา 9 มิลลิกรัม (3 เม็ด); ในวันถัดมาแพทย์จะปรับขนาดรับประทานให้ผู้ป่วยเอง; ขนาดยานี้ที่ใช้คงระดับของการรักษาอยู่ที่ 1.5–6 มิลลิกรัม/วัน 
- เด็ก: ยังไม่มีข้อมูลทางคลินิกถึงความปลอดภัยและขนาดยานี้ในเด็ก 
อนึ่ง: 
- การใช้ยานี้ในผู้ป่วยโรคตับ แพทย์อาจต้องปรับขนาดการใช้ยาลดลง 
- การใช้ยาชนิดนี้ให้เกิดประสิทธิผล ผู้ป่วยจะต้องรับประทานอย่างต่อเนื่อง ตรงตามขนาดและเวลาที่แพทย์กำหนด   อาจต้องรับประทานยาเป็นเวลาหลายสัปดาห์ หรือเป็นเดือน  การหยุดใช้ยานี้จะต้องเป็นไปตามที่แพทย์กำหนด  ห้ามผู้ป่วยหยุดการใช้ยาเองโดยมิได้ขอคำปรึกษาจากแพทย์ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเฟนโพรคูมอน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่  เพราะยาเฟนโพรคูมอน
อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร 
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาเฟนโพรคูมอน สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ห้ามเพิ่มขนาดรับประทานเป็น 2เท่า  ให้รับประทานยาที่ขนาดปกติเท่านั้น 
แต่เพื่อประสิทธิผลของการรักษา ควรรับประทานยาเฟนโพรคูมอน ตรงขนาดและเวลาตามคำสั่งแพทย์ 
 
 ///// เฟนโพรคูมอนมีผลไม่พึงประสงค์อย่างไร? ///// 
ผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายที่อาจเกิดจากการใช้ยาเฟนโพรคูมอนมีดังนี้ เช่น 
- ผลต่อระบบเลือด: เช่น มีภาวะเลือดออกง่าย 
- ผลต่อผิวหนัง: เช่น มีภาวะเนื้อเยื่อของผิวหนังบาดเจ็บหรือตายลง  มีเลือดออกใต้ผิวหนัง อาจพบภาวะผมร่วง 
- ผลต่อระบบทางเดินอาหาร: เช่น ท้องเสีย  คลื่นไส้อาเจียน 
*กรณีได้รับยานี้เกินขนาด จะพบอาการอุจจาระมีสีคล้ำด้วยมีเลือดปน/อุจจาระเป็นเลือด  ปัสสาวะเป็นเลือด  เกิดดีซ่าน  มีเลือดออกง่ายตามร่างกาย  ตับอ่อนอักเสบ  หากพบเห็นผู้ป่วยที่ได้รับยานี้เกินขนาด ต้องรีบนำตัวผู้ป่วยส่งโรงพยาบาลโดยเร็ว 
 
 ///// มีข้อควรระวังการใช้เฟนโพรคูมอนอย่างไร? ///// 
มีข้อควรระวังการใช้ยาเฟนโพรคูมอน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีภาวะเลือดออกง่าย  ผู้ป่วยที่มีความดันโลหิตสูง  ผู้ที่ได้รับการผ่าตัดมาใหม่ๆ 
- ห้ามใช้ยานี้กับ สตรีมีครรภ์ และสตรีที่อยู่ในภาวะให้นมบุตร 
- ห้ามรับประทานยานี้ร่วมกับสุรา 
- ห้ามปรับขนาดรับประทานหรือหยุดการใช้ยานี้ด้วยตนเอง 
- ระวังการใช้ยานี้กับผู้สูงอายุ  ผู้ที่ป่วยด้วยโรคกระเพาะอาหาร-ลำไส้  ผู้ที่มีบาดแผลตามร่างกาย  ผู้ป่วยติดเชื้อที่เยื่อหุ้มหัวใจ/เยื่อหุ้มหัวใจอักเสบ  ผู้ป่วยโรคตับ  โรคไต 
- หลีกเลี่ยงกิจกรรมที่จะทำให้เกิดบาดแผลตามร่างกาย 
- ปฏิบัติตัวตามคำแนะนำของแพทย์อย่างเคร่งครัด และมาโรงพยาบาล/มาตรวจร่างกายตามที่แพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเฟนโพรคูมอนด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เฟนโพรคูมอนมีปฏิกิริยาระหว่างยากับยาตัวอื่นอย่างไร? ///// 
ยาเฟนโพรคูมอนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเฟนโพรคูมอนร่วมกับยาMetformin  ด้วยจะทำให้ร่างกายมีอัตราการกำจัดยาเฟนโพรคูมอนเพิ่มขึ้นจนเป็นผลให้ประสิทธิภาพในการรักษาของยาเฟนโพรคูมอนด้อยลง 
- การใช้ยาเฟนโพรคูมอนร่วมกับยาMeticillin  อาจทำให้การออกฤทธิ์ของยา
เฟนโพรคูมอนมากขึ้นกว่าเดิมจึงเสี่ยงต่อภาวะเลือดออกง่ายมากขึ้นตามมา  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
- หลีกเลี่ยงการใช้ยาเฟนโพรคูมอนร่วมกับยาNelfinavir  ด้วยจะทำให้การทำลายของยาเฟนโพรคูมอนในร่างกายทำได้น้อยลงจนส่งผลให้ผู้ป่วยอาจได้รับผลข้างเคียงจากยาเฟนโพรคูมอนมากยิ่งขึ้น 
- ห้ามใช้ยาเฟนโพรคูมอนร่วมกับยาเม็ดคุมกำเนิดอย่าง Progesterone  ด้วยจะทำให้ประสิทธิภาพในการทำงานของยาเฟนโพรคูมอนด้อยลง 
 
 ///// ควรเก็บรักษาเฟนโพรคูมอนอย่างไร? ///// 
ควรเก็บยาเฟนโพรคูมอน ภายใต้อุณหภูมิห้องที่เย็น หรือเก็บยาตามคำแนะนำในเอกสารกำกับยา  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// เฟนโพรคูมอนมีชื่ออื่นอีกไหม? ผลิตจากบริษัทอะไรบ้าง? ///// 
ยาเฟนโพรคูมอน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Vitamin_K_antagonist [2018,May12] 
https://www.drugs.com/international/phenprocoumon.html [2018,May12] 
https://vardgivarwebb.regionostergotland.se/pages/233476/Marcoumar%202000.pdf [2018,May12] 
https://www.drugbank.ca/drugs/DB00946 [2018,May12] 
http://www.druginfosys.com/drug.aspx?drugcode=2056&amp;type=1 [2018,May12]
