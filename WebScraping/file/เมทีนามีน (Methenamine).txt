เมทีนามีน (Methenamine)
 ///// บทนำ ///// 
ยาเมทีนามีน (Methenamine) หรืออีกชื่อหนึ่งคือ เฮกซะเมทิลลีนเตตรามีน (Hexamethylene tetramine) ถูกใช้เป็นยายับยั้งการเจริญเติบโตของเชื้อแบคทีเรียในระบบทางเดินปัสสาวะ โดยตัวยาจะปลดปล่อยสารที่มีโครงสร้างคล้ายสารประเภทฟอร์มัลดีไฮด์ (Formaldehyde) ซึ่งมีฤทธิ์ฆ่าเชื้อแบคทีเรียในปัสสาวะได้ ยานี้ถูกสังเคราะห์ตั้งแต่ปี ค.ศ.1859 (พ.ศ. 2402) โดย Aleksandr Butlerov นักเคมีชาวรัสเซีย แต่ใช้เวลาอีก 40 ปีต่อมาจึงถูกนำมาใช้เป็นยารักษาโรคติดเชื้อระบบทางเดินปัสสาวะ 
รูปแบบของยาแผนปัจจุบันของยาเมทีนามีนเป็นชนิดยารับประทาน และแบ่งย่อยตามโครงสร้างเคมีได้อีก 2 แบบคือ Methenamine hippurate กับ Methenamine mandelate ยาทั้ง 2 ตัวนี้ มีสรรพคุณ/ข้อบ่งใช้หลักๆเป็นการรักษาการติดเชื้อในกระเพาะปัสสาวะ/กระเพาะปัสสาวะอักเสบ รวมถึงใช้เป็นยาป้องกันหรือรักษาภาวะกรวยไตอักเสบซึ่งเป็นโรคที่พบในผู้หญิงมากกว่าผู้ชาย และยังครอบคลุมถึงการติดเชื้อในระบบทางเดินปัสสาวะอีกด้วย 
กลุ่มผู้ป่วยที่มีประวัติสุขภาพหรือโรคประจำตัวดังต่อไปนี้จะต้องระมัดระวังเป็นอย่างสูงหากต้องใช้ยาเมทีนามีนอาทิเช่น 
- ไม่ใช้ยาเมทีนามีนกับผู้ที่แพ้ยานี้ 
- ห้ามใช้กับผู้ป่วยโรคไตหรือผู้ที่มีปัญหาด้วยไตทำงานผิดปกติ 
- ไม่ใช้ยานี้ร่วมกับยากลุ่ม Sulfonamide ด้วยจะทำให้ฤทธิ์การรักษาของเมทีนามีนลดน้อยลงไป 
- กลุ่มสตรีตั้งครรภ์และสตรีที่อยู่ในภาวะให้นมบุตรจัดเป็นผู้ป่วยกลุ่มพิเศษ ไม่ว่าการใช้ยาใดๆ            ก็ตามรวมถึงยาเมทีนามีนต้องได้รับคำสั่งจากแพทย์แต่เพียงผู้เดียว 
- ระวังการใช้ยานี้กับผู้ป่วยที่มีภาวะท้องเสีย เกิดการติดเชื้อในกระเพาะอาหาร ผู้ป่วยโรคเกาต์ หรือผู้ที่อยู่ในภาวะสูญเสียน้ำ (ภาวะขาดน้ำ) ของร่างกายระดับรุนแรงด้วยยาเมทีนามีนจะถูกขับออกทางปัสสาวะทำให้ร่างกายสูญเสียน้ำได้มากยิ่งขึ้น 
การใช้ยาเมทีนามีนอาจทำให้เกิดอาการระคายเคืองในกระเพาะอาหาร-ลำไส้ แพทย์จะแนะนำให้รับประทานยานี้พร้อมอาหาร ยาเมทีนามีนเป็นยาที่มีฤทธิ์เป็นกรดจึงไม่สมควรใช้ร่วมกับยาที่มีฤทธิ์เป็นเบส (Base)/หรือด่างด้วยจะทำให้ฤทธิ์ของการรักษาของเมทีนามีนลดลง 
การรับประทานยาเมทีนามีนควรตรงเวลาตรงขนาดที่แพทย์สั่งจ่ายจึงจะก่อให้เกิดประสิทธิภาพในการรักษา 
อาการข้างเคียง (ผลข้างเคียง) โดยทั่วไปที่ผู้ป่วยอาจได้รับจากยาเมทีนามีนคือ คลื่นไส้และรู้สึกไม่สบายในกระเพาะอาหาร หากระหว่างใช้ยานี้ผู้ป่วยมีอาการข้างเคียงในระดับรุนแรงหรือแพ้ยานี้ เช่น มีผื่นคันขึ้นเต็มตัว หายใจไม่ออก/หายใจลำบาก/แน่นในหน้าอก บวมตามริมฝีปาก-ใบหน้าและลิ้น รวมถึงการมีเลือดปนมากับปัสสาวะ กรณีดังกล่าวอาจเป็นอันตรายต่อผู้ป่วยได้อย่างมากมาย แนะนำให้หยุดใช้ยานี้ทันทีและรีบมาพบแพทย์/มาโรงพยาบาลโดยเร็วทันที/ฉุกเฉิน 
 ///// เมทีนามีนมีสรรพคุณ (คุณสมบัติ) อย่างไร? ///// 
ยาเมทีนามีนสามารถใช้ได้ทั้งในเด็กและในผู้ใหญ่โดยมีสรรพคุณ/ข้อบ่งใช้ดังนี้เช่น 
- ป้องกันและบำบัดรักษากระเพาะปัสสาวะอักเสบจากการติดเชื้อแบคทีเรีย 
- รักษาภาวะกรวยไตอักเสบ 
- บำบัดการติดเชื้อแบคทีเรียในระบบทางเดินปัสสาวะ 
 ///// เมทีนามีนมีกลไกการออกฤทธิ์อย่างไร? ///// 
กลไกการออกฤทธิ์ของยาเมทีนามีนคือ เมื่อตัวยาถูกดูดซึมจากระบบทางเดินอาหารเข้าสู่ร่างกาย ตัวยาจะทำปฏิกิริยากับน้ำและได้สารประเภทฟอร์มัลดีไฮด์ถูกปลดปล่อยออกมา และยังทำให้ปัสสาวะมีค่าความเป็นกรดสูงขึ้น ด้วยสภาวะดังกล่าวก่อให้มีฤทธิ์ต่อต้านเชื้อแบคทีเรียโดยยับยั้งการเจริญเติบโตของแบคทีเรีย ส่งผลให้แบคทีเรียหยุดแพร่พันธุ์และตายลงในที่สุด 
 ///// เมทีนามีนมีรูปแบบการจัดจำหน่ายอย่างไร? ///// 
ยาเมทีนามีนมีรูปแบบการจัดจำหน่ายเป็นยาเม็ดชนิดรับประทานแบ่งได้เป็น 2 ชนิดคือ 
ก. Methenamine mandelate ขนาด 500 และ 1,000 มิลลิกรัม/เม็ด 
ข. Methenamine hippurate ขนาด 1,000 มิลลิกรัม/เม็ด 
 ///// เมทีนามีนมีขนาดรับประทานอย่างไร? ///// 
ยาเมทีนามีนมีขนาดรับประทานเช่น 
- ผู้ใหญ่: รับประทานยา Methenamine hippurate ขนาด 1,000 มิลลิกรัมวันละ 2 ครั้งเช้า และก่อนนอน หรือรับประทานยา Methenamine mandelate ครั้งละ 1,000 มิลลิกรัมวันละ 4 ครั้ง เช้า-กลางวัน-เย็น-ก่อนนอน 
- เด็กอายุ 6 - 12 ปี: รับประทานยา Methenamine hippurate ขนาด 500 - 1,000 มิลลิกรัม วันละ 2 ครั้งเช้าและก่อนนอน หรือรับประทานยา Methenamine mandelate ครั้งละ 500 มิลลิกรัม วันละ 4 ครั้งเช้า-กลางวัน-เย็น-ก่อนนอน 
- เด็กอายุ 13 ปีขึ้นไป: รับประทานยา Methenamine hippurate ขนาด 1,000 มิลลิกรัมวันละ 2 ครั้งเช้าและก่อนนอน หรือรับประทานยา Methenamine mandelate ครั้งละ 1,000 มิลลิกรัมวันละ 4 ครั้งเช้า-กลางวัน-เย็น-ก่อนนอน 
- เด็กอายุต่ำกว่า 6 ปี: ยังไม่มีข้อมูลทางคลินิกเรื่องผลข้างเคียงของยานี้ในเด็กกลุ่มนี้อย่างชัดเจน การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
*อนึ่งควรรับประทานยานี้พร้อมอาหาร 
****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเมทีนามีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเมทีนามีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมทีนามีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาเมทีนามีนตรงเวลา 
 ///// เมทีนามีนมีผลไม่พึงประสงค์อย่างไร? ///// 
ยาเมทีนามีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบ         ต่างๆของร่างกายดังนี้เช่น 
- ผลต่อผิวหนัง: เช่น เกิดผื่นคันตามผิวหนัง 
- ผลต่อระบบทางเดินอาหาร: เช่น ระคายเคืองต่อกระเพาะอาหาร และสามารถพบอาการดังต่อไปนี้แต่ไม่บ่อยมากนักเช่น คลื่นไส้ อาเจียน กระเพาะอาหารอักเสบ ท้องเสีย เกิดตะคริวที่ท้อง 
- ผลต่อระบบทางเดินปัสสาวะ: เช่น ปัสสาวะไม่ออก/ปัสสาวะขัด มีเลือดปนมากับปัสสาวะ/ปัสสาวะเป็นเลือด ปัสสาวะถี่และบ่อย การตรวจปัสสาวะจะพบมีโปรตีนในปัสสาวะ 
 ///// มีข้อควรระวังการใช้เมทีนามีนอย่างไร? ///// 
มีข้อควรระวังการใช้ยาเมทีนามีนเช่น 
- ห้ามใช้กับผู้ที่แพ้ยานี้ 
- ห้ามปรับขนาดการรับประทานหรือหยุดการใช้ยานี้ด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- ยานี้สามารถขับออกมากับน้ำนมมารดาและยังไม่มีการศึกษาการใช้ยากับสตรีตั้งครรภ์ จึงถือเป็นข้อห้ามใช้ยานี้กับผู้ป่วยกลุ่มนี้หากไม่มีคำสั่งจากแพทย์ 
- ห้ามใช้ยานี้กับเด็กที่มีอายุต่ำกว่า 6 ปี 
- กรณีมีอาการข้างเคียงรุนแรงหรือเกิดอาการแพ้ยาหลังรับประทานยานี้ให้หยุดการใช้ยานี้แล้วรีบนำผู้ป่วยมาพบแพทย์/มาโรงพยาบาลทันทีฉุกเฉิน 
- ห้ามรับประทานยานี้ร่วมกับยาที่มีฤทธิ์เป็นด่างหรือยาที่ทำให้เกิดภาวะเลือดเป็นด่างเช่น ยา Potassium citrate ด้วยจะส่งผลลดประสิทธิภาพการรักษาของยาเมทีนามีน 
- ห้ามรับประทานยานี้พร้อมสุราหรือเครื่องดื่มที่มีแอลกอฮอล์เป็นส่วนประกอบ 
- ปฏิบัติตัวตามคำสั่งแพทย์และมาพบแพทย์ตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเมทีนามีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เมทีนามีนมีปฏิกิริยาระหว่างยากับยาตัวอื่นอย่างไร? ///// 
ยาเมทีนามีนมีปฏิกิริยาระหว่างยากับยาตัวอื่นเช่น 
- ห้ามรับประทานยาเมทีนามีนร่วมกับยาในกลุ่ม Sulfa/Sulfonamide เช่น Sulfisoxazole, Sulfamethoxazole, Sulfadoxine, Sulfamethiazole ด้วยจะทำให้ยาเมทีนามีนตกตะกอนเกิดเป็นผลึกในปัสสาวะได้ 
- การใช้ยาเมทีนามีนร่วมกับยา Hydrochlorothiazide อาจส่งผลทำให้ประสิทธิภาพการรักษาของยาเมทีนามีนลดน้อยลง หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีบุคคลไป 
- การรับประทานยาเมทีนามีนร่วมกับยาลดกรดที่มีส่วนประกอบของ Aluminium hydroxide หรือ Magnesium carbonate สามารถลดประสิทธิภาพการรักษาของยาเมทีนามีนจึงควรหลีกเลี่ยงการใช้ยาร่วมกัน 
 ///// ควรเก็บรักษาเมทีนามีนอย่างไร? ///// 
ควรเก็บยาเมทีนามีนในช่วงอุณหภูมิ 15 - 30 องศาเซลเซียส (Celsius) หรือเก็บในอุณหภูมิ ห้องที่เย็น ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เมทีนามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเมทีนามีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Hexamethylenetetramine  [2016,Feb13] 
http://www.drugs.com/pro/methenamine.html  [2016,Feb13] 
http://www.mims.com.vn/THAILAND/Home/GatewaySubscription/?generic=Methenamine  [2016,Feb13] 
http://www.drugs.com/drug-interactions/methenamine-index.html?filter=3&amp;generic_only=  [2016,Feb13] 
http://www.drugs.com/cdi/urex.html  [2016,Feb13]
