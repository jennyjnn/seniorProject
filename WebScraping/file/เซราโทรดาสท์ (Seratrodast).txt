เซราโทรดาสท์ (Seratrodast)
 ///// บทนำ ///// 
ยาเซราโทรดาสท์ (Seratrodast) เป็นยาในกลุ่มควิโนน(Quinone) มีการออกฤทธิ์ในลักษณะที่เรียกว่า Thromboxane A2 receptor antagonist (ต้านการทำงานของสารที่ทำให้หลอดลมตีบ)    ทางคลินิกนำมาใช้รักษาอาการโรคหืด(Asthma)  และยานี้นำมาใช้ทางคลินิกเป็นครั้งแรกในประเทศญี่ปุ่นเมื่อปี ค.ศ.1997(พ.ศ.2540) 
รูปแบบเภสัชภัณฑ์ของยาเซราโทรดาสท์เป็นยาแบบรับประทาน หลังการดูดซึมจากระบบทางเดินอาหารเข้าสู่กระแสเลือด ตัวยานี้ใช้เวลาประมาณ 22 ชั่วโมงเพื่อให้ตับทำลายยานี้ก่อนที่จะถูกขับทิ้งออกมากับปัสสาวะ 
ทั้งนี้ ข้อห้ามใช้สำคัญสำหรับยาเซราโทรดาสท์ คือ ไม่เหมาะกับผู้ป่วยโรคตับ หรือแม้แต่การใช้ยาเซราโทรดาสท์ร่วมกับยา Paracetamol หรือ Cephem(ยาปฏิชีวนะกลุ่มBeta lactam)ที่จะเพิ่มความเสี่ยงต่อตับโดนทำลาย  เพื่อความปลอดภัยต่อสุขภาพ ระหว่างที่ได้รับยานี้ ผู้ป่วยต้องเข้ารับการตรวจการทำงานของตับร่วมด้วยตามแพทย์สั่ง 
การใช้ยาเซราโทรดาสท์ให้เกิดประสิทธิผลจะต้องอาศัยการรับประทานยานี้อย่างต่อเนื่องตามที่แพทย์กำหนดและหลีกเลี่ยงสิ่งเร้าหรือปัจจัยต่างๆที่จะมากระตุ้นให้เกิดอาการหอบหืด 
การใช้ยาเซราโทรดาสท์เหมาะกับผู้ป่วยที่เป็นผู้ใหญ่เท่านั้น  ด้วยขนาดยาที่ใช้กับเด็กยังไม่มีข้อสรุปทางคลินิกว่าได้ประโยชน์ 
ยาเซราโทรดาสท์เป็นยาที่ใช้บำบัดและป้องกันอาการหอบหืด กรณีผู้ป่วยเกิดอาการหอบหืดขึ้นมาแล้ว การรับประทานยาเซราโทรดาสท์ในขณะนั้นอาจไม่ได้ผล/ไม่สามารถระงับอาการได้ และต้องหันมาใช้ยาบรรเทาอาการหอบหืดแบบฉุกเฉิน(อ่านเพิ่มเติมในเว็บ haamor.com บทความเรื่อง ยาโรคหืด)ซึ่งผู้ป่วยด้วยโรคนี้มักต้องพกติดตัวอยู่ตลอดเวลา 
 
 ///// เซราโทรดาสท์มีสรรพคุณ(คุณสมบัติ)อย่างไร? ///// 
ยาเซราโทรดาสท์มีสรรพคุณ/ข้อบ่งใช้ เช่น 
- ป้องกันอาการหอบหืดในโรคหืด (Asthma prophylaxis) 
 
 ///// เซราโทรดาสท์มีกลไกการออกฤทธิ์อย่างไร? ///// 
กลไกการออกฤทธิ์ของยาเซราโทรดาสท์คือ ในร่างกายมีสาร Thromboxane A2 ซึ่งเป็นสารประกอบที่มีหน้าที่กระตุ้นให้เกล็ดเลือดเกิดการรวมตัวกันในหลอดเลือดขณะที่มีบาดแผลตามเนื้อเยื่อต่างๆของร่างกายเพื่อช่วยให้เลือดหยุดไหล  แต่กรณีที่มีการหลั่งสาร Thromboxane A2 เกิดขึ้นในปอดซึ่งมักจะพบในผู้ป่วยโรคหืดจะส่งผลให้เกิดการหดตัวของหลอดลม และกระตุ้นให้มีอาการหอบหืดตามมา 
ตัวยาเซราโทรดาสท์ เป็นยาประเภทต้านการทำงานของสาร Thromboxane A2 (Thromboxane A2 antagonist)  ตัวยานี้จะออกฤทธิ์เข้าจับกับตัวรับ(Receptor)ของสาร Thromboxane A2 (Thromboxane A2 receptor) ส่งผลเกิดการปิดกั้นการทำงานของ Thromboxane A2ไม่ให้ออกฤทธิ์ จึงทำให้หลอดลมขยายคลายตัวและลดการหลั่งเมือกต่างๆบริเวณหลอดลมที่คอยมาปิดกั้นทางเดินหายใจ  จึงก่อให้เกิดฤทธิ์ของการรักษาได้ตามสรรพคุณ 
 
 ///// เซราโทรดาสท์มีรูปแบบการจัดจำหน่ายอย่างไร? ///// 
ยาเซราโทรดาสท์มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Seratrodast ขนาด 80 มิลลิกรัม/เม็ด 
 
 ///// เซราโทรดาสท์มีขนาดการรับประทานอย่างไร? ///// 
ยาเซราโทรดาสท์มีขนาดการรับประทาน เช่น 
- ผู้ใหญ่: รับประทานยาครั้งละ 80 มิลลิกรัม หลังอาหารเย็น วันละ1ครั้ง 
- เด็ก: ยังไม่มีข้อมูลทางคลินิกที่แน่ชัดในด้าน ประสิทธิภาพ ขนาดยา และผลข้างเคียงของยานี้ในเด็ก 
อนึ่ง: 
- ระยะเวลาของการใช้ยานี้ให้เป็นไปตามคำสั่งแพทย์ 
- การใช้ยานี้ขณะมีอาการหอบหืดจะไม่ได้ผล ด้วยยาเซราโทรดาสท์เป็นยาที่ใช้รักษาเชิงป้องกันการเกิดอาการ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา เซราโทรดาสท์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาเซราโทรดาสท์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ  ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาเซราโทรดาสท์ สามารถรับประทานทันทีที่นึกขึ้นได้  หากเวลาใกล้เคียงกับการรับประทานยาในมื้อถัดไป ห้ามเพิ่มขนาดรับประทานเป็น 2 เท่า  ให้รับประทานยาที่ขนาดปกติเท่านั้น 
อย่างไรก็ตาม ผู้ป่วยต้องได้รับยานี้ต่อเนื่องตามแพทย์สั่งจึงจะเกิดประสิทธิผลของการรักษา 
 
 ///// เซราโทรดาสท์มีผลไม่พึงประสงค์อย่างไร? ///// 
ยาเซราโทรดาสท์ สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้  เบื่ออาหาร  ปวดท้อง  ท้องเสียหรือไม่ก็ท้องผูก  การรับรสชาติอาหารเปลี่ยนไป  ปากแห้ง   อาเจียน 
- ผลต่อระบบประสาท: เช่น ง่วงนอน  ปวดศีรษะ  วิงเวียน  ตัวสั่น  ชาตามร่างกาย 
- ผลต่อสภาพจิตใจ: เช่น นอนไม่หลับ 
- ผลต่อระบบเลือด: เช่น ระดับเกล็ดเลือดต่ำ  เลือดออกง่าย 
- ผลต่อตับ: เช่น เอนไซม์การทำงานของตับในเลือดเพิ่มขึ้น  ตับอักเสบ 
- ผลต่อหัวใจ: เช่น ชีพจรเต้นผิดปกติ  ใบหน้าแดง  มีอาการบวม 
- ผลต่อผิวหนัง: เช่น มีอาการผื่นคัน 
 
 
 ///// มีข้อควรระวังการใช้เซราโทรดาสท์อย่างไร? ///// 
มีข้อควรระวังการใช้ยาเซราโทรดาสท์ เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้กับ สตรีมีครรภ์  สตรีในภาวะให้นมบุตร และเด็ก  นอกจากจะมีคำสั่งแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีลักษณะแตกหักชำรุดหรือเปียกชื้น 
- มาพบแพทย์ตามนัดหมายเพื่อ การตรวจร่างกาย และการตรวจเลือด เช่น ตรวจเลือดดูการทำงานของตับ ตลอดจนกระทั่งตรวจสอบอาการโรค และปรับแนวทางการรักษาได้อย่างเหมาะสมกับผู้ป่วย 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเซราโทรดาสท์ด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เซราโทรดาสท์มีปฏิกิริยาระหว่างยากับยาตัวอื่นอย่างไร? ///// 
ยาเซราโทรดาสท์มีปฏิกิริยาระหว่างยากับยาตัวอื่น  เช่น 
- หลีกเลี่ยงการใช้ยาเซราโทรดาสท์ร่วมกับยาAbciximab  ด้วยจะทำให้ฤทธิ์ต้าน
การรวมตัวของเกล็ดเลือดของยาAbciximab เพิ่มมากขึ้นจึงเสี่ยงต่อภาวะเลือดออกง่ายมากขึ้นตามมา 
- หลีกเลี่ยงการใช้ยาเซราโทรดาสท์ร่วมกับยาAbiraterone  ด้วยจะทำให้ระดับ
ยาเซราโทรดาสท์ในกระแสเลือดเพิ่มมากขึ้น จนส่งผลให้เกิดอาการข้างเคียงต่างๆจากยายาเซราโทรดาสท์ที่สูงขึ้นตามมา 
- หลีกเลี่ยงการใช้ยาเซราโทรดาสท์ร่วมกับยาAceclofenac(ยาชนิดหนึ่งในกลุ่มยา NSAIDs)  ด้วยเสี่ยงต่อการเกิดอาการข้างเคียงอย่างรุนแรงจากการใช้ยาทั้ง 2 ร่วมกัน 
- ห้ามใช้ยาเซราโทรดาสท์ร่วมกับยาAliskiren  เพราะจะทำให้ฤทธิ์ลดความดันโลหิตของยา Aliskiren ด้อยลง 
 
 ///// ควรเก็บรักษาเซราโทรดาสท์อย่างไร? ///// 
ควรเก็บยาเซราโทรดาสท์มีภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยา ในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// เซราโทรดาสท์มีชื่ออื่นอีกไหม? ผลิตจากบริษัทอะไรบ้าง? ///// 
ยาเซราโทรดาสท์ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Seratrodast [2018,April28] 
https://www.drugs.com/mtm/gemcitabine.html [2018,April28] 
https://www.medplusmart.com/product/SERADAIR-80MG-TABLET/SERA0036 [2018,April28] 
http://www.mims.com/thailand/drug/info/seratrodast/?type=brief&amp;mtype=generic [2018,April28] 
file:///C:/Users/apai/Downloads/Seratrodast.pdf [2018,April28] 
https://www.drugbank.ca/drugs/DB06739 [2018,April28]
