โคลเบทาซอล (Clobetasol)
 ///// บทนำ ///// 
ยาโคลเบทาซอล(Clobetasol หรือ Clobetasol propionate)เป็นยาในกลุ่มคอร์ติโคสเตียรอยด์(Corticosteroids)   ทางคลินิกนำมาใช้เป็นยาทาผิวหนังเพื่อรักษาอาการของโรคผื่นผิวหนังอักเสบ(Eczema)  โรคสะเก็ดเงิน/โรคเรื้อนกวาง (Psoriasis) หรือใช้บำบัดอาการทางผิวหนังบางอย่าง เช่น การแพ้พิษจากยางของต้นพืช/ใบพืช(Poison ivy) เช่น แพ้ยางจากใบ/ต้นโอ๊ค (Oak) 
ยาโคลเบทาซอลเป็นยาที่มีฤทธิ์แรง  ดังนั้นเมื่อทายานี้ แพทย์จึงไม่แนะนำ              ให้ปิดผิวหนังบริเวณที่ทายาด้วยพลาสเตอร์  สำลี หรือ ผ้าพันแผลใดๆ  และไม่ควรใช้ยานี้ติดต่อกันเกิน 2 สัปดาห์   ปัจจุบันพบว่า ยานี้ยังใช้ได้ผลดีกับอาการทางผิวหนังของโรคต่างๆในกลุ่มโรคภูมิต้านตนเอง/ โรคออโตอิมมูน(Autoimmune)ได้หลายโรค อย่างเช่น  อาการผมร่วงเป็นหย่อม (Alopecia areata)  โรคด่างขาว(Vitiligo)  โรคผิวหนังอักเสบชนิดแห้งฝ่อ(Lichen sclerosus)  และโรคผิวหนังอักเสบชนิดที่เรียกว่า Lichen planus 
รูปแบบผลิตภัณฑ์ที่พบเห็นบ่อยของยาโคลเบทาซอล จะเป็นยาครีม และยาขี้ผึ้ง ที่มีความเข้มข้น 0.05% ซึ่งในประเทศไทยมีจำหน่ายอยู่หลากหลายชื่อการค้า ดังได้กล่าวในบทความนี้ หัวข้อ “โคลเบทาซอลมีชื่ออื่นอีกไหม” 
ทั้งนี้ ข้อจำกัดบางประการของการใช้ยาโคลเบทาซอล ที่ผู้บริโภคควรทราบ ได้แก่ 
- ห้ามใช้กับผู้ที่แพ้ยานี้ 
- กรณีของสตรีตั้งครรภ์ และสตรีที่อยู่ในภาวะให้นมบุตร จัดเป็นกลุ่มเสี่ยงต่อการเกิดเกิดผลข้างเคียงที่รุนแรงในการใช้ยาแทบทุกประเภท ซึ่งรวมยาโคลเบทาซอลด้วย ดังนั้นการใช้ยาต่างๆในผู้ป่วยกลุ่มนี้ จึงต้องเป็นคำสั่งจากแพทย์เท่านั้น 
- ผู้ป่วยด้วยโรค  หัดเยอรมัน  วัณโรค  อีสุกอีใส  หรือผู้ที่เพิ่งได้รับการกระตุ้นภูมิคุ้มกันต้านทานโรคของร่างกาย/ภูมิคุ้มกันโดยฉีดวัคซีน ควรหลีกเลี่ยงการใช้ยานี้ ด้วยจะส่งผลให้อาการป่วยเลวลง และทำให้การกระตุ้นภูมิคุ้มกันด้อยประสิทธิภาพลง 
- ผู้ที่มีภาวะติดเชื้อทางผิวหนัง หรือมีภาวะผิวหนังบาง ก็ควรหลีกเลี่ยงการใช้ยานี้เช่นกัน ด้วยจะทำให้อาการทางผิวหนังแย่ลง 
การใช้ยาโคลเบทาซอลชนิดครีม หรือขี้ผึ้ง ให้ทาเพียงบางๆในบริเวณผิวหนังอักเสบ หรือบริเวณผิวหนังที่เกิดโรคเท่านั้น  ห้ามทาเป็นบริเวณกว้าง หรือทาคลุมผิวหนังส่วนที่ปกติ 
สำหรับการใช้ยาโคลเบทาซอลที่ปลอดภัย   ทางคลินิก มีข้อกำหนด ไม่ควรใช้ยาโคลเบทาซอล เกิน 50 กรัม/สัปดาห์  นอกจากนี้ ยังห้ามทายานี้บริเวณตา  ห้ามใช้ยานี้กับผิวหนังที่แพ้เป็นผื่นจากผื่นผ้าอ้อม   และการใช้ยานี้กับเด็ก ต้องเพิ่มความระวังเป็นพิเศษ ด้วยยากลุ่มคอร์ติโคสเตียรอยด์(รวมยาโคลเบทาซอล)มีฤทธิ์กดการเจริญเติบโตของเด็กนั่นเอง 
ยาโคลเบทาซอล อาจทำให้เกิดอาการข้างเคียง(ผลข้างเคียง)ได้บ้าง อย่างเช่น  เกิดการระคายเคืองและแสบคันกับผิวหนังส่วนที่สัมผัสกับยานี้  เป็นต้น 
สำหรับประเทศไทย มีสูตรตำรับที่ขึ้นทะเบียนเป็นยาแผนปัจจุบันของยาโคลเบทาซอลเป็นจำนวนมาก(ดังกล่าวในบทความนี้ หัวข้อ “ โคลเบทาซอลมีชื่ออื่นอีกไหม”)  ด้วยเป็นรายการยาที่บรรจุอยู่ในบัญชียาหลักแห่งชาติ    และคณะกรรมการอาหารและยา ระบุการใช้ตัวยาโคลเบทาซอล โพรพิโอเนต (Clobetasol propionate) โดยมีเงื่อนไข ดังนี้ 
- ยาโคลเบทาซอลในรูปแบบยาขี้ผึ้ง/ครีม  ให้ใช้สำหรับโรคผิวหนังเรื้อรังที่ไม่ตอบสนองต่อยาอื่น เช่น โรคสะเก็ดเงินที่เล็บซึ่งเป็นบริเวณที่หนา จึงต้องใช้ยาที่เพิ่มการดูดซึมเข้ารอยโรค(ยาโคลเบทาซอล) เพื่อให้เกิดประสิทธิผลในการรักษา 
อนึ่ง ผู้บริโภคสามารถสอบถามข้อมูลการใช้ยาโคลเบทาซอล เพิ่มเติมได้จากแพทย์ผู้รักษา หรือจากเภสัชกรโดยทั่วไป 
 ///// โคลเบทาซอลมีสรรพคุณ(คุณสมบัติ)อย่างไร? ///// 
ยาโคลเบทาซอลมีสรรพคุณ/ข้อบ่งใช้ เช่น 
- บำบัดอาการอักเสบทางผิวหนัง อย่างเช่น  โรคเรื้อนกวาง/ สะเก็ดเงิน  โรค Lichen sclerosus  และโรค Lichen planus 
- บำบัดอาการผิวหนังไหม้จากผิวแพ้แสงแดดแบบเฉียบพลัน 
 ///// โคลเบทาซอลมีกลไกการออกฤทธิ์อย่างไร? ///// 
ยาโคลเบทาซอล มีกลไกการออกฤทธิ์ โดยตัวยาจะกระตุ้นการทำงานของสารโปรตีนในร่างกาย ทีมีชื่อว่า Lipocortins  โดยโปรตีนชนิดนี้จะช่วยยับยั้งการสังเคราะห์สารที่กระตุ้นการอักเสบของเนื้อเยื่อผิวหนัง  ยานี้จึงบำบัดรักษาความผิดปกติของเนื้อเยื่อผิวหนังที่มีรอยโรคได้ตามสรรพคุณ 
 ///// โคลเบทาซอลมีรูปแบบการจัดจำหน่ายอย่างไร? ///// 
ยาโคลเบทาซอลมีรูปแบบการจัดจำหน่าย เช่น 
- ยาขี้ผึ้ง ขนาดความเข้มข้น 0.05% 
- ยาครีม ขนาดความเข้มข้น 0.05% 
 ///// โคลเบทาซอลมีขนาดการบริหารยาอย่างไร? ///// 
ยาโคลเบทาซอลมีขนาดการบริหารยา/ใช้ยา เช่น 
- ผู้ใหญ่และเด็กมีอายุตั้งแต่ 12 ปีขึ้นไป:  ทายาบริเวณที่มีผิวหนังอักเสบ หรือเกิดรอยโรคอย่างบางๆ วันละ 2 ครั้ง  เช้า-เย็น หรือตามคำสั่งแพทย์  ห้ามทายาติดต่อกันเกิน 2 สัปดาห์ และ ห้ามใช้ยาเกิน 50 กรัม/สัปดาห์ 
- เด็กอายุต่ำกว่า 12 ปี:  ห้ามใช้ยานี้กับเด็กที่อายุต่ำกว่า 12 ปีลงมา 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโคลเบทาซอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาโคลเบทาซอล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาโคลเบทาซอล สามารถทายาเมื่อนึกขึ้นได้ ถ้าเวลาใกล้เคียงกับการทายาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// โคลเบทาซอลมีผลไม่พึงประสงค์อย่างไร? ///// 
การใช้ยาโคลเบทาซอล สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบต่อมไร้ท่อ:  เช่น  อาจทำให้เกิดกลุ่มอาการ  Cushing syndrome   และมีการกดการทำงานของต่อมหมวกไต 
- ผลต่อผิวหนัง: เช่น  เกิดสิว  ผิวหนังบางลง  ผิวแห้ง  และระคายเคือง  เกิดลมพิษ  สีผิวเปลี่ยนไป  เจ็บผิวหนังส่วนที่สัมผัสยานี้  ผมร่วง  สีผมเปลี่ยนไป 
- ผลต่อตา: เช่น  อาจทำให้มีอาการแสบ-คัน ตา 
- ผลต่อระบบทางเดินอาหาร:  เช่น  คลื่นไส้ 
- ผลต่อระบบประสาท: เช่น  ปวดศีรษะ   วิงเวียน 
 ///// มีข้อควรระวังการใช้โคลเบทาซอลอย่างไร? ///// 
มีข้อควรระวังการใช้ยาโคลเบทาซอล เช่น 
- ห้ามใช้ยานี้กับเด็กที่อายุต่ำกว่า 12 ปี 
- ห้ามใช้กับผู้ที่แพ้ยานี้ 
- ห้ามใช้ยานี้ต่อเนื่องเกิน 2 สัปดาห์ เพื่อป้องกันการดูดซึมยานี้เข้าสู่ร่างกายจนส่งผลต่อการทำงานของระบบอวัยวะต่างๆภายในร่างกาย 
- ระหว่างการใช้ยานี้ ถ้าเกิดอาการระคายเคืองในบริเวณที่ทายา ควรหยุดการใช้ยานี้ทันที  แล้วรีบกลับมาพบแพทย์/มาโรงพยาบาลอีกครั้ง เพื่อแพทย์พิจารณาปรับการรักษา 
- ห้ามใช้ยานี้ในบริเวณผิวหนังที่มีการติดเชื้อ 
- ห้ามรับประทานหรือทายานี้บริเวณตา 
- ระวังการใช้ยานี้กับผู้ป่วยโรคหัวใจล้มเหลว  ผู้ป่วยโรคความดันโลหิตสูง  ผู้ป่วยโรคเบาหวาน   ผู้ป่วยโรคลมชัก  ผู้ป่วยโรคต้อหิน  ผู้ที่มีภาวะไทรอยด์ฮอร์โมนต่ำ/ภาวะขาดไทรอยด์ฮอร์โมน  ผู้ป่วยโรคตับ  โรคไต   ผู้ที่มีอาการทางจิต  ด้วยตัวยานี้อาจส่งผลให้อาการของโรคเหล่านั้นกำเริบมากขึ้น 
- หยุดการใช้ยานี้ทันทีเมื่อพบอาการแพ้ยานี้ เช่น  ตัวบวม  เกิดผื่นคัน  หายใจไม่ออก/หายใจลำบาก แล้วรีบมาโรงพยาบาลทันที/ฉุกเฉิน 
- การใช้ยานี้กับสตรีตั้งครรภ์  สตรีที่อยู่ในภาวะให้นมบุตร  จะต้องเป็นไปตามคำสั่งแพทย์เท่านั้น 
- ห้ามใช้ยานี้รักษาในภาวะร่างกายติดเชื้อไวรัส เช่น เริม  หรือติดเชื้อรา  หรือเชื้อแบคทีเรีย ด้วยจะทำให้อาการโรครุนแรงมากขึ้น 
- ขณะใช้ยานี้ ปฏิบัติตามคำแนะนำของแพทย์ พยาบาล  เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโคลเบทาซอลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โคลเบทาซอลมีปฏิกิริยาระหว่างยากับยาตัวอื่นอย่างไร? ///// 
ด้วยยาโคลเบทาซอลเป็นยาใช้ภายนอก จึงยังไม่พบรายงานเกิดปฏิกิริยาระหว่างยากับยารับประทานชนิดใดๆ 
 ///// ควรเก็บรักษาโคลเบทาซอลอย่างไร? ///// 
ควรเก็บยาโคลเบทาซอลภายใต้อุณหภูมิ 25 องศาเซลเซียส(Celsius)  ห้ามเก็บในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อน และความชื้น  เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 ///// โคลเบทาซอลมีชื่ออื่นอีกไหม? ผลิตจากบริษัทอะไรบ้าง? ///// 
ยาโคลเบทาซอล ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Clobetasol_propionate  [2016,July30] 
https://www.drugs.com/cdi/clobetasol-cream.html  [2016,July30] 
http://drug.fda.moph.go.th:81/nlem.in.th/medicine/essential/list/188#item-9031  [2016,July30] 
http://www.drugbank.ca/drugs/DB01013  [2016,July30]
