มิโดดรีน (Midodrine)
 ///// บทนำ ///// 
ยามิโดดรีน (Midodrine) เป็นยาในกลุ่มแอลฟา-1 อะดรีเนอร์จิก รีเซพเตอร์ อะโกนิสต์(Alpha-1 adrenergic receptor agonist) ถูกนำมาใช้เป็นยารักษาภาวะ/โรคความดันโลหิตต่ำ โดยตัวยาจะออกฤทธิ์ที่ผนังหลอดเลือดแดงและผนังหลอดเลือดดำ ทำให้หลอดเลือดเกิดแรงบีบตัวมากขึ้นส่งผลให้ความดันโลหิตสูงขึ้น แต่ไม่ออกฤทธิ์กระตุ้นตัวรับ (Receptor) ในบริเวณหัวใจที่มีชื่อว่า Beta-adrenergic receptors 
ตัวยามิโดดรีนซึมผ่านเข้าสมองได้น้อยจึงมีผลข้างเคียงต่อเซลล์ประสาทส่วนกลางไม่มากเท่าใดนัก รูปแบบของยาแผนปัจจุบันจะเป็นยาชนิดรับประทาน ตัวยามีการดูดซึมได้เป็นอย่างดีจากระบบทางเดินอาหาร แต่ยังไม่สามารถออกฤทธิ์ในการรักษาได้จะต้องถูกร่างกายเปลี่ยนโครงสร้างทางเคมีไปเป็นตัวยา Desglymidodrine เสียก่อน การกำจัดยานี้ออกจากกระแสเลือดต้องใช้เวลาประมาณ 3 - 4 ชั่วโมงและผ่านทิ้งไปกับปัสสาวะ 
ข้อจำกัดของการใช้ยามิโดดรีนอยู่ที่ผู้ป่วยต้องไม่มีภาวะโรคหัวใจระยะรุนแรง หรือเป็นโรคไตวายแบบเฉียบพลัน มีภาวะปัสสาวะขัด ต่อมไทรอยด์เป็นพิษ หรือภาวะ/โรคเนื้องอก Pheochro mocytoma ซึ่งยามิโดดรีนอาจกระตุ้นอาการป่วยจากกลุ่มโรคดังกล่าวได้มากยิ่งขึ้น ระหว่างการใช้ยานี้ผู้ป่วยอาจมีอาการง่วงนอน วิงเวียนคล้ายจะเป็นลม แพทย์มักจะแนะนำให้ผู้ป่วยหลีกเลี่ยงการขับขี่ยวดยานพาหนะและการทำงานกับเครื่องจักร และต้องหมั่นวัดความดันโลหิตของตนเองอย่างสม่ำเสมอ นอกจากนี้ควรหลีกเลี่ยงการใช้ยาประเภทออกฤทธิ์กระตุ้นร่างกายเช่น กลุ่มยาลดน้ำหนัก/ยาลดความอ้วน หรือยารักษาโรคหวัดอย่างเช่นยา Pseudoephedrine 
ทางคลินิกยังไม่มีข้อมูลของการใช้ยามิโดดรีนกับเด็ก สตรีตั้งครรภ์ สตรีที่อยู่ในภาวะให้นมบุตร จึงต้องระวังอย่างมากหากจะใช้ยากับผู้ป่วยกลุ่มนี้ 
ทั้งนี้อาการข้างเคียง (ผลข้างเคียง) ที่สามารถพบเห็นได้บ่อยในขณะที่ใช้ยานี้เช่น มีอาการคันทางผิวหนัง หนาวสั่น รวมถึงปัสสาวะบ่อย ข้อดีอีกประการหนึ่งของยามิโดดรีนคือ สามารถรับประทานก่อนหรือหลังอาหารก็ได้ แต่ห้ามปรับขนาดรับประทานเองโดยที่ไม่มีคำสั่งจากแพทย์เด็ดขาด การใช้ยาไปสักระยะอาการความดันโลหิตต่ำของผู้ป่วยก็จะดีขึ้นเป็นลำดับ 
หากพบปัญหาหลังการใช้ยาโดยที่อาการป่วยไม่ดีขึ้นแต่อย่างใด ควรกลับมาพบแพทย์/มาโรงพยาบาลเพื่อแพทย์พิจารณาปรับเปลี่ยนแนวทางรักษา 
อนึ่งในต่างประเทศยามิโดดรีนมีชื่อการค้าเช่น Gutron, Amatine, ProAmatine 
 ///// มิโดดรีนมีสรรพคุณ (คุณสมบัติ) อย่างไร? ///// 
ยามิโดดรีนมีสรรพคุณ/ข้อบ่งใช้เช่น 
- รักษาภาวะ/โรคความดันโลหิตต่ำ 
 ///// มิโดดรีนมีกลไกการออกฤทธิ์อย่างไร? ///// 
ตัวยามิโดดรีนมีกลไกการออกฤทธิ์โดยตัวยาจะถูกเปลี่ยนไปเป็นยาเดสกลัยมิโดดรีน (Desgly midodrine) ซึ่งออกฤทธิ์ในลักษณะของยาซิมพาโทมิเมติก (Sympathomimetic activity) ส่งผลให้หลอดเลือดหดตัวและทำให้ความดันโลหิตสูงขึ้น 
 ///// มิโดดรีนมีรูปแบบการจัดจำหน่ายอย่างไร? ///// 
ยามิโดดรีนมีรูปแบบการจัดจำหน่ายเป็นยาเม็ดชนิดรับประทาน ขนาด 2.5 มิลลิกรัม/เม็ด 
 ///// มิโดดรีนมีขนาดรับประทานอย่างไร? ///// 
ยามิโดดรีนมีขนาดรับประทานเช่น 
- ผู้ใหญ่: รับประทานครั้งละ 10 มิลลิกรัมวันละ 3 ครั้ง/วัน หรือให้รับประทาน 20 มิลลิกรัมครั้งเดียว/วัน ทั้งนี้ต้องขึ้นกับดุลยพินิจของแพทย์ 
*อนึ่ง 
- เด็ก: ยังขาดข้อมูลทางคลินิกมาสนับสนุนเรื่องการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
- การใช้ยานี้กับผู้ป่วยโรคไตแพทย์อาจต้องปรับขนาดรับประทานลง 
- สามารถรับประทานยานี้ได้โดยไม่ขึ้นกับมื้ออาหารแต่ควรต้องรับประทานให้ตรงเวลาเช่น หลังตื่นนอนเช้า เที่ยง และก่อนหกโมงเย็น และไม่ควรรับประทานยานี้หลังหกโมงเย็นไปแล้วเพราะการรับประทานยานี้ก่อนเข้านอน (การนอนราบหลังรับประทานยานี้) จะส่งผลให้เกิดผลข้างเคียงจากยานี้ได้สูงขึ้น 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยามิโดดรีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยามิโดดรีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยามิโดดรีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยามิโดดรีนตรงเวลา 
 ///// มิโดดรีนมีผลไม่พึงประสงค์อย่างไร? ///// 
ยามิโดดรีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการตาพร่า ปวดศีรษะ วิงเวียนคล้ายจะเป็นลม ชีพจรเบา เกิดผื่นคันตามผิวหนัง หนาวสั่น ขนลุก ปัสสาวะขัด ปัสสาวะบ่อย อาจมีอาการกระสับกระส่าย วิตกกังวล รู้สึกสับสน ปากแห้ง หน้าแดง ปวดหลัง ง่วงนอน ผิวแห้ง ขาเป็นตะคริว แสบร้อนกลางอก คลื่นไส้ นอนไม่หลับ และอ่อนเพลีย 
 ///// มีข้อควรระวังการใช้มิโดดรีนอย่างไร? ///// 
มีข้อควรระวังการใช้ยามิโดดรีนเช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยโรคหัวใจ โรคไตวายเฉียบพลัน ผู้ที่มีภาวะปัสสาวะไม่ออก ผู้ป่วยต่อมไทรอยด์เป็นพิษ และผู้ป่วยกลุ่มโรค Pheochromocytoma 
- ห้ามใช้ยานี้กับเด็ก สตรีตั้งครรภ์ และสตรีที่อยู่ในภาวะให้นมบุตร โดยไม่มีคำสั่งจากแพทย์ 
- ห้ามแบ่งยาให้ผู้อื่นรับประทาน 
- ห้ามปรับเปลี่ยนขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากมาตรฐานเดิม 
- หมั่นตรวจสอบความดันโลหิตอย่างสม่ำเสมอขณะที่ใช้ยานี้ 
- ระวังการใช้ยานี้ร่วมกับยากลุ่ม Digitalis ด้วยจะทำให้มีภาวะหัวใจเต้นผิดปกติติดตามมา 
- มาพบแพทย์ตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยามิโดดรีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// มิโดดรีนมีปฏิกิริยาระหว่างยากับยาตัวอื่นอย่างไร? ///// 
ยามิโดดรีนมีปฏิกิริยาระหว่างยากับยาตัวอื่นเช่น 
- การใช้ยามิโดดรีนร่วมกับยา Linezolid (ยาปฏิชีวนะชนิดหนึ่ง) อาจทำให้เกิดภาวะความดันโลหิตสูงติดตามมา หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยามิโดดรีนร่วมกับยา Ergotamine อาจทำให้มีภาวะความดันโลหิตสูง แต่จะทำให้การไหลเวียนของเลือดลดลงและเป็นอันตรายกับผู้ป่วย ดังนั้นจึงควรหลีกเลี่ยงการใช้ยาทั้งสองกลุ่มนี้ร่วมกัน 
- การใช้ยามิโดดรีนร่วมกับยา Bisoprolol อาจทำให้หัวใจเต้นผิดจังหวะหรือหัวใจเต้นช้าลง กรณีที่จำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษามิโดดรีนอย่างไร? ///// 
ควรเก็บยามิโดดรีนในช่วงอุณหภูมิระหว่าง 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// มิโดดรีนมีชื่ออื่นอีกไหม? ผลิตจากบริษัทอะไรบ้าง? ///// 
ยามิโดดรีนที่จหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/pro/midodrine.html  [2016,Jan16] 
https://en.wikipedia.org/wiki/Midodrine  [2016,Jan16] 
http://www.mims.com/THAILAND/Home/GatewaySubscription/?generic=Midodrine  [2016,Jan16] 
http://www.drugs.com/drug-interactions/midodrine-index.html?filter=3&amp;generic_only=  [2016,Jan16]
