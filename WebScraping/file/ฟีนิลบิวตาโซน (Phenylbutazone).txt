ฟีนิลบิวตาโซน (Phenylbutazone)
 ///// บทนำ ///// 
ยาฟีนิลบิวตาโซน (Phenylbutazone) เป็นยาที่อยู่ในกลุ่มเอ็นเสด (NSAIDs) ทางคลินิกใช้เป็นยาต้านการอักเสบ/ยาแก้อักเสบ และอาการปวดจากโรคข้อรูมาตอยด์ โรคข้อสันหลังอักเสบแบบติดยึด โรคเกาต์ และข้อกระดูกอักเสบ 
ยาฟีนิลบิวตาโซนยังถูกใช้รักษาอาการปวดตั้งแต่ระดับต่ำไปจนกระทั่งการปวดระดับกลางอีกด้วยเช่น ปวดจากบาดแผล ปวดประจำเดือน รวมถึงอาการปวดกล้ามเนื้อ เป็นต้น 
การใช้ยาฟีนิลบิวตาโซนกับมนุษย์มักจะก่อให้เกิดอาการข้างเคียง (ผลข้างเคียง) ที่รุนแรงได้ประการหนึ่งคือ เกิดภาวะเป็นพิษต่อไขกระดูก ส่งผลให้การสร้างเม็ดเลือดขาวของร่างกายทำได้ต่ำ ลง และยังเกิดภาวะโลหิตจางร่วมได้ด้วย จากเหตุผลดังกล่าวส่งผลให้บางประเทศยกเลิกการใช้ยาชนิดนี้ในคนและนำไปใช้รักษาอาการป่วยในสัตว์เท่านั้น 
สำหรับรูปแบบการจัดจำหน่ายที่พบเห็นมากของยานี้จะเป็นยาชนิดรับประทาน ด้วยสามารถดูดซึมได้ดีจากระบบทางเดินอาหาร ระยะเวลาที่เริ่มออกฤทธิ์หลังจากการรับประทานยาอยู่ที่ประมาณ           30 - 60 นาที ตัวยาที่เข้าสู่กระแสเลือดจะเข้าจับกับพลาสมาโปรตีนถึงประมาณ 98% ยาฟีนิลบิวตาโซนสามารถซึมผ่านเข้าในเนื้อเยื่อต่างๆของร่างกายได้ค่อนข้างดี ตับจะคอยเปลี่ยนโครงสร้างของยานี้ให้เป็นสารที่เป็นตัวออกฤทธิ์ (Active compounds) คือ Oxyphenbutazone และ Hydroxyphen butazone และร่างกายต้องใช้เวลาประมาณ 50 - 100 ชั่วโมงเพื่อกำจัดปริมาณยานี้ 50% ออกจากกระแสเลือดโดยผ่านทิ้งไปกับปัสสาวะ 
 เพื่อประโยชน์และความปลอดภัยของผู้บริโภคการใช้ยานี้ควรต้องเป็นไปตามคำสั่งแพทย์เท่านั้นและก่อนการใช้ยานี้แพทย์มักสอบถามประวัติทางการแพทย์ของผู้ป่วยอาทิเช่น 
- เคยแพ้ยากลุ่ม NSAIDs หรือไม่ 
-  มีโรคกระเพาะอาหารอักเสบหรือลำไส้อักเสบหรือเป็นแผลหรือไม่ 
- ผู้ป่วยมีโรคหัวใจ โรคไต โรคความดันโลหิตสูง โรคหืด โรคต่อมไทรอยด์ หรือโรคโลลิตจาง หรือไม่ เพราะโรคเหล่านี้จะแสดงอาการรุนแรงมากขึ้นเมื่อใช้ฟีนิลบิวตาโซน 
-  ถ้าเป็นสตรีอาจได้รับคำถามว่าอยู่ในภาวะตั้งครรภ์หรืออยู่ในระหว่างเลี้ยงลูกด้วยน้ำนมมารดาหรือไม่ 
-  ปัจจุบันมีการรับประทานยาอะไรอยู่บ้าง 
ทั้งนี้ 
รายละเอียดต่างๆดังกล่าวข้างต้นจะเป็นประโยชน์และใช้เป็นฐานข้อมูลในการรักษาและสั่งจ่ายยาของแพทย์ 
 ///// ฟีนิลบิวตาโซนมีสรรพคุณ (คุณสมบัติ) อย่างไร? ///// 
ยาฟีนิลบิวตาโซนมีสรรพคุณ/ข้อบ่งใช้คือ รักษาอาการปวดอักเสบจากโรคข้อรูมาตอยด์ ข้ออักเสบ โรคเกาต์ และข้อสันหลังอักเสบแบบติดยึด รวมถึงอาการปวดบาดแผล และปวดประจำเดือน 
 ///// ฟีนิลบิวตาโซนมีกลไกการออกฤทธิ์อย่างไร? ///// 
กลไกการออกฤทธิ์ของยาฟีนิลบิวตาโซนคือ ตัวยาจะเข้าจับกับเอนไซม์ที่เกี่ยวข้องกับการสร้างสารโพรสตาแกลนดิน (Prostaglandin, สารที่เกี่ยวข้องกับการอักเสบของเนื้อเยื่อต่างๆรวมไปถึงการเกิดอาการปวด) ชื่อ Prostaglandin H synthase และ Prostacyclin synthase และทำให้เอนไซม์ทั้ง 2 ตัวไม่สามารถทำงานได้ส่งผลให้การสังเคราะห์ Prostaglandin ลดน้อยลง จึงทำให้การอักเสบตามเนื้อเยื่อต่างๆลดลงเช่นเดียวกัน 
 ///// ฟีนิลบิวตาโซนมีรูปแบบการจัดจำหน่ายอย่างไร? ///// 
ยาฟีนิลบิวตาโซนมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 100 และ 200 มิลลิกรัม/เม็ด 
- ยาแคปซูลชนิดรับประทาน ขนาด 200 มิลลิกรัม/แคปซูล 
 ///// ฟีนิลบิวตาโซนมีขนาดรับประทานอย่างไร? ///// 
ยาฟีนิลบิวตาโซนมีขนาดรับประทานเช่น 
- ผู้ใหญ่: รับประทานในช่วง 2 วันแรก 400 - 600 มิลลิกรัม/วันโดยแบ่งรับประทานวันละ 2 - 3ครั้ง จากนั้นแพทย์อาจปรับลดขนาดรับประทานลงมาเป็น 200 - 300 มิลลิกรัม/วัน และควรรับประ ทานยานี้หลังอาหารทันที 
- เด็ก: ทั่วไปไม่แนะนำการใช้ยานี้ในเด็ก 
*****หมายเหตุ: 
- 	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฟีนิลบิวตาโซน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
-  มีโรคประจำตัวต่างๆรวมทั้งกำลังกินยาอะไรอยู่ เพราะยาฟีนิลบิวตาโซนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
-  หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟีนิลบิวตาโซนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ฟีนิลบิวตาโซนมีผลไม่พึงประสงค์อย่างไร? ///// 
ยาฟีนิลบิวตาโซนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ท้องอืด แสบร้อนกลางอก ปวดท้อง มีภาวะเลือดออกในทางเดินอาหาร ผู้ป่วยบางรายอาจพบเลือดออกทางจมูก คลื่นไส้ อาเจียน อุจจาระมีสีดำ หรือมีเลือดปนออกมากับอุจจาระ/อุจจาระเป็นเลือด ผื่นคัน โลหิตจาง เกิดแผลในคอและในปาก ปวดศีรษะ มีไข้ เม็ดเลือดขาวต่ำ ท้องเสีย ปวดท้องแบบปวดบีบ ตาพร่า ปวดกระบอกตา/เบ้าตา 
สำหรับผู้ที่แพ้ยานี้ มักพบอาการ หายใจลำบาก การกลืนอาหาร - ดื่มน้ำลำบาก ใบหน้า-ปาก- คอบวม หากพบอาการดังกล่าวต้องรีบนำตัวผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้ฟีนิลบิวตาโซนอย่างไร? ///// 
มีข้อควรระวังการใช้ยาฟีนิลบิวตาโซนเช่น 
-  ห้ามใช้กับผู้ที่แพ้ยานี้ 
-  ห้ามใช้ยานี้กับผู้ป่วยโรคหืด ผู้ป่วยหัวใจล้มเหลว ผู้ป่วยด้วยโรคเลือด 
- ห้ามใช้ยานี้กับผู้ป่วยที่มีภาวะการทำงานของไตล้มเหลว 
-  ห้ามใช้ยานี้กับผู้ที่มีแผลในกระเพาะอาหาร ผู้ป่วยโรคความดันโลหิตสูง ผู้ป่วยด้วยโรคต่อมไทรอยด์ 
-  ห้ามใช้ยานี้กับเด็ก สตรีตั้งครรภ์ และสตรีที่อยู่ในภาวะให้นมบุตร 
-  ห้ามปรับขนาดรับประทานยานี้ด้วยตนเอง 
-  ระวังการใช้ยานี้กับผู้ที่มีการทำงานของไต ของตับ ผิดปกติ ผู้ที่มีภาวะอาหารไม่ย่อย 
-  ห้ามแบ่งยาให้ผู้อื่นใช้ 
-  ห้ามใช้ยาหมดอายุ 
-  ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟีนิลบิวตาโซนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟีนิลบิวตาโซนมีปฏิกิริยาระหว่างยากับยาตัวอื่นอย่างไร? ///// 
ยาฟีนิลบิวตาโซนมีปฏิกิริยาระหว่างยากับยาตัวอื่นเช่น 
- การใช้ยาฟีนิลบิวตาโซนร่วมกับยา Tenofovir จะก่อให้เกิดความเสี่ยงที่เป็นพิษกับไตได้มากยิ่งขึ้น กรณีที่จำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีๆไป 
- ห้ามใช้ยาฟีนิลบิวตาโซนร่วมกับยา Cidofovir (ยาต้านไวรัส) ด้วยอาจทำให้เกิดความเสีย หายกับไตของผู้ป่วย 
- การใช้ยาฟีนิลบิวตาโซนร่วมกับยา Warfarin อาจทำให้เกิดภาวะเลือดออกง่ายหรือตกเลือด หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาฟีนิลบิวตาโซนร่วมกับยา Hydrocortisone อาจก่อให้เกิดอาการปวดท้อง เลือดออกในทางเดินอาหาร วิงเวียน อุจจาระมีสีดำ หากจำเป็นต้องใช้ยาร่วมกันและเพื่อป้องกันผลข้างเคียงดัง กล่าว แพทย์จะปรับขนาดการใช้ยาให้เหมาะสมเป็นกรณีบุคคลไป 
 ///// ควรเก็บรักษาฟีนิลบิวตาโซนอย่างไร? ///// 
ควรเก็บยาฟีนิลบิวตาโซนภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ฟีนิลบิวตาโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟีนิลบิวตาโซนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Phenylbutazone[2015,July4] 
http://www.medicinenet.com/phenylbutazone/article.htm[2015,July4] 
http://www.mims.com/THAILAND/Home/GatewaySubscription/?generic=phenylbutazone [2015,July4] 
http://www.drugs.com/uk/pdf/leaflet/455936.pdf[2015,July4] 
http://www.drugs.com/drug-interactions/phenylbutazone-index.html?filter=3&amp;generic_only= [2015,July4] 
http://www.drugbank.ca/drugs/DB00812[2015,July4] 
http://www.webhealthcentre.com/drugix/Phenylbutazone_di0111.aspx [2015,July4]
