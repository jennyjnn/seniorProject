ไดคลอโรเบนซิล แอลกอฮอล์ (Dichlorobenzyl alcohol)
 ///// บทนำ ///// 
ยาไดคลอโรเบนซิล แอลกอฮอล์(Dichlorobenzyl alcohol หรือ 2,4 -Dichlorobenzyl alcohol) เป็นสารประกอบที่มีฤทธิ์ต่อต้านแบคทีเรียและเชื้อไวรัสอย่างอ่อนๆ  มักนำสารประกอบชนิดนี้ไปผสมเป็นสูตรตำรับยาอมแก้เจ็บคอ โดยมียาฆ่าเชื้อชนิดอื่นอย่างยา Amylmetacresol รวมถึงยาชาอย่าง Lidocaine ร่วมอยู่ด้วย   อย่างไรก็ตามสารประกอบไดคลอโรเบนซิล แอลกอฮอล์ในรูปแบบยาอม มีข้อบ่งใช้เพื่อบรรเทาอาการเจ็บคอในระยะสั้นๆเท่านั้น ไม่แนะนำให้ใช้เป็นยารักษาอาการเจ็บคอแบบรุนแรง หรือใช้ยานี้เป็นระยะเวลานานๆ  ตัวยาไดคลอโรเบนซิล แอลกอฮอล์สามารถใช้กับ ผู้ใหญ่  ผู้สูงวัย  และเด็กตั้งแต่อายุ 6 ปีขึ้นไป    ทั่วไป การใช้ยาอมประเภทนี้ ให้อมยา 1 เม็ด ทุก 2 ชั่วโมง และวันหนึ่ง ห้ามอมยาอมที่มีส่วนประกอบของไดคลอโรเบนซิล แอลกอฮอล์เกิน 8 เม็ด/วัน 
*กรณีที่ได้รับยาไดคลอโรเบนซิล แอลกอฮอล์เกินขนาด อาจทำให้มีอาการคลื่นไส้  วิงเวียน    และเมื่อใช้ยาอมนี้แล้ว อาการไม่ดีขึ้นภายใน 2–3 วัน หรือมีอาการเลวลง เช่น อาการไข้   ปวดศีรษะมากขึ้น ควรต้องรีบพาผู้ป่วยมาพบแพทย์/มาโรงพยาบาลโดยเร็ว 
ข้อจำกัดและข้อห้ามที่ผู้บริโภค/ผู้ป่วยควรทราบก่อนการใช้ยาไดคลอโรเบนซิล แอลกอฮอล์ เช่น 
- มีประวัติแพ้ยานี้มาก่อน 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร เป็นกลุ่มที่มีความเสี่ยงต่อการใช้ยาทุกประเภทที่จะเกิดผลข้างเคียงจากยาที่รุนแรง ซึ่งรวมยาไดคลอโรเบนซิล แอลกอฮอล์ด้วย 
- หลีกเลี่ยงการใช้ยาอมไดคลอโรเบนซิล แอลกอฮอล์กับผู้ที่มีเกลือโซเดียมใน เลือดต่ำ 
คณะกรรมการอาหารและยา ได้ระบุให้ยาอมไดคลอโรเบนซิล แอลกอฮอล์อยู่ในหมวดยาอันตราย   เราสามารถพบเห็นการใช้ยาชนิดนี้ในรูปแบบยาอมแก้เจ็บคอ โดยถูกจัดจำหน่ายภายใต้ชื่อการค้าว่า “Strepsils” และ “Throatsil” 
 
 
 ///// ไดคลอโรเบนซิล แอลกอฮอล์มีสรรพคุณ(คุณสมบัติ)อย่างไร? ///// 
ยาไดคลอโรเบนซิล แอลกอฮอล์มีสรรพคุณ/ข้อบ่งใช้ เช่น 
- ใช้เป็นยาบรรเทาอาการเจ็บคอ โดยต้องมีระยะเวลาการใช้ยานี้เพียงช่วงสั้นๆ 
 
 ///// ไดคลอโรเบนซิล แอลกอฮอล์มีกลไกการออกฤทธิ์อย่างไร? ///// 
ยาไดคลอโรเบนซิล แอลกอฮอล์มีกลไกการออกฤทธิ์ต้านเชื้อแบคทีเรีย และเชื้อไวรัส ได้เล็กน้อย จึงช่วยบรรเทาอาการเจ็บคอซึ่งมีสาเหตุจากการติดเชื้อแบคทีเรียและไวรัสชนิดที่สร้างความรุนแรงน้อยต่อร่างกาย 
 
 ///// ไดคลอโรเบนซิล แอลกอฮอล์มีรูปแบบการจัดจำหน่ายอย่างไร? ///// 
ในประเทศไทย ยาไดคลอโรเบนซิล แอลกอฮอล์ มีรูปแบบการจัดจำหน่ายเป็น ยาอมที่มีส่วนประกอบของตัวยาดังต่อไปนี้ 
- Dichlorobenzyl alcohol 1.2 มิลลิกรัม + Amylmetacresol 0.6 มิลลิกรัม/เม็ด 
- Dichlorobenzyl alcohol 1.2 มิลลิกรัม + Amylmetacresol 0.6 มิลลิกรัม + Vitamin C 100 มิลลิกรัม/เม็ด 
- Dichlorobenzyl alcohol 1.2 มิลลิกรัม + Amylmetacresol 0.6 มิลลิกรัม + Lidocaine(Lignocaine HCl/Hydrochloride) 10 มิลลิกรัม/เม็ด 
 
 ///// ไดคลอโรเบนซิล แอลกอฮอล์มีขนาดการบริหารยาอย่างไร? ///// 
ยาไดคลอโรเบนซิลแอลกอฮอล์ มีขนาดการบริหารยา/ใช้ยา เช่น 
- ผู้ใหญ่และเด็กอายุตั้งแต่ 6 ปีขึ้นไป: อมยาครั้งละ 1 เม็ด ทุกๆ 2–3 ชั่วโมง  ห้ามใช้ยาอมเกิน 8 เม็ด/วัน 
- เด็กอายุต่ำกว่า 6 ปี: ห้ามใช้ยานี้ 
*อนึ่ง: ควรอมยาอมให้ละลายในปากอย่างช้าๆและห้ามเคี้ยวยาอม 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไดคลอโรเบนซิลแอลกอฮอล์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  มีภาวะเกลือแร่ในร่างกาย/ในเลือดผิดปกติ  รวมทั้งกำลังกินยา/ใช้ยาอะไรอยู่ เพราะยาไดคลอโรเบนซิลแอลกอฮอล์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมอมยาไดคลอโรเบนซิลแอลกอฮอล์  สามารถอมยาเมื่อนึกขึ้นได้  ถ้าเวลาใกล้เคียงกับการอมยาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้อมยาขนาดปกติ 
 
 ///// ไดคลอโรเบนซิล แอลกอฮอล์มีผลไม่พึงประสงค์อย่างไร? ///// 
ยาไดคลอโรเบนซิล แอลกอฮอล์ มีผลไม่พึงประสงค์จากยา (ผลข้างเคียง/อาการข้างเคียง) โดยอาจทำให้เกิดอาการระคายเคืองในช่องปากได้ เช่น  ทำให้เกิดแผลที่ลิ้น  และอาจทำให้รู้สึกไม่สบายในช่องท้อง  หรืออาจก่อให้เกิดผื่นคันตามผิวหนังถ้ามีอาการแพ้ยานี้ 
 
 ///// มีข้อควรระวังการใช้ไดคลอโรเบนซิล แอลกอฮอล์อย่างไร? ///// 
มีข้อควรระวังการใช้ยาไดคลอโรเบนซิล แอลกอฮอล์ เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และใช้ยานี้ตามคำแนะนำของ แพทย์หรือเภสัชกร หรือตามเอกสารกำกับยา 
- ห้ามใช้ยาที่มีสภาพเปลี่ยนไปจากเดิม เช่น สีและ/หรือกลิ่นยาเปลี่ยนไป 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็กอายุต่ำกว่า 6 ปี 
- กรณีที่ใช้ยานี้แล้วอาการเจ็บคอไม่ดีขึ้นภายใน 2-3 วัน หรือมีอาการเจ็บคอมากขึ้น ควรต้องรีบมาพบแพทย์/มาโรงพยาบาลโดยเร็ว 
- *การได้รับยานี้เกินขนาด จะทำให้มีอาการคลื่นไส้และวิงเวียน  หากพบอาการเหล่านี้หลังใช้ยานี้ ควรต้องรีบพาผู้ป่วยไปพบแพทย์/ไปโรงพยาบาลทันที 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไดคลอโรเบนซิล แอลกอฮอล์ด้วย) ยาแผนโบราณ  อาหารเสริม    ผลิตภัณฑ์เสริมอาหาร  ทุกชนิดและสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไดคลอโรเบนซิล แอลกอฮอล์มีปฏิกิริยาระหว่างยากับยาตัวอื่นอย่างไร? ///// 
ด้วยยาไดคลอโรเบนซิล แอลกอฮอล์ในรูปแบบของยาอมแก้เจ็บคอ  มีระยะเวลาของการใช้ยาเพียงช่วงสั้นๆ ข้อมูลการเกิดปฏิกิริยาระหว่างยากับยารับประทานตัวอื่นจึงมีน้อยมาก  อย่างไรก็ตาม กรณีใช้ยาอมไดคลอโรเบนซิล แอลกอฮอล์ร่วมกับยาอื่นใด แล้วเกิดอาการผิดปกติ หรือมีอาการข้างเคียงมากขึ้น ให้หยุดการใช้ยานี้ แล้วรีบมาพบแพทย์/มาโรงพยาบาลทันที 
 
 ///// ควรเก็บรักษาไดเอทิลโพรพิออนอย่างไร? ///// 
ควรเก็บยาไดคลอโรเบนซิลแอลกอฮอล์ ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ไดเอทิลโพรพิออนมีชื่ออื่นอีกไหม? ผลิตจากบริษัทอะไรบ้าง? ///// 
ยาไดคลอโรเบนซิลแอลกอฮอล์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.1mg.com/generics/dichlorobenzyl-alcohol-212411[2017,July15] 
http://www.mims.com/thailand/drug/info/throatsil%20herbaline/?type=brief[2017,July15] 
https://www.drugs.com/uk/strepsils-pain-relief-plus-leaflet.html[2017,July15] 
https://en.wikipedia.org/wiki/2,4-Dichlorobenzyl_alcohol[2017,July15] 
https://www.medicines.org.uk/emc/PIL.23550.latest.pdf[2017,July15] 
http://www.netdoctor.co.uk/medicines/aches-and-pains/a7574/strepsils-original-lozenges/[2017,July15]
