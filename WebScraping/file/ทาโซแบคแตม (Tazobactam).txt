ทาโซแบคแตม (Tazobactam)
 ///// บทนำ ///// 
ยาทาโซแบคแตม (Tazobactam) เป็นยาปฏิชีวนะที่มีฤทธิ์ต่อต้านแบคทีเรียที่สามารถผลิตเอนไซม์ชื่อเบต้า-แลคแตมเมส (Beta-lactamases, เอนไซม์ที่ทำให้เกิดเชื้อดื้อยา) สูตรโครงสร้างที่ใช้ผลิตเป็นยารักษาโรคคือ ทาโซแบคแตมโซเดียม (Tazobactam sodium) และถูกนำไป ใช้ร่วมกับยาปฏิชีวนะกลุ่มเพนิซิลลิน (Penicillin) ที่มีชื่อว่า Piperacillin ทางคลินิกจะนำยานี้ไปรักษาอาการปอดอักเสบที่เกิดจากการติดเชื้อจากภายในสถานพยาบาล (Nosocomial pneumo nia) ซึ่งมีสาเหตุจากแบคทีเรียชื่อ Pseudomonas aeruginosa 
ยาทาโซแบคแตมจะช่วยต่อต้านแบคทีเรียที่ดื้อต่อยาปฏิชีวนะกลุ่มเพนิซิลลินโดยมีกลไกการออกฤทธิ์ยับยั้งการทำงานของเอนไซม์เบต้า-แลคแตมเมสจากแบคทีเรีย ทำให้แบคทีเรียสูญเสียความสามารถในการดื้อยา 
รูปแบบยาแผนปัจจุบันของยาทาโซแบคแตมจะเป็นยาฉีดเท่านั้น ซึ่งคณะกรรมการอาหารและยาของไทยได้บรรจุให้ยาทาโซแบคแตมอยู่ในบัญชียาหลักแห่งชาติและต้องใช้ยาควบคู่กับยา Piperacillin โดยมีวัตถุประสงค์การใช้ดังนี้ 
- กรณีที่ใช้ยากลุ่ม Third generation cephalosporins ในการรักษาไม่ได้และให้พิจารณาเลือกใช้ก่อนใช้ยากลุ่ม Carbapenems เช่น รักษาปอดบวม (Pneumonia), การติดเชื้อที่ผิวหนังที่มีความรุน แรงและซับซ้อน รวมถึงการติดเชื้อในช่องท้อง} อาการไข้ที่มีภาวะเม็ดเลือดขาวชนิดนิวโตรฟิลต่ำ (Febrile neutropenia) 
- ใช้ในกรณีเฉพาะตามคำแนะนำของแพทย์ผู้เชี่ยวชาญด้านโรคติดเชื้อ 
อนึ่ง ปกติจะพบเห็นการใช้ยาทาโซแบคแตมแต่ในสถานพยาบาลเท่านั้น และผู้บริโภคสามารถสอบถามข้อมูลการใช้ยาทาโซแบคแตมได้จากแพทย์/เภสัชกรที่ประจำในสถานพยาบาลที่เข้ารับบริการ 
 ///// ทาโซแบคแตมมีสรรพคุณ (คุณสมบัติ) อย่างไร? ///// 
ทางคลินิกจะใช้ยาทาโซแบคแตมร่วมกับยา Piperacillin เพื่อช่วยรักษาการติดเชื้อที่ดื้อต่อยากลุ่มเพนิซิลลิน สามารถนำมารักษาอาการป่วยจากโรคต่างๆดังนี้เช่น 
- การติดเชื้อภายในช่องท้องเช่น กรณีไส้ติ่งอักเสบจนแตก 
- การติดเชื้อที่ผิวหนังและที่เนื้อเยื่อใต้ผิวหนัง (Skin and soft tissue infection) 
- เยื่อบุช่องท้องอักเสบ (Peritonitis) 
- เยื่อบุโพรงมดลูกอักเสบ (Endometritis) 
- การติดเชื้อในอุ้งเชิงกราน (Pelvic inflammatory disease) 
- โรคปอดบวม (Pneumonia) 
- การติดเชื้อแบคทีเรียในกระแสเลือด/ภาวะพิษเหตุติดเชื้อ (Bacteremia) 
- การติดเชื้อของเนื้อเยื่อชั้นลึกบริเวณคอ (Deep neck infection) 
- บำบัดอาการไข้ที่มีภาวะเม็ดเลือดขาวชนิดนิวโทรฟิลต่ำ (Febrile neutropenia) 
- การติดเชื้อตามข้อกระดูก (Joint infection) 
- กระดูกอักเสบ (Osteomyelitis) 
- กรวยไตอักเสบ (Pyelonephritis) 
- การติดเชื้อในระบบทางเดินปัสสาวะ (Urinary tract infection) 
 ///// ทาโซแบคแตมมีกลไกการออกฤทธิ์อย่างไร? ///// 
ยาทาโซแบคแตมมีกลไกการออกฤทธิ์โดยตัวยาจะออกฤทธิ์ยับยั้งการทำงานของเอนไซม์เบต้าแลคแตมเมสจากแบคทีเรีย ทำให้แบคทีเรียสูญเสียคุณสมบัติของการต่อต้านกลุ่มยาเพนิซิลลิน ตัวยากลุ่มเพนิซิลลินจะทำหน้าที่หยุดการสร้างผนังเซลล์ของแบคทีเรีย ส่งผลให้แบคทีเรียหยุดการเจริญเติบโต ไม่สามารถขยายพันธุ์และตายลงในที่สุด 
 ///// ทาโซแบคแตมมีรูปแบบการจัดจำหน่ายอย่างไร? ///// 
ยาทาโซแบคแตมมีรูปแบบการจัดจำหน่ายเป็นยาาฉีดที่ผสมร่วมกับยา Piperacillin เช่น 
- Piperacillin sodium/Na 2 กรัม + Tazobactam Na 0.25 กรัม 
- Piperacillin sodium 3 กรัม + Tazobactam Na 0.375 กรัม 
- Piperacillin sodium 4 กรัม + Tazobactam Na 0.5 กรัม 
 ///// ทาโซแบคแตมมีขนาดการบริหารยาอย่างไร? ///// 
ยาทาโซแบคแตมมีขนาดการใช้ยาขึ้นกับแต่ละชนิดอาการ/โรค ชนิดของแบคทีเรีย ความรุนแรงของอาการ ดังนั้นขนาดยาจึงอยู่ในดุลพินิจของแพทย์ผู้รักษาเป็นกรณีไป ในบทความนี้ขอยกตัวอย่างขนาดยานี้ที่ใช้ในการติดเชื้อภายในช่องท้อง, เยื่อบุช่องท้องอักเสบ, การติดเชื้อที่ผิว หนัง, การติดเชื้อที่อุ้งเชิงกราน เช่น 
- ผู้ใหญ่: ฉีดยา Piperacillin 3 กรัม + Tazobactam 0.375 กรัมเข้าหลอดเลือดดำทุก 6 ชั่วโมง หรือฉีดยา Piperacillin 4 กรัม + Tazobactam 0.5 กรัมเข้าหลอดเลือดดำทุก 8 ชั่วโมง ระยะเวลาของการใช้ยาอยู่ระหว่าง 7 - 10 วันโดยขึ้นอยู่กับดุลยพินิจของแพทย์ 
- เด็ก: สำหรับการใช้ยานี้กับเด็ก เท่าที่พบเห็นบ่อยในทางคลินิกมักจะเป็นการใช้รักษาเยื่อบุช่องท้องอักเสบและภาวะไส้ติ่งอักเสบ โดยขนาดการใช้ยานี้จะขึ้นอยู่กับดุลยพินิจของแพทย์ และคำนวณจากอายุและน้ำหนักตัวของเด็ก 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาทาโซแบคแตม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาทาโซแบคแตมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
ปกติในสถานพยาบาลจะมีตารางการให้ยาผู้ป่วยโดยมีบุคคลากรทางการแพทย์คอยดูแลกำกับและรับผิดชอบ กรณีที่มีข้อสงสัยว่าผู้ป่วยได้รับยาตรงตามเวลาที่กำหนดหรือไม่ ผู้ป่วย/ญาติ สามารถสอบถามจากบุคลากรทางการแพทย์ที่รับผิดชอบดูแลได้ตลอดเวลา 
 ///// ทาโซแบคแตมมีผลไม่พึงประสงค์อย่างไร? ///// 
ยาทาโซแบคแตมที่มีสูตรตำรับผสมกับยา Piperacillin สามารถก่อให้เกิดผลไม่พึงประสงค์(ผลข้างเคียง/อาการข้างเคียง) ได้ดังนี้เช่น มีอาการท้องเสีย ปวดกระเพาะปัสสาวะ ใบหน้า-แขน-ขา-มือ-เท้ามีอาการบวม ตาพร่า รู้สึกแสบบริเวณช่องท้องส่วนบน ปวดท้อง เจ็บหน้าอก รู้สึกสับสน วิง เวียนคล้ายจะเป็นลม มีไข้ เหงื่อออกมาก ปวดศีรษะ ปวดหลังช่วงล่างหรือไม่ก็ด้านข้าง คลื่นไส้ อา เจียน แสบร้อนบริเวณปลายนิ้วมือนิ้วเท้า มีผื่นคันตามผิวหนัง ชีพจรเต้นช้าหรือไม่ก็เร็ว อาจหายใจลำบาก 
 ///// มีข้อควรระวังการใช้ทาโซแบคแตมอย่างไร? ///// 
มีข้อควรระวังการใช้ยาทาโซแบคแตมเช่น 
- ห้ามใช้กับผู้ที่แพ้ยานี้หรือแพ้ส่วนประกอบในสูตรตำรับยานี้ 
- ห้ามใช้ยาที่มีสภาพเปลี่ยนไปจากเดิม 
- หลังการใช้ยานี้อาจมีอาการวิงเวียนผู้ป่วยจึงควรหลีกเลี่ยงการขับขี่ยวดยานพาหนะและ/หรือการทำงานกับเครื่องจักร 
- ตัวยากลุ่มนี้อาจลดการทำงานของเกล็ดเลือด ผู้ป่วยควรหลีกเลี่ยงกิจกรรมที่สุ่มเสี่ยงต่อการได้รับบาดเจ็บเพราะหากมีเลือดออกจะทำให้การแข็งตัวของเลือดช้ากว่าปกติ 
- ยานี้ไม่สามารถรักษาอาการโรคจากการติดเชื้อไวรัส 
- การใช้ยานี้เป็นเวลานานอาจก่อให้เกิดการติดเชื้อชนิดอื่นได้เช่น กลุ่มเชื้อรา 
- หากพบอาการถ่ายอุจจาระมีเลือดปน/อุจจาระเป็นเลือดต้องรีบแจ้งแพทย์ทันทีด้วยอาจมีภาวะลำไส้ใหญ่อักเสบชนิดที่เรียกกันว่า Pseudomembranous colitis 
- การใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก ผู้สูงอายุ ผู้ป่วยโรคไต ต้องได้รับคำสั่งจากแพทย์เท่านั้น ด้วยสภาพและอาการของผู้ป่วยต้องได้รับการปรับขนาดยาให้อย่างเหมาะสมและถูกต้อง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาทาโซแบคแตมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ทาโซแบคแตมมีปฏิกิริยาระหว่างยากับยาตัวอื่นอย่างไร? ///// 
ยาทาโซแบคแตมมีปฏิกิริยาระหว่างยากับยาตัวอื่นเช่น 
- การใช้ยาทาโซแบคแตมร่วมกับยาต้านการแข็งตัวของเลือดอย่างเช่น Dicoumarol สามารถ ทำให้การออกฤทธิ์ของ Dicoumarol เพิ่มขึ้น ผู้ป่วยอาจเสี่ยงต่อภาวะเลือดออกง่าย หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาทาโซแบคแตมร่วมกับยา Picosulfate (ยาแก้ท้องผูก) สามารถทำให้ฤทธิ์ในการรักษาของ Picosulfate ด้อยประสิทธิภาพลง หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาทาโซแบคแตมอย่างไร? ///// 
ควรเก็บยาทาโซแบคแตมตามเงื่อนไขที่ระบุมาในเอกสารกำกับยา เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ทาโซแบคแตมมีชื่ออื่นอีกไหม? ผลิตจากบริษัทอะไรบ้าง? ///// 
ยาทาโซแบคแตมที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Tazobactam  [2016,Jan16] 
http://www.drugbank.ca/drugs/DB01606  [2016,Jan16] 
http://www.drugs.com/dosage/piperacillin-tazobactam.html  [2016,Jan16] 
http://www.drugs.com/drug-interactions/piperacillin-tazobactam.html  [2016,Jan16]
