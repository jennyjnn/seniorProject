เลฟลูโนไมด์ (Leflunomide)
 ///// บทนำ ///// 
ยาเลฟลูโนไมด์ (Leflunomide) หรือมีชื่อการค้าในประเทศไทยว่า อะลาวา (Arava) เป็นยาในกลุ่มปรับเปลี่ยนการดำเนินโรค (Disease Modifying Anti-Rheumatic Drug หรือย่อเป็น DMARDs) มีข้อบ่งใช้สำหรับการรักษาโรคข้ออักเสบรูมาตอยด์/โรคข้อรูมาตอยด์ (Rheumatoid arthritis, RA) เพื่อลดอาการและอาการแสดงของโรคข้ออักเสบรูมาตอยด์ โดยลดการทำลายข้อและเนื้อกระดูก เพิ่มความสามารถการทำงานของกระดูก ซึ่งสามารถเพิ่มคุณภาพชีวิตของผู้ป่วยได้ 
ยาเลฟลูโนไมด์สามารถออกฤทธิ์เพื่อลดการอักเสบได้อย่างรวดเร็วกว่ายารักษาโรคข้ออักเสบรูมาตอยด์ชนิดอื่นๆ และยังมีผลอาการไม่พึงประสงค์ (ผลข้างเคียง) จากการใช้ยาที่ไม่รุนแรงเมื่อเทียบกับยาชนิดอื่นๆในกลุ่ม DMARDs เช่น เมทโทเทร็กเซท (Methotrexate), ซัลฟาซาลาซีน (Sulfasalazine), ไซโคลสปอริน (Cyclosporin), อาซาไทโอปีน (Azathiopine) เป็นต้น จึงเป็นยาที่มีประสิทธิภาพดีในการรักษาโรคข้ออักเสบรูมาตอยด์ และเพิ่มความร่วมมือในการใช้ยาจากผู้ป่วยในแง่อาการไม่พึงประสงค์น้อย 
นอกจากนี้ ยานี้ยังมีกลไกยับยั้งการรวมกลุ่มของกลุ่มอนุภาคที่สมบูรณ์ของไวรัส (virion assembly) ซึ่งเป็นขั้นตอนหนึ่งของการสร้างไวรัส ดังนั้นยาเลฟลูโนไมด์ยังถูกนำมาใช้เป็นยาเสริมในการรักษาการติดเชื้อไวรัสซีเอ็มวี (โรคติดเชื้อซีเอมวี) 
 ///// ยาเลฟลูโนไมด์มีสรรพคุณ (คุณสมบัติ) อย่างไร? ///// 
ยาเลฟลูโนไมด์ (Leflunomide) มีสรรพคุณ/ข้อบ่งใช้สำหรับการรักษาโรคข้ออักเสบรูมาตอยด์ (Rheumatoid arthritis, RA) เพื่อลดอาการและอาการแสดงของโรคข้ออักเสบรูมาตอยด์ ลดการทำลายข้อและเนื้อกระดูกและเพิ่มความสามารถการทำงานของกระดูก ถือว่าเป็นยาในกลุ่มปรับเปลี่ยนการดำเนินโรค (Disease Modifying Anti-Rheumatic Drug หรือย่อเป็น DMARDs) 
นอกจากนี้ยาเลฟลูโนไมด์ยังถูกนำมาใช้ในการรักษาโรคติดเชื้อซีเอ็มวี (Cytomagalovirus, CMV) ในผู้ป่วยปลูกถ่ายอวัยวะและไม่ตอบสนองต่อการรักษาการติดเชื้อไวรัสซีเอ็มวีด้วยสูตรยามาตรฐาน และยังนำมาใช้ป้องกันการเกิดภาวะต่อต้านอวัยวะที่ปลูกถ่ายในผู้ป่วยปลูกถ่ายอวัยวะ 
 ///// ยาเลฟลูโนไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาเลฟลูโนไมด์คือ ตัวยาจะเข้ายับยั้งการสังเคราะห์สารที่เกี่ยวข้องกับสารพันธุกรรมที่มีชื่อว่า ไพริมิดีน (Pyrimidine) ซึ่งเป็นกรดนิคลีอิก (Neucleic acid) เพื่อลดการสร้างใหม่ของสารพันธุกรรมดีเอ็นเอ (DNA) และอาร์เอ็นเอ (RNA) ซึ่งส่งผลต่อการลดกระบวนการออกฤทธิ์เพื่อต้านการอักเสบ (Anti-inflammatory effect) และยับยั้งกระบวนการแบ่งตัว (Anti-periferative effect) ของเซลล์ จึงนำมารักษาโรคข้อรูมาตอยด์ได้ 
และยาเลฟลูโนไมด์ยังสามารถเข้าขัดขวางการรวมกลุ่มของกลุ่มอนุภาคที่สมบูรณ์ของไวรัส (Virion assembly) จึงสามารถนำมาใช้เป็นยาเสริม (Adjunctive therapy) เพื่อร่วมในการรักษาโรคติดเชื้อซีเอ็มวีได้ 
 ///// ยาเลฟลูโนไมด์มีรูปแบบการจัดจำหน่ายอย่างไร? ///// 
รูปแบบที่มีจำหน่ายของยาเลฟลูโนไมด์ในประเทศไทยมีรูปแบบทางเภสัชภัณฑ์คือ ยาเม็ดเคลือบฟิล์ม (Film-coated tablet) สำหรับรับประทาน ขนาด 20 และ 100 มิลลิกรัมต่อเม็ด 
 ///// ยาเลฟลูโนไมด์มีขนาดรับประทานหรือวิธีใช้ยาอย่างไร? ///// 
ยาเลฟลูโนไมด์มีขนาดรับประทานหรือวิธีใช้ยาเช่น 
1. ขนาดยาเลฟลูโนไมด์สำหรับการรักษาโรคข้ออักเสบรูมาตอยด์ (Rheumatoid arthritis, RA) ในผู้ใหญ่: เริ่มต้นด้วยขนาดยา 100 มิลลิกรัมวันละ 1 ครั้งเป็นเวลา 3 วัน จากนั้นลดขนาดยาลงเป็น 20 มิลลิกรัมวันละ 1 ครั้ง (แพทย์จะพิจารณาลดขนาดยาเป็น 10 มิลลิกรัมวันละ 1 ครั้งได้ กรณีผู้ป่วยไม่สามารถทนต่ออาการไม่พึงประสงค์ (ผลข้างเคียง) จากยา) 
หมายเหตุ: แพทย์อาจพิจารณาเริ่มต้นขนาดยาด้วย 20 มิลลิกรัมต่อวัน กรณีผู้ป่วยมีความเสี่ยงเกี่ยวกับภาวะตับบกพร่อง หรือการเกิดภาวะกดการทำงานของไขกระดูก 
2. ขนาดยาเลฟลูโนไมด์สำหรับการรักษาโรคข้ออักเสบสะเก็ดเงิน (Psiriatic arthritis) ในผู้ ใหญ่: เริ่มต้นด้วยขนาดยา 100 มิลลิกรัมวันละ 1 ครั้งเป็นเวลา 3 วัน จากนั้นแพทย์จะพิจารณาปรับลดขนาดยาลงเป็น 20 มิลลิกรัมวันละ 1 ครั้ง 
3. ขนาดยาเลฟลูโนไมด์สำหรับการรักษาโรคติดเชื้อไวรัสซีเอ็มวีที่ไม่ตอบสนองต่อการรักษาด้วยยามาตรฐาน: ขนาดยา 100 - 200 มิลลิกรัมวันละ 1 ครั้งเป็นเวลา 5 - 7 วัน จากนั้นแพทย์จะพิจารณาลดขนาดยาลงเป็น 40 - 60 มิลลิกรัมวันละ 1 ครั้ง 
4. วิธีการขจัดยาเลฟลูโนไมด์สำหรับผู้ป่วยที่ได้รับยาเลฟลูโนไมด์เกินขนาด/สตรีที่ต้องการมีบุตรและได้รับยาเลฟลูโนไมด์โดยอุบัติเหตุ/ผู้ที่ได้รับพิษจากยานี้: รับประทานโคเลสไทรามีน(Cholestyramine) ครั้งละ 8 กรัมวันละ 3 ครั้งเป็นเวลา 11 วัน โดยระยะเวลาในการให้ยาอาจขึ้นกับอาการทางคลินิกของผู้ป่วยเช่นกัน 
5. ขนาดยาสำหรับการรักษาเสริมในโรคติดเชื้อไวรัสซีเอ็มวี: ขนาดยาอ้างอิงจากการศึกษาในหลอดทดลอง เริ่มต้นด้วยขนาดยา 100 มิลลิกรัมวันละ 1 ครั้งเป็นเวลา 3 - 5 วัน จากนั้นแพทย์จะพิจารณาลดขนาดยาลงเป็น 20 - 40 มิลลิกรัมวันละ 1 ครั้ง 
6. ขนาดยาสำหรับผู้ป่วยที่มีการทำงานของไตบกพร่อง: ไม่จำเป็นต้องปรับขนาดยาในผู้ป่วยที่มีภาวะไตบกพร่อง 
7. ขนาดยาสำหรับผู้ป่วยที่มีการทำงานของตับบกพร่อง: ไม่จำเป็นต้องปรับขนาดยาในผู้ป่วยที่มีภาวะตับบกพร่อง แต่แนะนำให้หยุดการใช้ยาเลฟลูโนไมด์หากค่าเอนไซม์การทำงานของตับ (ค่า ALT: Alanine aminotransferase) เพิ่มสูงขึ้นมากกว่าหรือเท่ากับ 3 เท่าของค่าสูงสุดของผลตรวจทางห้องปฏิบัติการ 
*อนึ่ง: 
- เด็ก: การใช้ยาเลฟลูโนไมด์ในเด็ก ยังไม่มีข้อมูลความปลอดภัยและประสิทธิภาพของการใช้ยานี้ในเด็กและในทารก การใช้ยานี้ในผู้ป่วยกลุ่มนี้จึงอยู่ในดุลพินิจของแพทย์ผู้รักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยาเลฟลูโนไมด์ ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยา/แพ้อาหาร/แพ้สารเคมีทุกชนิด 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเลฟลูโนไมด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้ว 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เนื่องจากยาเลฟลูโนไมด์มีผลพิษต่อทารกในครรภ์ อาจก่อให้ทารกเกิดความพิการขึ้นได้ อีกทั้งหากอยู่ในช่วงให้นมบุตร แนะนำให้หลีกเลี่ยงการให้นมบุตร เพราะยานี้ถูกขับออกทางน้ำนมอาจก่อให้เกิดอาการไม่พึงประสงค์ (ผลข้างเคียง) รุนแรงแก่บุตร รวมถึงสตรีที่ต้องการจะมีบุตรควรหลีกเลี่ยงการใช้ยานี้ 
 ///// หากลืมรับประทานยาควรทำอย่างไร? ///// 
แนะนำให้ผู้ป่วยรับประทานยาเลฟลูโนไมด์ให้ตรงเวลาทุกวัน โดยอาหารไม่มีผลต่อการดูดซึมยา จึงสามารถรับประทานยาเลฟลูโนไมด์ได้ทั้งขณะท้องว่างหรือหลังอาหาร ดังนั้นการเลือกช่วงเวลาในการรับประทานยาจึงไม่ต้องคำนึงถึงมื้ออาหาร โดยปกติแล้วยาเลฟลูโนไมด์จะรับประทานวันละ 1 ครั้ง 
กรณีวิธีการรับประทานยาเพียงวันละ 1 ครั้ง เพื่อให้ระดับยาในร่างกายคงที่และมีประสิทธิภาพ จึงควรรับประทานยาในเวลาเดียวกันของทุกวัน 
กรณีลืมรับประทานยาและมีวิธีการรับประทานยาเพียงวันละ 1 ครั้ง ให้รับประทานยาทันทีที่นึกขึ้นได้ แต่หากใกล้กับเวลาที่ต้องรับประทานยามื้อถัดไป (วันถัดไป) ให้รอรับประทานยามื้อถัด ไปเลยโดยไม่ต้องเพิ่มขนาดยาเป็น 2 เท่าเช่น ปกติรับประทานยาเวลา 8.00 น. หากผู้ป่วยนึกขึ้นได้ว่าลืมรับประทานยามื้อ 8.00 น. ตอนเวลา 15.00 น. ก็ให้รับประทานยามื้อ 8.00 น. ทันทีที่นึกขึ้นได้ แต่หากนึกขึ้นได้ในช่วงที่ใกล้กับช่วงเวลาของยามื้อถัดไป (หมายถึงเกินกว่า 12 ชั่วโมงจากเวลารับประทานยาปกติ) เช่น นึกขึ้นได้ว่าลืมรับประทานยามื้อ 8.00 น. ตอนเวลา 22.00 น. ของวันนั้น ให้รอรับประทานยามื้อถัดไปในขนาดยาปกติช่วงเวลาเดิมได้เลย โดยไม่ต้องนำยามื้อที่ลืมรับประทานมารับประทานเพิ่ม 
 ///// ยาเลฟลูโนไมด์มีผลไม่พึงประสงค์อย่างไร? ///// 
ผล/อาการไม่พึงประสงค์ (ผลข้างเคียง) ของยาเลฟลูโนไมด์เช่น 
ก. ผลข้างเคียงที่พบได้บ่อย: เช่น 
- อาการทางระบบทางเดินอาหารเช่น กระเพาะอาหารอักเสบ เบื่ออาหาร คลื่นไส้ อาเจียน ท้องเสีย หรือท้องผูก 
- อาการทางผิวหนังเช่น พบผื่นเป็นจุด หรือตุ่มนูนที่ผิวหนัง ผมร่วง 
- อาการทางระบบประสาท อาจทำให้เกิดอาการปวดศีรษะ ภาวะการติดเชื้อระบบทางเดินหายใจ หรืออาการปวดเนื้อตัว 
ข. ผลข้างเคียงอื่นที่พบได้น้อยแต่ร้ายแรงและอาจเป็นอันตรายถึงชีวิต (ตาย): เช่น อาการแพ้ยาอย่างรุนแรงเฉียบพลันที่เรียกว่า อะนาไฟแลกติค ช็อค (Anaphylactic shock, Anaphylaxis), หรือกลุ่มอาการผื่นแพ้ยารุนแรงเช่น สตีเวนส์จอห์นสัน (Steven's Johnson Syndrome: SJS) หรือเทนส์ (Toxic Epidermal Necrolysis: TEN), ภาวะกดการทำงานของไขกระดูก (Bone Marrow Suppression) ที่ส่งผลทำให้เกิดภาวะเม็ดเลือดขาวต่ำ โลหิตจาง และเกล็ดเลือดต่ำ จึงเสี่ยงต่อการเกิดการติดเชื้อโรค ภาวะซีดทำให้รู้สึกอ่อนเพลีย เหนื่อยง่าย และมีเลือดออกผิดปกติได้ง่าย 
 ///// มีข้อควรระวังการใช้ยาเลฟลูโนไมด์อย่างไร? ///// 
มีข้อควรระวังการใช้ยาเลฟลูโนไมด์เช่น 
- ห้ามใช้กับผู้ป่วยที่แพ้ยานี้หรือแพ้ส่วนประกอบของยานี้ 
- ยานี้อาจทำให้เกิดอันตรายร้ายแรงได้ ต้องใช้ภายใต้การดูแลของแพทย์ผู้รักษาเท่านั้น 
- การใช้ยาเลฟลูโนไมด์ในเด็ก ยังไม่มีข้อมูลความปลอดภัยและประสิทธิภาพในเด็กและทารก 
- การใช้ยาเลฟลูโนไมด์ในผู้สูงอายุไม่จำเป็นต้องปรับขนาดยา ใช้ยาตามขนาดยาของผู้ใหญ่ 
- การใช้ยาเลฟลูโนไมด์ในช่วงกำลังตั้งครรภ์ เนื่องจากยาเลฟลูโนไมด์มีผลพิษต่อทารกในครรภ์อาจก่อให้ทารกเกิดความพิการขึ้นได้ อีกทั้งหากอยู่ในช่วงให้นมบุตร แนะนำให้หลีกเลี่ยงการให้นมบุตร เพราะยาถูกขับออกทางน้ำนมอาจก่อให้เกิดอาการไม่พึงประสงค์รุนแรงแก่บุตร จึงควรพิจารณาหยุดให้นมบุตรหากมารดากำลังได้รับยานี้อยู่ หรือหยุดการใช้ยานี้ในช่วงที่กำลังตั้งครรภ์ และหรือกำลังให้นมบุตร ทั้งนี้ขึ้นอยู่กับความจำเป็นของมารดาต่อภาวะที่กำลังเป็นอยู่ โดยควรอยู่ภายใต้ดุลยพินิจของแพทย์ผู้รักษา 
- ผู้ป่วยที่มีประวัติความเจ็บป่วยเดิมเกี่ยวกับวัณโรค ควรได้รับการรักษาวัณโรคก่อนเริ่มใช้ยาเลฟลูโนไมด์ 
- ผู้ป่วยที่มีภาวะการทำงานของไตผิดปกติจะเพิ่มความเสี่ยงในการเกิดพิษจากยาเลฟลูโนไมด์ได้ 
- ไม่แนะนำให้ใช้ยานี้ในผู้ป่วยที่มีการทำงานของตับผิดปกติเนื่องจากจะเพิ่มความเสี่ยงต่อการเกิดภาวะตับอักเสบ 
- ไม่แนะนำให้ใช้ยาในผู้ป่วยที่มีภาวะกดการทำงานของไขกระดูก (Bone Marrow Suppres sion: ส่งผลทำให้เกิดภาวะเม็ดเลือดขาวต่ำ, โลหิตจาง/ซีด และเกล็ดเลือดต่ำ จึงเสี่ยงต่อการเกิดการติดเชื้อโรค, ภาวะซีดทำให้รู้สึกอ่อนเพลีย เหนื่อยง่าย และเลือดออกผิดปกติได้ง่าย) 
- ไม่แนะนำให้ใช้ยานี้ในผู้ป่วยที่มีภาวะการทำงานของปอดผิดปกติ เนื่องจากยานี้สามารถทำให้เกิดโรคของเนื้อเยื่อในปอด (Interstitial lung disease เช่น พังผืดในปอด) 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวม ถึงยาเลฟลูโนไมด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาเลฟลูโนไมด์มีปฏิกิริยาระหว่างยากับยาตัวอื่นอย่างไร? ///// 
ยาเลฟลูโนไมด์มีปฏิกิริยาระหว่างยากับยาตัวอื่นเช่น 
1. หลีกเลี่ยงการใช้ยาเลฟลูโนไมด์ร่วมกับยาเมทโทเทร็กเซท (Methotrexate: ยากดภูมิ คุ้มกันต้านทานโรค, ยาเคมีบำบัด, ยารักษาโรคข้อและโรคกระดูก) เนื่องจากจะเพิ่มความเสี่ยงของการเกิดผลพิษต่อตับและต่อภาวะกดการทำงานของไขกระดูก 
2. หลีกเลี่ยงการใช้ยาเลฟลูโนไมด์ร่วมกับยาวาร์ฟาริน (Warfarin: ยาต้านการแข็งตัวของเลือด) เนื่องจากจะเพิ่มความเสี่ยงในการเกิดภาวะเลือดออกผิดปกติ 
3. หลีกเลี่ยงการใช้ยาเลฟลูโนไมด์ร่วมกับวัคซีนชนิดเชื้อเป็น (Live vaccines: หมายถึง วัคซีนเชื้อเป็นที่ถูกผลิตขึ้นโดยใช้เชื้อโรคมาทำให้อ่อนฤทธิ์ลงจนไม่สามารถทำให้เกิดโรค แต่เชื้อยังมีฤทธิ์เพียงพอที่จะกระตุ้นภูมิคุ้มกันฯของร่างกายได้ เพื่อให้ร่างกายมีภูมิคุ้มกันฯต่อเชื้อโรคนั้นๆ ตัวอย่างวัคซีนเชื้อเป็นเช่น วัคซีนหัด-หัดเยอรมัน-คางทูม วัคซีนอีสุกอีใส วัคซีนโปลิโอชนิดกิน วัคซีนไวรัสโรตา และวัคซีนไข้หวัดใหญ่ชนิดพ่นจมูก เป็นต้น) ดังนั้น ในช่วงที่กำลังได้รับยาเลฟลูโนไมด์อยู่และจำเป็นต้องได้รับวัคซีนชนิดเชื้อเป็น อาจเพิ่มความเสี่ยงต่อการเกิดการติดเชื้อจากวัคซีนชนิดเชื้อเป็นนั้นๆได้เพราะภูมิคุ้มกันฯของผู้ป่วยจะลดลง เชื้อโรคที่อ่อนฤทธิ์อาจจะก่อโรคได้ในช่วงนี้ 
4. หลีกเลี่ยงการใช้ยาเลฟลูโนไมด์ร่วมกับยาไรแฟมปิซิน (Rifampicin: ยาฆ่าเชื้อแบคทีเรีย, ยาต้านวัณโรค) เนื่องจากระดับยาเลฟลูโนไมด์อาจจะลดลงเพราะยาไรแฟมปิซินสามารถเพิ่มการทำงานของเอนไซม์ทำลายยาเลฟลูโนไมด์ได้ 
5. หลีกเลี่ยงการใช้ยาเลฟลูโนไมด์ร่วมกับยาโคเลสไทรามีน (Cholestyramine: ยาลดไขมันในเลือด) จะทำให้ระดับยาเลฟลูโนไมด์ลดลงเนื่องจากยาโคเลสไทรามีนจะลดการดูดซึมยาเลฟลูโนไมด์ โดยรบกวนกระบวนการดูดซึมยาผ่านตับและขับยาออกทางท่อน้ำดีที่สามารถถูกดูดซึมเข้าสู่กระแสเลือดอีกครั้งหนึ่ง (Enterohepatic recirculation) แนะนำให้หยุดใช้ยาโคเลสไทรามีนขณะที่ผู้ป่วยได้รับยาเลฟลูโนไมด์ 
 ///// ควรเก็บรักษายาเลฟลูโนไมด์อย่างไร? ///// 
แนะนำเก็บยาเลฟลูโนไมด์ ณ อุณหภูมิห้อง ห้ามเก็บยาในช่องแช่แข็งของตู้เย็น เก็บยาให้พ้นจากแสงแดดและแสงสว่างที่กระทบยาได้โดยตรง หลีกเลี่ยงนำยาสัมผัสกับความร้อนที่มาก เช่น เก็บยาในรถที่ตากแดดหรือเก็บยาในห้องที่มีอุณหภูมิสูง (มีแสงแดดส่องถึงทั้งวันหรือเป็นเวลานาน) ไม่เก็บยาในห้องที่ชื้นเช่น ห้องน้ำหรือห้องครัว โดยควรเก็บยาในภาชนะบรรจุเดิม และเก็บยาให้พ้นมือเด็กและสัตว์เลี้ยง 
 ///// ยาเลฟลูโนไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาเลฟลูโนไมด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
Andrew A and Paul E. Leflunomide: a novel DMARD for the treatment of rheumatoid arthritis. Exp Opn Pharmacother 2001. 
Chacko B and John GT. Leflunomide for cytomegalovirus: bench to bedside. Transpl Infect Dis 2012;14:111-120 
Lacy CF. Amstrong LL, Goldman MP, Lance LL. Drug Information handbook. 20th ed. Ohio: Lexi-Comp,Inc.; 2011-12. 
Product Information: Arava, Leflunomide, Sanofi-aventis, Thailand. 
TIMS (Thailand). MIMS. 130th ed. Bangkok: UBM Medica ;2013
