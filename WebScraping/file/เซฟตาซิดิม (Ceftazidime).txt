เซฟตาซิดิม (Ceftazidime)
 ///// บทนำ ///// 
ยาเซฟตาซิดิม (Ceftazidime) เป็นยาปฏิชีวนะที่อยู่ในกลุ่มยาเซฟาโลสปอรินที่ 3 (Third generation cephalosporin) สามารถออกฤทธิ์ต่อต้านเชื้อแบคทีเรียทั้งชนิดแกรมบวกและแกรมลบ อาทิเช่น Enterobactor, E.coli, H.influenzae, Klebsiella, Proteus, Pseudomonas, N.meningitidis, Staphylococcus aureus group B streptococci, Streptococcus pneumonia และ Strepto coccus pyogenes ยังรวมไปถึงแบคทีเรียกลุ่มที่การดำรงชีวิตไม่ใช้ออกซิเจน (Anaerobes) เช่น Bacteroides ถึงแม้เซฟตาซิดิมเป็นยาตัวหนึ่งที่นำมารักษาอาการป่วยจากติดเชื้อแบคทีเรีย Pseudo monas แต่ยานี้ไม่มีความสามารถต่อต้านเชื้อแบคทีเรียจำพวกดื่อยา Methicillin-resistant staphy lococcus aureus ได้ 
สำหรับทางคลินิกได้นำยาเซฟตาซิดิมมารักษาการติดเชื้อแบคทีเรียของอวัยวะระบบทางเดินหายใจส่วนล่าง การติดเชื้อที่ผิวหนัง การติดเชื้อในช่องท้อง รักษาโรคเยื่อหุ้มสมองอักเสบจากเชื้อแบคทีเรีย ซึ่งรูปแบบของยาแผนปัจจุบันของยานี้จะเป็นยาฉีด 
เมื่อยาเซฟตาซิดิมเข้าสู่ร่างกาย ร่างกายต้องใช้เวลาประมาณ 1.6 - 2 ชั่วโมงเพื่อกำจัดยา 50% ออกจากกระแสเลือดโดยผ่านทิ้งไปกับปัสสาวะ 
องค์การอนามัยโลกได้ระบุให้ยาเซฟตาซิดิมเป็นยาจำเป็นขั้นพื้นฐานของระดับชุมชน และคณะกรรมการอาหารและยาของไทยได้บรรจุยาเซฟตาซิดิมลงในบัญชียาหลักแห่งชาติ โดยระบุวัตถุประสงค์เพื่อรักษาการติดเชื้อ P.aeruginosa และรักษาโรคเมลิออยด์ (Melioidosis, โรคติดเชื้อจากแบคทีเรียชื่อ Burkholderia pseudomallei) ซึ่งมักเกิดกับชาวเอเชียและออสเตรเลีย 
หากจะมองภาพรวมยาเซฟตาซิดิมจัดเป็นยาที่ค่อนข้างปลอดภัยเมื่อใช้ยากับสตรีตั้งครรภ์ แต่การจะเลือกใช้ยานี้แพทย์จะคำนึงถึงความรุนแรงและอาการของโรครวมไปถึงสภาพไตของผู้ป่วยขณะ เข้ารับการรักษาเป็นสำคัญ ดังนั้นการใช้ยานี้จึงต้องอยู่ในคำสั่งของแพทย์ผู้รักษาเท่านั้น 
 ///// เซฟตาซิดิมมีสรรพคุณ (คุณสมบัติ) อย่างไร? ///// 
ยาเซฟตาซิดิมมีสรรพคุณดังนี้ 
- รักษาอาการติดเชื้อจากแบคทีเรียชื่อ ซูโดโมแนส (Pseudomonas) ในปอด (Pseudomonal lung infection in cystic fibrosis) 
- ป้องกันการติดเชื้อหลังเข้ารับการผ่าตัดต่อมลูกหมาก 
- รักษาการติดเชื้อที่ท่อน้ำดี (อ่านเพิ่มเติมในเว็บ haamor.com เรื่อง ระบบทางเดินน้ำดี) 
- รักษาการติดเชื้อที่กระดูกและข้อต่อตามร่างกาย 
- รักษาการติดเชื้อแบคทีเรียที่เยื่อหุ้มสมอง 
- รักษาภาวะปอดบวม/ปอดอักเสบ 
- รักษาการติดเชื้อบริเวณผิวหนัง 
- รักษาการติดเชื้อของท่อปัสสาวะ (ท่อปัสสาวะอักเสบ) 
 ///// เซฟตาซิดิมมีกลไกการออกฤทธิ์อย่างไร? ///// 
กลไกการออกฤทธิ์ของยาเซฟตาซิดิมคือ ตัวยาจะเข้ายับยั้งการสร้างผนังเซลล์ของแบคทีเรีย ส่งผลให้แบคทีเรียหยุดการเจริญเติบโต ไม่สามารถแพร่พันธุ์และตายลงในที่สุด 
 ///// เซฟตาซิดิมมีรูปแบบการจัดจำหน่ายอย่างไร? ///// 
ยาเซฟตาซิดิมมีรูปแบบการจัดจำหน่ายดังนี้ 
- ยาฉีด ขนาด 500 มิลลิกรัม/ขวด 
- ยาฉีด ขนาด 1 กรัม/ขวด 
 ///// เซฟตาซิดิมมีขนาดการบริหารยาอย่างไร? ///// 
ยาเซฟตาซิดิมมีขนาดการบริหารยา/ใช้ยาที่แตกต่างกันในแต่ละโรคซึ่งจะขึ้นกับความรุนแรงของแต่ละโรค ดังนั้นขนาดยาที่เหมาะสมจึงอยู่ในดุลพินิจของแพทย์ผู้รักษา ในที่นี้เป็นเพียงการยกตัวอย่างตัวอย่างหนึ่งเท่านั้นเข่น 
- ผู้ใหญ่: ฉีดยาเข้ากล้ามเนื้อ 1 - 6 กรัม/วันโดยแบ่งฉีดให้กับผู้ป่วยทุกๆ 8 - 12 ชั่วโมง หรือฉีดเข้าหลอดเลือดดำช้าๆโดยใช้เวลาให้ยาประมาณ 3 - 5 นาที หรือหยดเข้าหลอดเลือดดำโดยใช้เวลาให้ยาประมาณ 30 นาที 
- เด็กที่อายุมากกว่า 2 เดือน: ฉีดยาเข้าหลอดเลือดดำขนาด 30 - 100 มิลลิกรัม/น้ำหนักตัว 1 กิโลกรัม/วันโดยแบ่งฉีดเป็น 2 - 3 ครั้ง กรณีที่มีการติดเชื้อรุนแรงสามารถเพิ่มขนาดการฉีดยาเป็น 150 มิลลิกรัม/น้ำหนักตัว 1 กิโลกรัม/วัน 
- เด็กแรกเกิด - เด็กที่อายุต่ำกว่า 2 เดือนลงมาฉีดยาเข้าหลอดเลือดดำขนาด 25 - 60 มิลลิกรัม/น้ำหนักตัว 1 กิโลกรัม/วันโดยแบ่งฉีดเป็น 2 ครั้ง ขนาดการใช้สูงสุดไม่เกิน 6 กรัม/วัน 
- ผู้สูงอายุ: ฉีดยาได้สูงสุดไม่เกิน 3 กรัม/วัน โดยการบริหารยาเช่นเดียวกับในผู้ใหญ่ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถีงยาเซฟตาซิดิม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเซฟตาซิดิมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// เซฟตาซิดิมมีผลไม่พึงประสงค์อย่างไร? ///// 
ยาเซฟตาซิดิมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ปวดบริเวณที่ฉีดยา ผู้ป่วยบางรายอาจเกิดภาวะแพ้ยา (เช่น พบอาการผื่นคันหรือมีไข้) รู้สึกไม่สบายในกระเพาะอาหาร - ลำไส้ อาจมีภาวะคลื่นไส้ อาเจียน ท้องเสีย ปวดท้อง และอาการของ Stevens-Johnson syndrome 
 ///// มีข้อควรระวังการใช้เซฟตาซิดิมอย่างไร? ///// 
มีข้อควรระวังการใช้ยาเซฟตาซิดิมดังนี้เช่น 
- ห้ามใช้กับผู้ที่แพ้ยานี้หรือแพ้ยาในกลุ่มเซฟาโลสปอริน (Cephalosorin) 
- ระวังการใช้ยานี้กับผู้ที่มีประวัติแพ้ยาเพนิซิลลิน (Penicillin) ผู้ป่วยโรคไต 
- ระวังการใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- การฉีดยานี้ที่มากกว่า 1 กรัม/ครั้ง ควรให้ยาทางหลอดเลือดดำแทนการฉีดเข้ากล้ามเนื้อจากยาจะก่อการเจ็บบริเวณที่ฉีดยามาก 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเซฟตาซิดิมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เซฟตาซิดิมมีปฏิกิริยาระหว่างยากับยาตัวอื่นอย่างไร? ///// 
ยาเซฟตาซิดิมมีปฏิกิริยาระหว่างยากับยาตัวอื่นดังนี้เช่น 
- การใช้ยาเซฟตาซิดิมร่วมกับยาเม็ดคุมกำเนิดอาจส่งผลให้ฤทธิ์ของยาเม็ดคุมกำเนิดด้อยประสิทธิภาพลงไป ดังนั้นระหว่างการใช้ยาร่วมกันควรใช้วิธีคุมกำเนิดแบบอื่นร่วมด้วยเช่น การใช้ถุงยางอนามัยชาย 
- การใช้ยาเซฟตาซิดิมร่วมกับยาต้านเชื้อแบคทีเรีย/ยาปฏิชีวนะชนิดอื่นเช่น Amikacin, Kanamycin, Gentamicin หรือยาขับปัสสาวะเช่น Furosemide อาจเพิ่มผลเสียต่อไตของผู้ป่วย สามารถพบอาการตัวบวม น้ำหนักเพิ่ม หายใจไม่ออก/หายใจลำบาก วิงเวียน สับสน กระหายน้ำ อารมณ์แปรปรวน ปวดหลัง คลื่นไส้ อาเจียน ติดตามมา หากจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมกับผู้ป่วยเป็นกรณีๆไป 
- การใช้ยาเซฟตาซิดิมร่วมกับยา Probenecid สามารถทำให้ระดับเซฟตาซิดิมเพิ่มและอยู่ในร่างกายได้ยาวนานขึ้น การใช้ยาทั้ง 2 ตัวร่วมกันจะต้องเป็นไปตามคำสั่งแพทย์เท่านั้น 
 ///// ควรเก็บรักษาเซฟตาซิดิมอย่างไร? ///// 
สามารถเก็บยาเซฟตาซิดิมในช่วงอุณหภูมิ 15 - 30 องศาเซลเซียส(Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยา ให้พ้นมือเด็กและสัตว์เลี้ยง 
 ///// เซฟตาซิดิมมีชื่ออื่นอีกไหม? ผลิตจากบริษัทอะไรบ้าง? ///// 
ยาเซฟตาซิดิมที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Ceftazidime [2015,March28]
	2 http://drug.fda.moph.go.th:81/nlem.in.th/medicine/essential/list/85#item-8592 [2015,March28]
	3 http://www.mims.com/Thailand/drug/search/?q=ceftazidime [2015,March28]
	4 http://www.drugs.com/drug-interactions/ceftazidime-index.html?filter=2&amp;generic_only= [2015,March28]
