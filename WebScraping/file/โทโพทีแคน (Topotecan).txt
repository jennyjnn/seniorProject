โทโพทีแคน (Topotecan)
 ///// บทนำ ///// 
ยาโทโพทีแคน(Topotecan หรือ  Topotecan hydrochloride หรือ (Topotecan HCl) เป็นยาเคมีบำบัดที่เป็นอนุพันธ์กึ่งสังเคราะห์ของสารประกอบที่ชื่อ Camptothecin ซึ่งพบในเปลือกและลำต้นของพืชสกุล Campotheca(พืชประจำถิ่นในจีนและธิเบตที่นำมาใช้เป็นยารักษาโรค)  ทางคลินิกนำมาใช้เป็นยารักษามะเร็งรังไข่    มะเร็งปากมดลูก   มะเร็งปอดชนิดเซลล์ตัวเล็ก เป็นต้น  ในปี ค.ศ.2016 (พ.ศ.2559) ทางการแพทย์ได้ทดลองใช้ยาโทโพทีแคนในการบำบัดโรคมะเร็งอีกหลายชนิด เช่น Neuroblastoma,  Non-small cell lung cancer, เนื้องอกสมองที่เกิดที่ก้านสมอง(Brainstem glioma), Colorectal cancer, Breast cancer, Non-Hodgkin lymphoma, Endometrial cancer, และ เนื้องอกสมองชนิด Oligodendroglioma 
รูปแบบเภสัชภัณฑ์ของยาโทโพทีแคนเป็น ยาฉีด และยารับประทาน  ร่างกายต้องใช้เวลาประมาณ 2–3 ชั่วโมงเพื่อกำจัดตัวยานี้ออกจากกระแสเลือด โดยผ่านทิ้งไปกับปัสสาวะ 
ธรรมชาติของยาเคมีบำบัดหลายตัวซึ่งรวมยาโทโพทีแคน จะทำให้เม็ดเลือดและเกล็ดเลือดในร่างกายต่ำลง  ส่งผลให้ผู้ป่วยมีภาวะติดเชื้อได้ง่าย หรือกรณีมีบาดแผลจะทำให้เลือดหยุดไหลช้า  ตลอดจนยังมีผลกระทบ(ผลข้างเคียง)ต่อการทำงานของตับและของอวัยวะในระบบทางเดินอาหาร  ดังนั้นก่อนที่ผู้ป่วยจะได้รับยาชนิดนี้ จึงมีความจำเป็นต้องเตรียมความพร้อมบางประการ เช่น 
- แจ้งประวัติโรคประจำตัวพร้อมกับรายการยาต่างๆที่รับประทานเป็นประจำทั้งนี้เพื่อป้องกันภาวะยาตีกัน(ปฏิกิริยาระหว่างยา)  ยาต่างๆหลายรายการ ไม่อนุญาตให้ใช้ร่วมกับยาโทโพทีแคน อย่างเช่น Aspirin และยาที่เป็นประเภทวัคซีนชนิดต่างๆ 
- กรณีผู้ป่วยสตรี ต้องไม่อยู่ในภาวะตั้งครรภ์ หรือในภาวะให้นมบุตร  ด้วยยาเคมีบำบัดที่รวมยาโทโพทีแคนเป็นอันตรายต่อเด็กทารกทั้งสิ้น 
- ทั้งสตรีและบุรุษที่ใช้ยานี้ ต้องป้องกันขณะมีเพศสัมพันธ์  ยาเคมีบำบัด/ยาโทโพทีแคนสามารถถูกส่งผ่านไปกับน้ำอสุจิและเข้าถึงร่างกายสตรีได้  ก่อนมีเพศสัมพันธ์ขณะได้รับยาโทโพทีแคน จึงควรต้องใช้ถุงยางอนามัยชายป้องกันการตั้งครรภ์ด้วยเสมอ 
คณะกรรมการอาหารและยาของไทยได้กำหนดให้ยาโทโพทีแคนเป็นยาควบคุมพิเศษ  จะพบการใช้ยานี้แต่ในสถานพยาบาลที่รักษาโรคมะเร็งเท่านั้น และการใช้ยานี้จะต้องเป็นไปตามคำสั่งของแพทย์แต่ผู้เดียว 
 
 ///// โทโพทีแคนมีสรรพคุณ(คุณสมบัติ)อย่างไร? ///// 
ยาโทโพทีแคนมีสรรพคุณ/ข้อบ่งใช้ เช่น 
- รักษามะเร็งรังไข่ (Ovarian cancer) เริ่มประกาศใช้เมื่อ ค.ศ.1996 (พ.ศ.2539) 
- รักษามะเร็งปากมดลูก (Cervical cancer) เริ่มประกาศใช้เมื่อ ค.ศ.2006 (พ.ศ.2549) 
- รักษามะเร็งปอดชนิดเซลล์ตัวเล็ก (Small cell lung carcinoma) เริ่มประกาศใช้  
  เมื่อ ค.ศ.2007 (พ.ศ.2550) 
 
 ///// โทโพทีแคนมีกลไกการออกฤทธิ์อย่างไร? ///// 
ยาโทโพทีแคนเป็นยาในกลุ่มยา Topoisomerase I inhibitor (Topoisomerase inhibitor)  สามารถออกฤทธิ์ยับยั้งการทำงานของเอนไซม์ ชื่อTopoisomerase I ซึ่งมีหน้าที่ดูแลป้องกันไม่ให้สายนิวคลีโอไทด์(Nucleotide, สารสำคัญในเซลล์ที่ใช้สร้างสารพันธุกรรม เช่น DNA)บน DNA พันกันจนดูยุ่งเหยิงซึ่งจะเป็นอุปสรรคต่อการแบ่งตัวหรือจำลองสารพันธุกรรมรุ่นใหม่ของเซลล์มะเร็ง  เมื่อเอนไซม์ Topoisomerase I ไม่สามารถทำงานได้ตามปกติจึงส่งผลให้เซลล์มะเร็งหมดความสามารถในการเจริญเติบโตและตายลงในที่สุด 
อย่างไรก็ตาม กลไกข้างต้นยังมีอิทธิพลเกิดกับเซลล์ปกติของร่างกายได้อีกด้วย 
จึงเป็นผลให้เกิดอาการข้างเคียง(ผลข้างเคียง)ต่างๆตามมาจากยานี้ดังจะกล่าวในหัวข้อต่อไป(ผลไม่พึงประสงค์จากยาฯ) 
 
 ///// โทโพทีแคนมีรูปแบบการจัดจำหน่ายอย่างไร? ///// 
ยาโทโพทีแคนมีรูปแบบการจัดจำหน่าย เช่น 
- ยาฉีด ที่มีส่วนประกอบของ Topotecan  4 มิลลิกรัม/ขวด 
- ยาแคปซูลชนิดรับประทาน ที่ประกอบด้วย Topotecan 0.25 และ 1 มิลลิกรัม/แคปซูล 
 
 ///// โทโพทีแคนมีขนาดการบริหารยาอย่างไร? ///// 
ยาโทโพทีแคนมีขนาดการบริหารยา/ใช้ยา เช่น 
ก. สำหรับรักษามะเร็งรังไข่ และมะเร็งปากมดลูก: 
- ผู้ใหญ่: แพทย์จะให้ยาทางหลอดเลือดดำกับผู้ป่วย  ขนาดและระยะเวลา/รอบการให้ยา	ให้เป็นไปตามคำสั่งของแพทย์ 
ข. สำหรับรักษามะเร็งปอดชนิดเซลล์ตัวเล็ก: 
- ผู้ใหญ่: เริ่มต้นโดยให้ยาทางหลอดเลือดดำพร้อมกับยาแคปซูลชนิดรับประทาน  โดยขนาดและระยะเวลา/รอบการให้ยาให้เป็นไปตามคำสั่งของแพทย์ 
*****หมายเหตุ: 
- ขนาดการใช้ยานี้จะคำนวณโดยใช้พื้นที่ผิวของร่างกายมาเป็นเกณฑ์อ้างอิง 
- สำหรับผู้ป่วยโรคไต  แพทย์อาจต้องปรับลดขนาดการใช้ยาลงมาโดยใช้ค่า Creatinine clearance มาเป็นบรรทัดฐานการคำนวณขนาดยาที่ต้องใช้ 
- ผู้ป่วยต้องมาโรงพยาบาลเพื่อรับการตรวจเม็ดเลือดตามที่แพทย์นัดหมาย  ด้วยการใช้ยาชนิดนี้/ยานี้จะเกิดภาวะกดไขกระดูก ที่ทำให้ เม็ดเลือดแดง   เม็ดเลือดขาวและเกล็ดเลือด มีปริมาณน้อยลง 
- เด็ก: ยังไม่มีข้อมูลทางคลินิกที่ชัดเจนในประสิทธิภาพของยานี้ที่รวมถึงขนาดยาและความปลอดภัยในการใช้ยานี้กับเด็ก 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาโทโพทีแคน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาโทโพทีแคนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
ผู้ป่วยต้องได้รับยาโทโพทีแคนต่อเนื่องจึงจะเกิดประสิทธิผลของการรักษา  กรณีลืมหรือมีเหตุขัดข้องไม่สามารถมารับการฉีดยานี้ได้ จะต้องติดต่อแพทย์/พยาบาล/บุคคลากรทางการแพทย์ผู้ที่ทำการรักษาดูแลผู้ป่วย เพื่อทำการนัดหมายการให้ยาครั้งใหม่โดยเร็ว 
 
 ///// โทโพทีแคนมีผลไม่พึงประสงค์อย่างไร? ///// 
ยาโทโพทีแคนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้อาเจียน  มีอาการท้องผูก  กระเพาะอาหารอักเสบ    ปวดท้อง   ลำไส้ใหญ่อักเสบ 
- ผลต่อระบบประสาท: เช่น วิงเวียน  ปวดศีรษะ  ความรู้สึกสัมผัสเพี้ยน 
- ผลต่อผิวหนัง: เช่น มีภาวะผมร่วง  ผด  ผื่นคัน  ลมพิษ 
- ผลต่อระบบเลือด: เช่น  กดไขกระดูก   มีภาวะโลหิตจาง   เกล็ดเลือดต่ำ  
เกิดภาวะเลือดออกง่าย  เม็ดเลือดขาวต่ำ 
- ผลต่อตับ:  เช่น เป็นพิษกับตับ/ตับอักเสบ   เอนไซม์การทำงานของตับในเลือดเพิ่มขึ้น  ค่าบิลิรูบินในเลือดสูง 
- ผลต่อหัวใจ: เช่น หัวใจทำงานผิดปกติ/หัวใจเต้นผิดปกติ  เช่น หัวใจเต้นผิดจังหวะ 
- ผลต่อระบบภูมิคุ้มกันต้านทานโรคของร่างกาย: เช่น มีภาวะติดเชื้อได้ง่าย  ติดเชื้อในกระแสเลือด  ปอดบวม   คออักเสบ   เยื่อจมูกอักเสบ 
- ผลต่อกล้ามเนื้อ: เช่น ปวดกล้ามเนื้อ 
- ผลต่อตา :  เช่น การเห็นภาพผิดปกติ 
- ผลต่อระบบทางเดินหายใจ:  เช่น หายใจขัด    ไอ 
- ผลต่อระบบการเผาผลาญพลังงานของร่างกาย:  เช่น เบื่ออาหาร  เกิดภาวะขาดน้ำ 
 
 
 ///// มีข้อควรระวังการใช้โทโพทีแคนอย่างไร? ///// 
มีข้อควรระวังการใช้ยาโทโพทีแคน เช่น 
- ห้ามใช้กับผู้ที่แพ้ยานี้ 
- ห้ามใช้ยากับ สตรีมีครรภ์  สตรีในภาวะให้นมบุตร 
- กรณีหลังใช้ยานี้แล้วเกิดอาการคล้ายเป็นไข้หวัดใหญ่ แพทย์จะแนะนำให้ผู้ป่วยรักษาร่างกายให้อบอุ่นตลอดเวลา และดื่มน้ำสะอาดวันละ 2–3 ลิตรเพื่อประคับประคองอาการ 
- หลีกเลี่ยงการอยู่ในที่มีผู้คนแออัดเพราะจะเสี่ยงต่อการติดเชื้อโรคต่างๆ และควร
ล้างมือบ่อยครั้งในแต่ละวัน 
- หลีกเลี่ยงการออกกำลังกายที่เสี่ยงต่อการบาดเจ็บ  ด้วยสภาพร่างกายขณะได้รับยาชนิดนี้จะมีเกล็ดเลือดต่ำ 
- หลีกเลี่ยงการสัมผัสแสงแดดจัด ด้วยยานี้อาจจะกระตุ้นให้เกิดอาการแพ้ทางผิวหนังมากยิ่งขึ้น เช่น  ผิวหนังขึ้นผื่น 
- ป้องกันการตั้งครรภ์เสมอสำหรับผู้ป่วยที่เป็นสตรี ขณะที่ได้รับยาชนิดนี้ 
- สำหรับผู้ป่วยที่เป็นบุรุษ การมีเพศสัมพันธ์กับสตรีควรใส่ถุงยางอนามัยชายทุกครั้งเพื่อป้องกันการส่งผ่านตัวยาโทโพทีแคนไปกับน้ำอสุจิ 
- หากมีอาการข้างเคียงจากยานี้ อย่างเช่น คลื่นไส้อาเจียน ให้รับประทานอาหารในปริมาณน้อยต่อมื้อ แต่ให้รับประทานบ่อยครั้งขึ้น 
- ห้ามดื่มเครื่องดื่มประเภทแอลกอฮอล์ 
- พักผ่อนอย่างเต็มที่เพื่อให้ร่างกายฟื้นสภาพอย่างรวดเร็ว 
- มาโรงพยาบาลเพื่อรับการตรวจร่างกายตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโทโพทีแคนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โทโพทีแคนมีปฏิกิริยาระหว่างยากับยาตัวอื่นอย่างไร? ///// 
ยาโทโพทีแคนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาโทโพทีแคนร่วมกับ ยาPhenytoin  เพราะจะทำให้ระดับยา
โทโพทีแคนในกระแสเลือดลดลง 
- ห้ามการใช้ยาโทโพทีแคนร่วมกับ ยาClozapine  ด้วยจะทำให้เกิดภาวะเม็ดเลือดต่ำลงจนส่งผลให้มีภาวะติดเชื้อได้ง่าย 
- ห้ามรับการให้วัคซีนใดๆขณะได้รับยาโทโพทีแคน  เพราะเสี่ยงต่อการติดเชื้อ
จากตัววัคซีนเองอย่างรุนแรง 
- ห้ามใช้ยาโทโพทีแคนร่วมกับ เซอร์โทลิซูแมบ (Certolizumab)  เพราะเสี่ยงต่อการติดเชื้ออย่างรุนแรงตามมา 
 
 ///// ควรเก็บรักษาโทโพทีแคนอย่างไร? ///// 
ควรเก็บรักษายาโทโพทีแคน เช่น 
- เก็บยาโทโพทีแคนที่เป็นยาฉีด ภายใต้อุณหภูมิ 20–25 องศาเซลเซียส(Celsius) 
- เก็บยาโทโพทีแคนที่เป็นยาแคปซูล ภายใต้อุณหภูมิ 2-8 องศาเซลเซียส 
- ห้ามเก็บยาทุกรูปแบบในช่องแช่แข็งตู้เย็น 
- เก็บยาฯในภาชนะที่ปิดมิดชิด พ้นแสง/แสงแดด  ความร้อนและความชื้น 
- เก็บยาฯให้พ้นมือเด็กและสัตว์เลี้ยง 
 
 ///// โทโพทีแคนมีชื่ออื่นอีกไหม? ผลิตจากบริษัทอะไรบ้าง? ///// 
ยาโทโพทีแคน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Topotecan [2018, April14] 
http://chemocare.com/chemotherapy/drug-info/Topotecan.aspx [2018, April14] 
https://www.drugs.com/drug-interactions/topotecan-index.html?filter=3&amp;generic_only= [2018, April14] 
https://www.drugs.com/dosage/topotecan.html#Usual_Adult_Dose_for_Small_Cell_Lung_Cancer [2018, April14] 
http://www.mims.com/thailand/drug/info/hycamtin/?type=brief [2018, April14]
