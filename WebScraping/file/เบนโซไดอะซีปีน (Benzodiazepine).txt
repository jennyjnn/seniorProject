เบนโซไดอะซีปีน (Benzodiazepine)
 ///// ทั่วไป ///// 
เบนโซไดอะซีปีน (Benzodizepine) เป็นกลุ่มยาที่ออกฤทธิ์ต่อจิตประสาท ถูกค้นพบครั้งแรกในปี ค.ศ. 1955 (พ.ศ. 2498) และเริ่มมีการใช้ในวงการแพทย์มากขึ้นในเวลาต่อมา ยากลุ่มนี้มีผลต่อสารสื่อประสาทบางตัวที่มีชื่อว่า Neurotransmitter gamma-aminobutyric acid (GABA) ในสมอง ด้วยอิทธิพลและฤทธิ์ของยากลุ่มนี้จะส่งผลให้ผู้ที่ได้รับยามีอาการง่วงนอน คลายความวิตกกังวล สงบประสาท ทำให้กล้ามเนื้อผ่อนคลาย ช่วยยับยั้งอาการของโรคลมชัก ใช้รักษาอาการพิษสุราเรื้อรัง รวมไปถึงใช้เป็นยาเตรียมสำหรับผู้ป่วยที่ต้องเข้ารับหัตถการทางทันตกรรม 
ในทางคลีนิก กลุ่มยาเบนโซไดอะซีปีนที่มีระยะเวลาในการออกฤทธิ์สั้นไปจนถึงระยะเวลาปานกลางจะถูกนำไปบำบัดรักษาผู้ป่วยที่นอนไม่หลับ สำหรับตัวที่ออกฤทธิ์ได้เป็นเวลานานๆจะถูกนำไป ใช้บำบัดอาการวิตกกังวล และผู้ป่วยที่มีการใช้ยากลุ่มนี้เป็นเวลานานๆอาจได้รับผลข้างเคียงของยาติดตามมาได้เช่นกัน 
ในทางปฏิบัติอาจแบ่งยากลุ่มเบนโซไดอะซีปีนตามระยะเวลาของการออกฤทธิ์ได้ดังนี้ 
ออกฤทธิ์ระยะสั้น (Short acting): ตัวอย่างยากลุ่มนี้เช่น Triazolam, Midazolam 
ออกฤทธิ์ระยะเวลาปานกลาง (Intermediate acting): ตัวอย่างยากลุ่มนี้เช่น Lorazepam, Alprazolam, Oxazepam, Temazepam, Estazolam 
ออกฤทธิ์ระยะเวลานาน (Long acting): ตัวอย่างยากลุ่มนี้เช่น Flurazepam, Quazepam, Clonazepam, Chlordiazepoxide, Clobazam, Clorazepate, Diazepam, 
คณะกรรมการอาหารและยาของไทยได้บรรจุยาในกลุ่มนี้ลงในบัญชียาหลักแห่งชาติหลายรายการเช่น Chlordiazepoxide, Diazepam, Lorazepam, Clonazepam, Alprazolam โดยจัดกลุ่มยาเหล่านี้ลงในหมวดวัตถุออกฤทธิ์ต่อจิตประสาทในประเภท 4 และจากหมวดของยาและฤทธิ์ที่มีผลต่อระบบประสาท น่าจะเป็นเหตุผลเพียงพอที่สนับสนุนให้ประชาชนเชื่อและเลือกที่จะใช้ยาตามใบสั่งและคำยืนยันจากแพทย์ผู้รักษาเท่านั้น 
 ///// ยาเบนโซไดอะซีปีนมีสรรพคุณ (คุณสมบัติ) อย่างไร? ///// 
ยาเบนโซไดอะซีปีนมีสรรพคุณดังนี้ 
- รักษาอาการนอนไม่หลับ โดยมีระยะเวลาของการใช้ 2 - 4 สัปดาห์ ยาที่มักนำมาใช้รักษา เช่น Nitrazepam และ Diazepam 
- รักษาโรคลมชัก มักใช้เวลานานในการรักษา ยาที่นำมาใช้รักษาเช่น Clobazam และ Clona zepam 
- รักษาอาการสุราเรื้อรัง ตัวยาที่ใช้ในกรณีนี้เช่น Chlordiazepoxide 
- รักษาอาการวิตกกังวลชนิดเฉียบพลัน การใช้ยามีระยะเวลารักษา 2 - 4 สัปดาห์ ยาที่นำมาใช้รักษาเช่น Alprazolam, Bromazepam, Lorazepam และ Diazepam 
- ช่วยสงบประสาทของคนไข้ก่อนทำหัตถการทางการแพทย์ หรือก่อนทำหัตถการทางทันต กรรม ยาที่นำมาใช้บ่อยเช่น Midazolam 
- ใช้รักษาโรคอารมณ์แปรปรวน ยาที่นำมารักษาได้แก่ Lorazepam และ Clonazepam 
 ///// ยาเบนโซไดอะซีปีนมีกลไกการออกฤทธิ์อย่างไร? ///// 
กลไกการออกฤทธิ์ของยากลุ่มเบนโซไดอะซีปีนคือ ตัวยาจะออกฤทธิ์กดการทำงานของสมอง ทำให้มีความรู้สึกผ่อนคลายความกังวล ช่วยสงบประสาท ช่วยทำให้นอนหลับ ระยะเวลาของการออกฤทธิ์ที่เกิดขึ้นต่อร่างกาย จะเป็นไปตามธรรมชาติของยาแต่ละตัวว่าอยู่ในร่างกายได้นานมากน้อยเพียงใดมาเป็นเหตุผลประกอบกัน 
 ///// ยาเบนโซไดอะซีปีนมีรูปแบบการจัดจำหน่ายอย่างไร? ///// 
ยาเบนโซไดอะซีปีนมีรูปแบบการจัดจำหน่ายดังนี้ 
- ยาเม็ดขนาด 0.25, 0.5, 1, 2, 5, 10 และ 15 มิลลิกรัม/เม็ด 
- ยาแคปซูลนิ่มขนาด 5,10 และ 100 มิลลิกรัม/แคปซูล 
- ยาแคปซูลขนาด 20 มิลลิกรัม/แคปซูล 
- ยาฉีดขนาด 5 มิลลิกรัม/มิลลิลิตร 
- ยาฉีดขนาด 10 มิลลิกรัม/2 มิลลิลิตร 
- ยาฉีดขนาด 15 มิลลิกรัม/3 มิลลิลิตร 
 ///// ยาเบนโซไดอะซีปีนมีขนาดรับประทานอย่างไร? ///// 
ให้รับประทานยาเบนโซไดอะซีปีนตามคำสั่งแพทย์อย่างเคร่งครัด ด้วยยากลุ่มนี้มีข้อห้ามข้อควรระวังและผลข้างเคียงมากมาย ผู้ป่วยไม่สมควรซื้อรับประทานหรือปรับขนาดการรับประทานด้วยตนเอง 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยา เบนโซไดอะซีปีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเบนโซไดอะซีปีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเบนโซไดอะซีปีนสามารถรับประทานเมื่อนึกขึ้นได้ ถ้าเวลาใกล้เคียงกับ การรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาเบนโซไดอะซีปีนมีผลไม่พึงประสงค์อย่างไร? ///// 
ยาเบนโซไดอะซิปีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น วิงเวียน ง่วงนอน ซึมเศร้า ความดันโลหิตต่ำ กดการหายใจ (หายใจตื้น จนถึงหยุดหายใจ) คลื่น ไส้ สับสน ฝันร้าย การมองเห็นภาพไม่ชัดเจน เป็นพิษกับตับ ความรู้สึกทางเพศเสื่อม 
 ///// มีข้อควรระวังการใช้ยาเบนโซไดอะซีปีนอย่างไร? ///// 
มีข้อควรระวังการใช้ยาเบนโซไดอะซิปีนดังนี้ 
- ห้ามใช้กับผู้ที่แพ้ยาในกลุ่มเบนโซไดอะซิปีน 
- ห้ามปรับขนาดรับประทานยานี้ด้วยตนเอง ต้องแพทย์สั่งการใช้เท่านั้น 
- ห้ามใช้ยากลุ่มนี้กับสตรีตั้งครรภ์ รวมถึงสตรีที่อยู่ในภาวะให้นมบุตร ด้วยยากลุ่มนี้สามารถส่ง ผลต่อทารกได้ การจะใช้ยานี้กับผู้ป่วยกลุ่มนี้ต้องให้แพทย์เป็นผู้พิจารณาเท่านั้น 
- ห้ามใช้ยานี้กับผู้ป่วยโรคต้อหิน ผู้ป่วยที่อยู่ในภาวะช็อกหรือโคม่า ผู้ป่วยภาวะพิษสุราเรื้อรัง ผู้ป่วยด้วยโรคกล้ามเนื้ออ่อนแรง และผู้ป่วยที่มีภาวะการหายใจติดขัด/หายใจลำบากระยะรุนแรง 
- ห้ามแบ่งยานี้ให้ผู้อื่นใช้ 
- ระวังการใช้ยานี้กับเด็กที่มีภาวะหัวใจทำงานผิดปกติ 
- ระวังการใช้ยานี้กับผู้ป่วยด้วยโรคไตวายเรื้อรัง ผู้ที่มีประวัติโรคพิษสุราเรื้อรัง ผู้ป่วยโรคตับ 
- ระวังการใช้ยานี้กับผู้สูงอายุด้วยเสี่ยงกับการเกิดภาวะซึมเศร้า และมีอาการวิตกกังวลตามมา 
- หลีกเลี่ยงการใช้ยานี้เป็นระยะเวลานานเพื่อป้องกันการถอนยาหรือติดยา 
- ระหว่างการใช้ยานี้ต้องระมัดระวังเรื่องการขับขี่ยวดยานพาหนะหรือการทำงานกับเครื่องจักร เนื่องจากยาจะก่อให้เกิดอาการง่วงนอน 
- ห้ามใช้ยาหมดอายุ 
 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยากลุ่มเบนโซไดอะซิปีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาเบนโซไดอะซีปีนมีปฏิกิริยาระหว่างยากับยาตัวอื่นอย่างไร? ///// 
ยาเบนโซไดอะซีปีนมีปฏิกิริยาระหว่างยากับยาตัวอื่นดังนี้ 
- การใช้ยากลุ่มเบนโซไดอะซีปีนร่วมกับยาบางกลุ่มเช่น ยาเม็ดคุมกำเนิด ยาปฏิชีวนะบางตัว (เช่น Clarithromycin, Erythromycin, Tetracycline) ยาลดอาการซึมเศร้า ยาต้านเชื้อรา สามารถส่งผลให้ระดับของยาเบนโซไดอะซิปีนอยู่ในร่างกายได้ยาวนานขึ้น อาจทำให้ร่างกายได้รับผลข้าง เคียงตามมาได้มากยิ่งขึ้น หากไม่มีความจำเป็นใดๆควรเลี่ยงการใช้ยาร่วมกัน 
- การใช้ยากลุ่มเบนโซไดอะซีปีนร่วมกับยาบางตัวเช่น Rifampicin, Carbamazepine, และ Phenytoin จะไปเร่งให้ร่างกายกำจัดยากลุ่มเบนโซไดอะซีปีนได้มากยิ่งขึ้น ทำให้ด้อยประสิทธิภาพ  ในการรักษา หากมีความจำเป็นต้องใช้ยากลุ่มดังกล่าวร่วมกัน แพทย์จะปรับขนาดการรับประทานให้เหมาะสมเป็นกรณีๆไป 
- การใช้ยากลุ่มเบนโซไดอะซีปีนร่วมกับการดื่มแอลกอฮอล์ จะเกิดการกดประสาทส่วนกลางหรือสมองมากยิ่งขึ้น เป็นการเพิ่มฤทธิ์สงบประสาท กดการหายใจของร่างกายและเป็นอันตรายอย่างมาก จึงถือเป็นข้อห้ามการรับประทานยากลุ่มเบนโซไดอะซีปีนร่วมกับการดื่มเครื่องดื่มที่มีแอลกอฮอล์โดยเด็ดขาด 
- การใช้ยากลุ่มเบนโซไดอะซีปีนร่วมกับยาลดกรด สามารถทำให้การดูดซึมของยาเบนโซไดอะซิปีนน้อยลงและลดฤทธิ์ของการรักษา หากจำเป็นต้องใช้ร่วมกัน แพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษายาเบนโซไดอะซีปีนอย่างไร? ///// 
ควรเก็บรักษายาเบนโซไดอะซีปีนในช่วงอุณหภูมิ 20 - 25 องศาเซลเซียส (Celsius) เก็บยา ในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาเบนโซไดอะซีปีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเบนโซไดอะซีปีนที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Benzodiazepine [2014,Nov15]
2 http://drug.fda.moph.go.th:81/nlem.in.th/medicine/essential/list/62#item-8477 [2014,Nov15]
3 http://www.drugs.com/article/benzodiazepines.html [2014,Nov15]
4 http://www.mims.com/THAILAND/Home/GatewaySubscription/?generic=flurazepam [2014,Nov15]
5 http://www.mims.com/Thailand/drug/search/?q=temazepam [2014,Nov15]
6 http://www.mims.com/Thailand/drug/search/?q=diazepam [2014,Nov15]
7 http://www.mims.com/Thailand/drug/search/?q=lorazepam [2014,Nov15]
8 http://www.mims.com/Thailand/drug/search/?q=chlordiazepoxide [2014,Nov15]
9 http://www.mims.com/Thailand/drug/search/?q=clonazepam [2014,Nov15]
10 http://www.mims.com/USA/drug/info/Diazepam%20Injection/?type=full [2014,Nov15]
11 http://www.crazymeds.us/pmwiki/pmwiki.php/MedClass/BenzosList [2014,Nov15]
