ซินโคนิซึม (Cinchonism)
 ///// บทนำ ///// 
ต้นซิงโคนา (Cinchona) เป็นต้นไม้พื้นเมืองในแถบของเทือกเขาแอนดีส (Andes)ของทวีปอเมริกาใต้ ในสมัยก่อนจะนำเปลือกสีน้ำตาลจากลำต้นมาบดผสมกับน้ำเพื่อใช้เป็นยารักษาโรคไข้มาลาเรีย/โรคมาลาเรีย ด้วยต้นซิงโคนาสามารถผลิตสารจำพวกแอลคาลอยด์ (Alkaloids)ได้หลายชนิด จนตอนหลังมีการค้นพบว่าสารแอลคาลอยด์ที่มีความสำคัญในทางยาคือ สารควินิน (Quinine) จึงมีความต้องการของต้นซิงโคนายิ่งขึ้น นำมาสู่การแพร่ขยายบริเวณเพาะปลูกเข้ามาสู่ทวีปยุโรปและเอเชียเพื่อสนองต่อความต้องการสารควินินเพื่อนำมาผลิตเป็นยารักษาโรคมาลาเรีย 
แม้ว่าในปัจจุบัน จำนวนผู้ป่วยโรคมาลาเรียมีจำนวนน้อยลง ยาควินินยังถือเป็นยาสำคัญชนิดหนึ่งที่ใช้ในการรักษาโรคนี้มาอย่างต่อเนื่อง อย่างไรก็ดี พบว่าผู้ป่วยบางกลุ่มอาจประสบอาการข้างเคียง(ผลข้างเคียง)หรือพิษจากยาควินินได้ เรียกว่า “ซินโคนิซึม/ภาวะซินโคนิซึม/กลุ่มอาการซินโคนิซึม(Cinchonism) หรือ ควินิซึม(Quinism) ” ซึ่งอาจมาจากการรับประทานยาควินินหรือยาควินิดีน(Quinidine) รวมไปถึงการได้รับสารAlkaloidsจากต้นซิงโคนาเองก็ได้ ซึ่งหากมีอาการรุนแรงก็อาจเป็นอันตรายถึงแก่ชีวิตได้ 
 
 ///// ซินโคนิซึมเกิดได้อย่างไร/มีสาเหตุมาจากอะไร? ///// 
ภาวะซินโคนิซึมเกิดจากการได้รับสารแอลคาลอยด์(สารฯ)หรือยาควินิน (Quinine)หรือยาควินิดีน (Quinidine)โดยตรง หรือผ่านการรับประทานสิ่งที่มีส่วนผสมของต้นซิงโคนา(Cinchona) เกินขนาด อย่างไรก็ดี มีรายงานว่าผู้ป่วยบางรายที่ได้รับยาในขนาดยาปกติก็สามารถเกิดภาวะนี้ได้ 
 
 ///// ภาวะซิงโคนิซึมมีกลุ่มเสี่ยง/ปัจจัยเสี่ยงอะไรบ้าง? ///// 
โดยทั่วไปแล้ว กลุ่มเสี่ยงที่จะเกิดภาวะซิงโคนิซึมคือกลุ่มบุคคลที่ได้รับยาควินิน หรือยาควินิดีน เกินขนาด หรือได้รับสารจากต้นซิงโคนาเข้าสู่ร่างกายจำนวนมาก 
 
 ///// ภาวะซินโคนิซึมมีอาการอย่างไร? ///// 
ภาวะซินโคนิซึมเกิดกับผู้ป่วยแทบทุกรายที่ได้รับยาควินิน และ/หรือยาควินิดีน เกินขนาด หรือได้รับสารจากต้นซิงโคนาจำนวนมาก เริ่มต้นจากอาการ คลื่นไส้ อาเจียน  ปวดศีรษะ  ปวดท้อง  ท้องเสีย  หูอื้อ เกิดอาการบ้านหมุน การได้ยินเสียงเปลี่ยนไป  หรือได้ยินเสียงไม่ชัดเจน  เหงื่อออกมาก  เกิดอาการร้อนวูบวาบ รวมถึงมองเห็นภาพได้ไม่ชัดเจน 
หากมีอาการรุนแรง จะทำให้เกิดอาการ  หูดับ มองไม่เห็น การเต้นของหัวใจผิดปกติ ความดันโลหิตต่ำ การทำงานของระบบไหลเวียนโลหิตล้มเหลว/ หัวใจล้มเหลว และยังมีผลต่อการทำงานของระบบประสาทส่วนกลาง ทำให้เกิดอาการ  ง่วงซึม  สูญเสียการควบคุมสติ  สับสน  ซึมเศร้า รวมไปถึงความผิดปกติของระบบทางเดินหายใจ เช่น หายใจลำบาก   ในผู้ป่วยบางรายพบว่า มีการทำงานของไตล้มเหลว และเม็ดเลือดแดงแตกร่วมด้วย  ซึ่งหากไม่ได้รับการรักษาอย่างทันท่วงทีอาจก่อให้เกิดอันตรายถึงแก่ชีวิตได้ 
 
 ///// ควรพบแพทย์เมื่อใด? ///// 
หากกำลังใช้ ยาควินิน และ/หรือยา ควินิดีน หรือได้รับสารที่มาจากต้นซิงโคนา แล้วเกิดอาการผิดปกติอย่างใดอย่างหนึ่งข้างต้นดังที่กล่าวมาแล้วในหัวข้อ”อาการฯ” ควรเข้าพบแพทย์/มาโรงพยาบาลโดยเร็วที่สุดทันที/ฉุกเฉิน 
 
 ///// แพทย์วินิจฉัยภาวะซินโคนิซึมอย่างไร? ///// 
แพทย์สามารถวินิจฉัยภาวะซินโคนิซึมได้จาก  อาการของผู้ป่วย ร่วมกับประวัติการใช้ยาต่างๆ  ประวัติการได้รับสารหรือรับประทานสารชนิดต่างๆเข้าสู่ร่างกาย   นอกจากนี้ แพทย์อาจสั่งการตรวจทางห้องปฏิบัติการ เช่น การตรวจเลือดหาระดับของสารควินินในกระแสเลือด   การตรวจเม็ดเลือด (CBC)  การตรวจการทำงานของหัวใจ(เช่น การตรวจ ECG) และการตรวจเลือดดูการทำงานของไตร่วมด้วย 
 
 ///// รักษาภาวะซินโคนิซึมอย่างไร? ///// 
ภายหลังจากแพทย์วินิจฉัยได้แล้วว่าเป็นภาวะซินโคนิซึม การรักษาที่สำคัญคือ หยุดยาควินินหรือยาควินิดีน   หากผู้ป่วยเพิ่งรับประทานยาหรือได้รับสารฯเข้าไปภายในระยะเวลาประมาณ 1ชั่วโมง แพทย์อาจพิจารณาให้ยาถ่ายชนิดที่เรียกว่า  Activated Charcoal เพื่อช่วยดูดซับสารพิษ(ยาหรือสารที่ก่ออาการ)  ส่วนการรักษาอื่นๆ จะเป็นการรักษาแบบประคับประคองตามอาการตามที่ผู้ป่วยเป็น เช่น การให้ยาแก้คลื่นไส้อาเจียนกรณีมีอาการคลื่นไส้อาเจียนมาก  การล้างไตกรณีมีไตวาย/ไตล้มเหลว เป็นต้น 
 
 ///// ภาวะซินโคนิซึมก่อผลข้างเคียง/ภาวะแทรกซ้อนอะไร? ///// 
อาการต่างๆที่เกิดขึ้นจากภาวะซินโคนิซึม ส่วนใหญ่จะหายเป็นปกติได้เมื่อหยุดการใช้ ยาควินิน หรือยาควินิดีน หรือหยุดสารฯที่เป็นสาเหตุของภาวะนี้ 
แต่อย่างไรก็ดี พิษจากยาจำพวกควินิน ควินิดีน อาจส่งผลต่อระบบการทำงานของหัวใจหรือของไตได้  หากผู้ป่วยไม่ได้รับการรักษาอย่างทันท่วงที อาจมีความเสี่ยงในการเกิดโรคหัวใจ และ/หรือโรคไตได้ 
 
 ///// การพยากรณ์โรคของภาวะซินโคนิซึมเป็นอย่างไร? ///// 
ภาวะซินโคนิซึมนี้ ได้รับการรายงานไม่มากนัก อย่างไรก็ดี พบว่าผู้ที่ได้รับยาควินิน หรือยา ควินิดีน หรือสารจากต้นซิงโคนา เกินขนาดจะเกิดกลุ่มอาการนี้ได้ 
สาเหตุหลักของการเสียชีวิตจากกลุ่มอาการนี้คือพิษต่อระบบหัวใจและหลอดเลือด (ภาวะหัวใจวาย/หัวใจล้มเหลว)  ผู้ป่วยบางรายพบว่าเกิดปัญหาด้านการมองเห็นแบบถาวร/ตาบอด (ประมาณร้อยละ 27/27%) และความเสี่ยงการเกิดการตาบอดมีมากขึ้นในผู้ป่วยที่ได้รับยาดังกล่าวเกินขนาดในจำนวนมาก  ส่วนในเรื่องของการได้ยิน พบว่า ผู้ป่วยส่วนใหญ่จะกลับมาได้ยินเสียงภายหลังการหายจากภาวะนี้ไปแล้ว 2-3 วัน 
 
 ///// ดูแลตนเองอย่างไรเมื่อมีภาวะซินโคนิซึม? ///// 
การดูแลตนเองเมื่อมีภาวะซินโคนิซึมหลังจากแพทย์อนุญาตให้กลับมาดูแลตนเองที่บ้าน คือ 
- ปฏิบัติตามแพทย์ พยาบาลแนะนำ 
- กินยาต่างๆที่แพทย์สั่งให้ครบถ้วน ไม่หยุดยาเอง 
- มาพบแพทย์/มาโรงพยาบาลตามแพทย์นัด 
 
 ///// ควรพบแพทย์ก่อนนัดเมื่อไหร่? ///// 
ควรพบแพทย์ก่อนนัดเมื่อ 
- อาการต่างๆเลวลง เช่น ตามัวมากขึ้น  หูอื้อมากขึ้น 
- มีอาการใหม่เกิดขึ้น  เช่น    แขนขาบวม  ปัสสาวะน้อยลงมาก 
- มีผลข้างเคียงจากยาที่แพทย์สั่งจนกระทบต่อการใช้ชีวิตประจำวัน เช่น  คลื่นไส้มาก  ท้องเสียมาก 
- เมื่อกังวลในอาการ 
 
 ///// ป้องกันภาวะซินโคนิซึมอย่างไร? ///// 
การป้องกันภาวะซินโคนิซึม ได้แก่ 
ผู้ป่วยที่ใช้ยาควินิน หรือ ยาควินิดีน ควรใช้ยาตามคำสั่งของแพทย์อย่างเคร่งครัด ไม่รับประทานยาเกินขนาดที่กำหนด และเข้าพบแพทย์/มาโรงพยาบาลตามนัดหมายทุกครั้ง 
ผู้ป่วยควรระลึกเสมอว่า แม้ว่าการได้รับยานี้ในขนาดปกติ ก็อาจเกิดภาวะซึนโคนิซึมได้ จึงควรเฝ้าระวังอาการข้างเคียง/ อาการพิษของยา  ตามแพทย์/เภสัชกรแนะนำเมื่อได้รับยานี้ทุกครั้ง และเมื่อเกิดอาการผิดปกติหลังได้รับยานี้ ต้องรีบมาโรงพยาบาลทันที เพื่อได้รับการรักษาแต่เนิ่นๆ ที่จะช่วยให้การรักษาได้รับผลที่ดี 
 
 ///// บรรณานุกรม ///// 
Ian MacGregor Whyte. Robert C. Dart. Medical Toxicology. Antimalarial Agents. Lippincott Williams &amp; Wilkins, 2004;466-73. 
Leslie R. Wolf, et al. Cinchonism: Two case reports and review of acute quinine toxicity and treatment. The Journal of Emergency Medicine. 1992;10:295-301. 
Qualaquin. Highlights of prescribing information. http://www.accessdata.fda.gov/drugsatfda_docs/label/2010/021799s011lbl.pdf   [2017,March4] 
สุทัศน์ ยกส้าน. ประวัติความเป็นมาของควินิน. หนังสือพิมพ์ผู้จัดการ 9 มกราคม 2549 http://www.manager.co.th/Science/ViewNews.aspx?NewsID=9490000002980  [2017,March4]
