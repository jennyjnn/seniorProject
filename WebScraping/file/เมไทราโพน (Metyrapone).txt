เมไทราโพน (Metyrapone)
 ///// บทนำ ///// 
ยาเมไทราโพน(Metyrapone) เป็นยาที่แพทย์ใช้สำหรับวินิจฉัยสภาพของต่อมหมวกไตทำงานไม่เพียงพอหรือผลิตฮอร์โมนคอร์ติซอล(Cortisol)ได้น้อยเกินไป  ทางคลินิกยังนำยาเมไทราโพนมาบำบัดอาการของโรคคุชชิง (Cushing disease) ซึ่งเป็นภาวะ/โรคที่ร่างกายมีการผลิตฮอร์โมนคอร์ติซอลมากจนเกินไป  รูปแบบเภสัชภัณฑ์ของยาเมไทราโพนเป็นยาชนิดรับประทาน  หลังจากตัวยานี้ถูกดูดซึมจากระบบทางเดินอาหารเข้าสู่กระแสเลือด จะมีระยะเวลาอยู่ในร่างกายได้นานประมาณ 1.2–2.6 ชั่วโมง ตัวยาเมไทราโพนมีกลไกการออกฤทธิ์ ยับยั้ง การทำงานของเอนไซม์ที่มีชื่อว่า “Steroid 11 beta-hydroxylase, เอนไซม์ที่ช่วยในการผลิตฮอร์โมนคอร์ติซอล)” ส่งทำให้การผลิตฮอร์โมนคอร์ติซอลจากต่อมหมวกไตลดลง 
ทั้งนี้ ผู้ป่วยที่ไม่เหมาะต่อการใช้ยาเมไทราโพน อาจแบ่งเป็นกลุ่มๆ ดังนี้ 
- เป็นผู้ที่แพ้ยาเมไทราโพน 
- เป็นผู้ที่มีสภาพต่อมหมวกไตทำงานต่ำ 
- เป็นผู้ที่ได้รับยาประเภท Corticosteroid อย่างเชานยา Prednisone 
นอกจากนี้การใช้ยาเมไทราโพนกับผู้ป่วยบางกลุ่มต้องอาศัยประโยชน์ที่จะเกิดขึ้นกับผู้ป่วยเป็นปัจจัยสำคัญที่แพทย์จะใช้ยานี้หรือไม่ เช่น กลุ่มสตรีมีครรภ์/ตั้งครรภ์  สตรีในภาวะให้นมบุตร  ด้วยตัวยาหลายชนิดที่รวมถึงยาเมไทราโพนสามารถส่งผลกระทบต่อทารกได้ทั้งทางตรงและทางอ้อม หรือในผู้ป่วยที่มีการใช้ยาชนิดอื่นใดอยู่ก่อนจะต้องแจ้งให้แพทย์ทราบทุกครั้งเมื่อต้องการเข้ารับการรักษา  ด้วยตัวยาหลายประเภทสามารถก่อให้เกิดภาวะยาตีกัน(ปฏิกิริยาระหว่างยา)กับยาเมไทราโพน อย่างเช่น การใช้ยาเมไทราโพนร่วมกับยา Paracetamol ก็เสี่ยงต่อการเกิดพิษ(ผลข้างเคียงรุนแรง)กับตับหรือการใช้ยาเมไทราโพนร่วมกับยาอินซูลิน ก็สามารถทำให้ผู้ป่วยได้รับผลข้างเคียงจากการใช้ยาเมไทราโพนมากขึ้น 
สำหรับการใช้ยา เมไทราโพน ผู้ป่วยจะต้องปฏิบัติตามคำสั่งแพทย์ พยาบาล เภสัชกร อย่างเคร่งครัด ด้วยยาเมไทราโพนเป็นยาที่ใช้ยับยั้งการสร้างฮอร์โมนคอร์ติซอลของมนุษย์  การรับประทานยานี้มากเกินไป หรือรับประทานไม่ตรงเวลา จะส่งผลกระทบ(ผลเสีย) ต่อการวินิจฉัยและการรักษาโรคต่างๆของแพทย์โดยตรง 
อนึ่ง ยังมีข้อปฏิบัติในด้านความปลอดภัยของการใช้ยาที่ผู้ป่วยสามารถยึดเป็นแนวปฏิบัติเมื่อต้องใช้ยาเมไทราโพน เช่น 
- รับประทานยานี้ตามคำสั่งแพทย์อย่างเคร่งครัด  ห้ามลืมรับประทานยาหรือ       รับประทานยาผิดขนาด  ผิดเวลา 
- ห้ามรับประทานยานี้พร้อมเครื่องดื่มประเภทแอลกอฮอล์  ด้วยจะส่งผลให้เกิด
อาการวิงเวียนรุนแรง 
- ในกรณีพบเห็นอาการแพ้ยานี้ ต้องรีบนำผู้ป่วยมาพบแพทย์/มาโรงพยาบาลทันที/ฉุกเฉิน   ซึ่งสามารถสังเกอาการแพ้ยานี้ได้จาก อาการมีผื่นคันขึ้นเต็มตัว  อึดอัด/หายใจไม่ออก/หายใจลำบาก  ใบหน้าบวม 
- *กรณีหลงลืมรับประทานยานี้เกินขนาดจะทำให้ผู้ป่วยเกิดอาการวิงเวียน และง่วงนอนอย่างรุนแรง  คลื่นไส้และ/หรืออาเจียนอย่างมาก  อาจมีอาการท้องเสีย   ปวดท้อง  ปากแห้ง  เกิดอาการชัก   อ่อนเพลีย  หากพบเห็นอาการเหล่านี้ ต้องรีบนำผู้ป่วยส่ง	  โรงพยาบาลทันที 
- สำหรับอาการของโรคคุชชิง หากผู้ป่วยรับประทานยานี้ตรงตามคำสั่งแพทย์และเป็นระยะเวลาที่แพทย์แนะนำ แต่อาการไม่ดีขึ้นเลย ต้องรีบพาผู้ป่วยมาพบแพทย์/มาโรงพยาบาล โยไม่ต้องรอจนถึงวันแพทย์นัด เพื่อแพทย์พิจารณาปรับแนวทางการรักษา 
หากผู้บริโภค/ผู้ป่วยมีข้อสงสัยการใช้ยาเมไทราโพนเพิ่มเติม  สามารถสอบถามได้จากแพทย์ หรือเภสัชกร ในสถานพยาบาลที่เข้ารับการรักษาได้  และในตลาดการค้ายาแผนปัจจุบัน  เราจะพบเห็นการจัดจำหน่ายยาเมไทราโพนภายใต้ยาชื่อการค้า ว่า “Metopirone” 
 
 ///// เมไทราโพนมีสรรพคุณ(คุณสมบัติ)อย่างไร? ///// 
ยาเมไทราโพนมีสรรพคุณ/ข้อบ่งใช้ เช่น 
- ใช้รักษาโรคคุชชิง (Cushing disease) 
- ใช้วินิจฉัยการทำงานของต่อมหมวกไตว่าผิดปกติหรือไม่ 
 
 ///// เมไทราโพนมีกลไกการออกฤทธิ์อย่างไร? ///// 
ในบทความนี้จะขอกล่าวกลไกการออกฤทธิ์ของยาเมไทราโพนเฉพาะที่ใช้รักษาโรคคุชชิงเท่านั้น โดยตัวยาเมไทราโพนจะ ยับยั้ง การทำงานของเอนไซน์ Steroid 11 beta-hydroxylase ซึ่งมีหน้าที่สำคัญในกระบวนการผลิตฮอร์โมนคอร์ติซอล(Cortisol) ส่งผลให้ฮอร์โมนคอร์ติซอลกลับสู่ภาวะปกติ อาการของโรคคุชชิงที่เกิดจากภาวะมีฮอร์โมนคอร์ติซอลในเลือด/ในร่างกายสูงผิดปกติจึงดีขึ้น จึงก่อให้เกิดฤทธิ์ของการรักษาได้ตามสรรพคุณ 
 
 ///// เมไทราโพนมีรูปแบบการจัดจำหน่ายอย่างไร? ///// 
ยาเมไทราโพนมีรูปแบบการจัดจำหน่าย เช่น 
- ยาแคปซูลนิ่มชนิดรับประทาน ที่ประกอบด้วย Metyrapone  250 มิลลิกรัม/แคปซูล 
 
 ///// เมไทราโพนมีขนาดรับประทานอย่างไร? ///// 
ยาเมไทราโพน มีขนาดรับประทานที่ในบทความนี้จะกล่าวถึงเฉพาะสำหรับการรักษาโรคคุชชิง เช่น 
- ผู้ใหญ่: รับประทานยาขนาด 250 มิลลิกรัม ทุกๆ 4 ชั่วโมง ห้ามรับประทานยาเกิน 6 กรัม/วัน โดยระยะเวลาในการใช้ยาให้เป็นไปตามดุลยพินิจของแพทย์ และรับประทานยานี้หลังอาหารทันที 
- เด็ก: การใช้ยา และขนาดยานี้ ในเด็ก ขึ้นกับดุลพินิจของแพทย์ เป็นกรณีๆไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเมไทราโพน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคมะเร็ง  รวมทั้งกำลังกินยา/ใช้ยาอะไรอยู่เพราะยาเมไทราโพน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมไทราโพน  สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป     ไม่จำเป็นต้องเพิ่มปริมาณยาเป็น 2 เท่าให้รับประทานยาที่ขนาดปกติ 
 
 ///// เมไทราโพนมีผลไม่พึงประสงค์อย่างไร? ///// 
ยาเมไทราโพนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น  กรณีใช้ยานี้เป็นเวลานานๆ จะทำให้มีอาการหัวใจเต้นผิดปกติ  เท้า-ขามีอาการบวม 
- ผลต่อผิวหนัง:  เช่น  อาจเกิดผื่นคันได้บ้าง  ผมยาวเร็วผิดปกติ  เกิดสิว 
- ผลต่อกล้ามเนื้อและกระดูก:  เช่น  เกิดตะคริว   ปวดกล้ามเนื้อ 
- ผลต่อระบบการเผาผลาญของร่างกาย:  เช่น  น้ำหนักตัวเพิ่มขึ้นอย่างรวดเร็ว 
- ผลต่อระบบประสาท:  เช่น  วิงเวียน  ง่วงนอน  ปวดศีรษะ 
- ผลต่อสภาพจิตใจ:  เช่น  มีอาการกระสับกระส่าย 
- ผลต่อระบบทางเดินอาหาร:  เช่น   คลื่นไส้    อาเจียน 
 
 ///// มีข้อควรระวังการใช้เมไทราโพนอย่างไร? ///// 
มีข้อควรระวังการใช้ยาเมไทราโพน เช่น 
- ห้ามใช้กับผู้ที่มีประวัติแพ้ยาชนิดนี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร  นอกจากจะมีคำสั่งแพทย์ 
- ห้ามปรับขนาดรับประทานด้วยตนเอง ต้องรับประทานยานี้ตามคำสั่งแพทย์เท่านั้น 
- ก่อนการใช้ยานี้ ผู้ป่วยต้องแจ้งให้ แพทย์/ พยาบาล/ เภสัชกร ทราบทุกครั้งว่า ตนเองมียาอื่นใดที่ใช้อยู่ก่อน 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเมไทราโพนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เมไทราโพนมีปฏิกิริยาระหว่างยากับยาตัวอื่นอย่างไร? ///// 
ยาเมไทราโพนมีปฏิกิริยาระหว่างยากับยาตัวอื่น เช่น 
- การรับประทานยาเมไทราโพนร่วมกับ ยาเม็ดคุมกำเนิด อย่างเช่น  Estradiol  อาจทำให้เกิดรบกวนการทำงานของยาเมไทราโพน ซึ่งจะส่งผลต่อการวินิจฉัยอาการป่วยจากต่อมหมวกไต  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยาเมไทราโพนร่วมกับยา Cypoheptadine  ด้วยจะทำให้ประสิทธิภาพของเมไทราโพนลดลง 
 
 ///// ควรเก็บรักษาเมไทราโพนอย่างไร? ///// 
ควรเก็บยาเมไทราโพน ภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// เมไทราโพนมีชื่ออื่นอีกไหม? ผลิตจากบริษัทอะไรบ้าง? ///// 
ยาเมไทราโพน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.medicines.org.uk/emc/medicine/26460[2017,Sept16] 
http://www.webmd.com/drugs/2/drug-4764/metopirone-oral/details[2017,Sept16] 
https://en.wikipedia.org/wiki/Metyrapone[2017,Sept16] 
https://www.drugs.com/imprints/ciba-ln-20489.html[2017,Sept16]
