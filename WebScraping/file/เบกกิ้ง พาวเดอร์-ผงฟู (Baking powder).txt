เบกกิ้ง พาวเดอร์/ผงฟู (Baking powder)
 ///// บทนำ ///// 
เบกกิ้ง พาวเดอร์(Baking powder) หรือรู้จักในคำว่า “ผงฟู” หรือ ผงฟูทำขนมปัง  เป็นส่วนผสมของสารประกอบที่มีชื่อเรียกว่า โซเดียม ไบคาร์บอเนต (Sodium bicarbonate หรือ โซเดียมไฮโดรเจนคาร์บอเนต  สูตรเคมีคือ NaHCO3 ชื่อใช้ใน ภาษาไทย คือ เบกกิ้งโซดา/Baking soda)รวมกับกรดอ่อนที่เป็นผงแห้ง  ซึ่งเมื่อได้รับความชื้นหรือเติมน้ำลงในเบกกิ้ง พาวเดอร์จะเกิดปฏิกิริยาระหว่างโซเดียม ไบคาร์บอเนตกับกรดอ่อนจะได้ผลิตภัณฑ์เป็นแก๊สคาร์บอนไดออกไซด์ที่มีคุณสมบัติทำให้แป้งขนมมีลักษณะฟูและพองตัวขึ้น และเพื่อเป็นการยืดอายุ จึงต้องจัดเก็บผงฟูในที่แห้ง  นักวิทยาศาสตร์ทางด้านอาหารอาจจะเพิ่มส่วนประกอบในผงฟูด้วยแป้งข้าวโพดหรือแป้งมันเพื่อช่วยดูดซับความชื้นจากอากาศและช่วยป้องกันการเกิดปฏิกิริยาระหว่างโซเดียม ไบคาร์บอเนตกับกรดอ่อนในสูตรตำรับของผงฟูไม่ให้เกิดเร็วจนเกินไป 
ปัจจุบัน เราพบเห็นสูตรตำรับของผงฟูถูกแบ่งเป็นอีก 2 ประเภท ได้แก่ 
1.	ผงฟูที่เกิดปฏิกิริยาชั้นเดียว(Single-acting หรือ Single action): ผงฟูประเภทนี้จะปลดปล่อยแก๊สคาร์บอนไดออกไซด์ออกมามากครั้งเดียวเมื่อเปียกน้ำหรือโดนความชื้น 
2.	ผงฟูที่มีปฏิกิริยา 2 ชั้น (Double-acting หรือ Double action): เมื่อนำไปผสมกับอาหาร/ขนม  ผงฟูประเภทนี้จะปลดปล่อยแก๊สเล็กน้อยในช่วงแรก และเมื่อโดนความร้อนจะมีการปลดปล่อยแก๊สเพิ่มขึ้นอีกเพื่อชดเชยปริมาณแก๊สที่สูญเสียไปกับขั้นตอนการผสม/การคลุกเคล้าในช่วงแรก 
ความแตกต่างของผงฟูทั้งสองประเภทข้างต้น มีเหตุผลมาจากสัดส่วนที่เป็นองค์ประกอบ เช่น ปริมาณของโซเดียม ไบคาร์บอเนตกับกรดอ่อน ตลอดจนกระทั่งปริมาณแป้งข้าวโพด หรือแป้งมันที่ใช้เป็นองค์ประกอบเพื่อลดความเร็วของปฏิกิริยาในผงฟู 
ผู้บริโภคสามารถเลือกใช้ผลิตภัณฑ์ผงฟูที่มีจำหน่ายในประเทศโดยใช้ข้อมูลที่ระบุไว้บนฉลากของภาชนะบรรจุ และควรเลือกใช้ผลิตภัณฑ์ที่มีเครื่องหมายจาก สำนักงานคณะกรรมการอาหารและยา(อย.)รับรองเท่านั้น 
อนึ่ง “ผงฟู” ความหมายจากพจนานุกรมฉบับราชบัณฑิตยสถาน พ.ศ. 2554 หมายถึง สารผสมชนิดหนึ่ง ซึ่งเมื่อเปียกน้ำหรือทำให้ร้อน จะให้แก๊สคาร์บอนไดออกไซด์ออกมา มีองค์ประกอบที่สำคัญคือ โซเดียมไฮโดรเจนคาร์บอเนต มีสูตร NaHCO3 ปนแป้ง ผสมคลุกเคล้ากับสารอื่นซึ่งมักเป็นกรดทาร์ทาริก มีสูตร HOOC.CHOH.CHOH.COOH หรือ โพแทสเซียมไฮโดรเจนทาร์เทรต มีสูตร KHC4H4O6  หรือแคลเซียมไดไฮโดรเจนฟอสเฟต มีสูตร Ca(H2PO4)2 หรือสารส้ม ใช้ประโยชน์ทำให้ขนมปังและขนมบางประเภทมีเนื้อฟูพรุน 
 
 ///// ประโยชน์ของเบกกิ้ง พาวเดอร์มีอะไรบ้าง? ///// 
ประโยชน์ของเบกกิ้ง พาวเดอร์/ผงฟู เช่น 
1.	ใช้ในการทำขนมให้มีลักษณะนุ่มและฟูดูน่ารับประทาน เช่น ขนมปัง  นอกจากนี้การใช้ผงฟูยังช่วยให้ความแตกต่างเรื่องสีสันและรสชาติของผลิตภัณฑ์อาหาร 
2. 	อุตสาหกรรมอาหารเคยใช้ยีสต์(Yeast)มาเป็นตัวช่วยทำให้อาหาร/ขนมมีลักษณะฟูแต่ต้องใช้เวลาหมักส่วนผสมที่ยาวนาน ผิดกับผงฟูซึ่งใช้เวลาสั้นกว่ามากทำให้ช่วยลดระยะเวลาในกระบวนการผลิตอาหาร 
 
 ///// ส่วนประกอบของเบกกิ้ง พาวเดอร์มีอะไรบ้าง? ///// 
ส่วนประกอบของเบกกิ้ง พาวเดอร์/ผงฟูอย่างง่ายๆที่พบเห็นมีดังนี้ เช่น 
1. โซเดียมไบคาร์บอเนต (Sodium bicarbonate) มีฤทธิ์เป็นด่างอ่อน 
2. สารประกอบที่มีฤทธิ์เป็นกรด และมีการนำมาใช้อยู่ 2 ชนิด คือ 
2.1	โปแตสเซียม ไบทาร์เทรต (Potassium bitartrate/ KC4H5O6 หรือ อีกชื่อหนึ่งคือ ครีมออฟทาร์ทาร์ (Cream of tartar) ซึ่งเป็นสารประกอบที่ได้จากการทำไวน์และนำมาใช้ในลักษณะของเกลือที่สามารถทำปฏิกิริยากับโซเดียม ไบคาร์บอเนต 
2.2	โซเดียม อะลูมิเนียม ซัลเฟต (Sodium aluminium sulfate/NaAl(So4)2)จัดเป็นเกลืออีกชนิดหนึ่งที่ใช้ในกระบวนการทำผงฟู  มีความแตกต่างจากโปแตสเซียม ไบทาร์เทรตตรงที่ปฏิกิริยาที่ทำให้เกิดฟองแก๊สคาร์บอนไดออกไซด์ จะช้ากว่าและอาจทำให้รสชาติผลิตภัณฑ์แตกต่างออกไป 
3.	แป้งข้าวโพด ใช้เป็นตัวป้องกันขวางกั้นมิให้โซเดียม ไบคาร์บอเนตกับสารที่มีฤทธิ์เป็นกรด (โปแตสเซียม ไบทาร์เทรต หรือโซเดียม อะลูมิเนียม ซัลเฟต)เข้าทำปฏิกิริยาเร็วจนเกินไป และช่วยปกป้องการดูดซับความชื้นจากสภาพแวดล้อมในภาชนะบรรจุซึ่งส่งผลต่อความคงตัวและอายุการใช้งานของผลิตภัณฑ์ผงฟู 
 
 ///// เบกกิ้ง พาวเดอร์ ต่างกับ เบกกิ้ง โซดา อย่างไร? ///// 
ขอสรุปความแตกต่างของเบกกิ้ง พาวเดอร์/ผงฟู และ เบกกิ้งโซดา เป็นข้อๆ ดังนี้ 
1.	เบกกิ้งโซดาหรือโซเดียม ไบคาร์บอเนตเพียงอย่างเดียว มักจะใช้กระตุ้นให้เกิดฟองในเครื่องดื่มที่มีฤทธิ์เป็นกรด เช่น น้ำมะนาว  น้ำส้ม  นมเปรี้ยว หรือโยเกิร์ต  	ทำให้เกิดความซ่าและดูน่ารับประทาน  การนำเบกกิ้งโซดามาผสมในส่วนประกอบของขนมปัง  อาจทำให้การฟูและพองตัวของเนื้อขนมไม่ได้สัดส่วนตามต้องการ 
2.	เบกกิ้ง โซดา สามารถใช้ล้างท่อระบายน้ำของอ่างล้างจาน โดยผสมน้ำร้อน จะก่อให้เกิดฟองที่มีแรงดันทำให้สิ่งที่อุดตันในท่อระบายน้ำหลุดออก 
3.	เบกกิ้ง โซดา จะเก็บได้ยาวนานกว่าเบกกิ้ง พาวเดอร์ เมื่ออยู่ในที่แห้งปราศจากความชื้น  ส่วนเบกกิ้ง พาวเดอร์มีกรดเป็นองค์ประกอบจึงสามารถเกิดปฏิกิริยาได้ง่ายทำให้มีอายุการเก็บรักษาสั้นกว่า 
4.	การปลดปล่อยแก๊สคาร์บอนไดออกไซด์ของเบกกิ้ง โซดาจะมีการปลดปล่อย   ครั้งเดียว  ขณะที่เบกกิ้ง พาวเดอร์ในท้องตลาดส่วนใหญ่เป็นแบบ Double-acting จะสามารถปลดปล่อยคาร์บอนไดออกไซด์ได้ถึง2 ครั้ง 
 
 ///// จะรู้ได้อย่างไรว่าเบกกิ้ง พาวเดอร์ยังมีประสิทธิภาพดีอยู่หรือไม่? ///// 
มีวิธีทดสอบผงฟู/เบกกิ้ง พาวเดอร์ว่า ยังใช้งานได้หรือไม่โดยนำผงฟูมาใส่ภาชนะอย่างชามหรือแก้ว แล้วเติมน้ำพอประมาณ สังเกตหากพบว่ามีฟองแก๊สขึ้นมาก็นับว่ายังสามารถใช้ได้  นอกจากนี้ยังต้องพิจารณาปัจจัยอื่นร่วมด้วย เช่น สีสันของผงฟูต้องสม่ำเสมอไม่เปลี่ยนแปลงไปจากเดิม  ไม่มีสิ่งปนเปื้อนต่างๆ เช่น ซากหรือมูลของแมลงตลอดจนกระทั่งฝุ่นผง   ทั้งนี้ต้องใช้ผลิตภัณฑ์ผงฟูที่ “ยังไม่หมดอายุ” เท่านั้น 
 
 ///// เบกกิ้ง พาวเดอร์แบบใดเป็นที่นิยมมากกว่ากัน? ///// 
หากสืบค้นในข้อมูลอิเล็กทรอนิกส์ตามเว็บไซด์ต่างๆ จะพบว่า ผงฟูประเภท 
Double-acting จะได้รับความนิยมกว่าด้วยเหตุผลที่ว่า  ผงฟูประเภทนี้มีการปลดปล่อย
แก๊สฯถึง 2ครั้ง ทำให้ไม่ต้องเร่งรีบในการผลิตอาหารด้วยเกรงว่าแก๊สที่เกิดขึ้นจะหมดไป   ทั่วไป จะมีช่วงห่างของระยะเวลาการปล่อยแก๊สครั้งที่ 1และครั้งที่ 2 อยู่ที่ประมาณ 15–20 นาที โดยไม่ทำให้ลักษณะการฟูของอาหาร/ขนมเสียไป 
 
 ///// ควรเก็บรักษาเบกกิ้ง พาวเดอร์อย่างไร? ///// 
สามารถเก็บผลิตภัณฑ์ผงฟู/เบกกิ้ง พาวเดอร์ภายใต้อุณหภูมิห้องที่เย็นและแห้ง โดยบรรจุในภาชนะที่ปิดมิดชิด พ้นแสง/แสงแดด  ควรหลีกเลี่ยงการเก็บในห้องน้ำหรือในบริเวณที่มีความชื้นสูง 
ไม่เก็บผลิตภัณฑ์ผงฟูที่หมดอายุแล้ว หรือผลิตภัณฑ์ฯที่มีลักษณะทางกายภาพเปลี่ยนไป หรือ มีการปนเปื้อนฝุ่นผงต่างๆ 
ห้ามทิ้งผลิตภัณฑ์ผงฟูลงน้ำหรือในดิน ด้วยผงฟูมีองค์ประกอบของเกลือโซเดียม ไบคาร์บอเนตและกรด ซึ่งอาจเป็นอันตรายต่อพืชและตัวอ่อนของสัตว์ที่อาศัยในบริเวณนั้นๆ 
 
 ///// ตัวอย่างเบกกิ้ง พาวเดอร์ที่มีจำหน่ายในประเทศไทยมีอะไรบ้าง? ///// 
ผงฟู/เบกกิ้ง พาวเดอร์ ที่มีจำหน่ายในบ้านเราและพบเห็นได้ตามร้านค้า เช่น 
1 อิมพีเรียล เบเกอร์สชอยส์ ผงฟูดับเบิลแอ็คชั่น 100กรัม  (Imperial Bakers'choice Double Action Baking Powder 100g) 
2 แม็กกาแรต ผงฟูดับเบิลแอคชั่น 300กรัม  (McGarrett Double Action Baking Powder 300g) 
 
 ///// การเตรียมเบกกิ้ง พาวเดอร์ใช้เองทำอย่างไร? ///// 
ขั้นตอนการเตรียมผงฟู/เบกกิ้ง พาวเดอร์ ไว้ใช้เองเริ่มจาก 
1.	เตรียมวัตถุดิบที่เป็นเกรดผสมอาหาร ซึ่งประกอบด้วย 
- โซเดียม ไบคาร์บอเนต	1 ช้อนชา 
- ครีมออฟทาร์ทาร์	2 ช้อนชา 
- แป้งข้าวโพด	1 ช้อนชา 
2.	ผสมโซเดียม ไบคาร์บอเนตกับครีมออฟทาร์ทาร์ ตามสัดส่วนในข้อ 1.                         กวนผสมให้เข้ากันดี จะได้ผงฟูที่พร้อมใช้งานได้เลย 
3.	หากต้องการยืดอายุการเก็บผงฟู ให้ผสมแป้งข้าวโพดลงไปด้วย และกวนผสมให้เข้ากัน 
4.	การผสมควรทำในที่ที่ไม่มีความชื้น เพื่อป้องกันการเกิดปฏิกิริยาระหว่างขั้นตอนการผสม  ดังนั้นอาจใช้ห้องปรับอากาศที่เย็นเป็นสถานที่ผลิตผงฟู 
 
 ///// บรรณานุกรม ///// 
https://www.thespruce.com/what-is-baking-powder-1328636 [2018,May19] 
https://en.wikipedia.org/wiki/Baking_powder [2018,May19] 
https://en.wikipedia.org/wiki/Potassium_bitartrate [2018,May19] 
https://www.quora.com/What-is-the-purpose-of-baking-powder-in-a-recipe [2018,May19] 
https://www.thebalance.com/homemade-baking-powder-recipe-4142779 [2018,May19] 
https://www.livestrong.com/article/475205-what-is-the-purpose-of-putting-baking-powder-baking-soda-in-my-chocolate-chip-cookies/ [2018,May19] 
https://www.simplyrecipes.com/the_difference_between_baking_soda_and_baking_powder/ [2018,May19] 
https://www.quora.com/What-is-the-purpose-of-baking-powder-in-a-recipe [2018,May19] 
https://www.priceza.com/s/%E0%B8%A3%E0%B8%B2%E0%B8%84%E0%B8%B2/%E0%B8%9C%E0%B8%87%E0%B8%9F%E0%B8%B9 [2018,May19] 
https://www.thebalance.com/homemade-baking-powder-recipe-4142779 [2018,May19]
