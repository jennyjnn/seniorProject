เนบิโวลอล (Nebivolol)
 ///// บทนำ ///// 
เนบิโวลอล (Nebivolol หรือ Nebivolol hydrochloride) เป็นยาในกลุ่มเบต้า1 รีเซปเตอร์ บล็อกเกอร์ (Beta1-receptor blocker ที่อยู่ในกลุ่มยา Beta blocker) มีฤทธิ์ขยายหลอดเลือด ทางคลินิกจึงนำมาใช้เป็นยาลดความดันโลหิตสูง ในประเทศแถบยุโรปยังใช้ยานี้รักษาอาการหัวใจล้มเหลวอีกด้วย 
ยาเนบิโวลอลมีรูปแบบผลิตภัณฑ์เป็นยาชนิดรับประทาน โดยตัวยาจะถูกดูดซึมได้อย่างรวดเร็วจากระบบทางเดินอาหาร ยาที่ถูกดูดซึมเข้าสู่กระแสเลือดจะเข้าจับกับพลาสมาโปรตีนได้ถึงประ มาณ 98% ตับจะคอยทำลายยานี้อย่างต่อเนื่อง ร่างกายต้องใช้เวลาประมาณ 10 ชั่วโมงเพื่อกำจัดยานี้ทิ้งโดยผ่านไปทางปัสสาวะและอุจจาระ 
ทั้งนี้เงื่อนไขที่ทำให้ผู้ป่วยไม่สามารถใช้ยาเนบิโวลอลได้มีดังนี้เช่น 
- มีประวัติแพ้ยานี้มาก่อน 
- มีภาวะหัวใจหยุดเต้น 
- มีประวัติป่วยด้วยโรคหืด หรือป่วยด้วยภาวะ Raynaud syndrome หรือมีปัญหาการทำงานของตับ 
- เป็นผู้ป่วยเด็กที่มีอาการโรคเบาหวาน (อ่านเพิ่มเติมในเว็บ haamor.com บทความเรื่อง เบาหวานในเด็กและวัยรุ่น) หรือเด็กที่ป่วยด้วยภาวะหัวใจล้มเหลว 
- ห้ามใช้ยาเนบิโวลอลกับผู้ป่วยที่มีการใช้ยา Miberfradil (ยารักษาโรคความดันโลหิตสูง) อยู่ก่อนแล้ว 
โดยทั่วไปแพทย์จะให้ผู้ป่วยรับประทานยาเนบิโวลอลเพียงวันละ 1 ครั้งเท่านั้นซึ่งสามารถรับประทานยานี้ก่อนหรือพร้อมอาหารก็ได้ การใช้ยาเนบิโวลอลรักษาอาการหัวใจล้มเหลว แพทย์อาจต้องให้ผู้ป่วยเริ่มรับประทานยาในขนาดต่ำก่อน จากนั้นแพทย์จึงค่อยปรับขนาดรับประทานเพิ่มขึ้น โดยสังเกตการตอบสนองของร่างกายผู้ป่วยประกอบกันไป 
อาการข้างเคียง (ผลข้างเคียง) ที่อาจพบเห็นได้หลังจากได้รับยาเนบิโวลอลคือ อาจจะเกิดอาการอ่อนเพลียและหัวใจเต้นช้าลง 
หากรับประทานยาเนบิโวลอลเกินขนาดจะก่อให้มีอาการวิตกกังวล ตาพร่า หนาวสั่น เหงื่อออกมาก รู้สึกสับสน ปัสสาวะน้อย มีอาการไอ ตัวซีด ซึมเศร้า วิงเวียน เป็นลม ปากแห้ง หัวใจเต้นเร็ว ปวดศีรษะ เบื่ออาหาร เป็นตะคริว เกิดลมชัก และเข้าขั้นโคม่า หากพบเห็นอาการเหล่านี้ต้องรีบนำผู้ป่วยมาพบแพทย์/มาโรงพยาบาลโดยเร็วทันที/ฉุกเฉิน 
สำหรับประเทศไทยโดยคณะกรรมการอาหารและยาได้ระบุให้ยาเนบิโวลอลอยู่ในกลุ่มยาอันตราย และการใช้ยานี้จะต้องเป็นไปตามคำสั่งแพทย์อย่างเคร่งครัด 
 ///// เนบิโวลอลมีสรรพคุณ (คุณสมบัติ) อย่างไร? ///// 
ยาเนบิโวลอลมีสรรพคุณ/ข้อบ่งใช้เช่น 
- ยำบัดรักษาความดันโลหิตสูง 
- บำบัดรักษาอาการหัวใจล้มเหลว 
 ///// เนบิโวลอลมีกลไกการออกฤทธิ์อย่างไร? ///// 
ยาเนบิโวลอลมีกลไกการออกฤทธิ์โดย ตัวยาจะยับยั้งการทำงานที่ตัวรับ (Receptor) ที่ชื่อ เบต้า1 รีเซปเตอร์ (Beta 1 receptor) ซึ่งอยู่ตามผนังหลอดเลือดต่างๆทำให้หลอดเลือดขยายตัว ส่งผลต่อการสูบฉีดเลือดไปเลี้ยงอวัยวะต่างๆของหัวใจทำได้สะดวกขึ้น จากกลไกดังกล่าวจึงก่อให้เกิดฤทธิ์ของการรักษาตามสรรพคุณ 
 ///// เนบิโวลอลมีรูปแบบการจัดจำหน่ายอย่างไร? ///// 
ยาเนบิโวลอลมีรูปแบบการจัดจำหน่ายเป็นยาเม็ดชนิดรับประทานขนาด 2.5, 5, 10 และ 20 มิลลิกรัม/เม็ด 
 ///// เนบิโวลอลมีขนาดรับประทานอย่างไร? ///// 
ยาเนบิโวลอลมีขนาดรับประทานเช่น 
ก.	สำหรับความดันโลหิตสูง: 
- ผู้ใหญ่: รับประทานยา 5 มิลลิกรัมวันละครั้ง แพทย์สามารถปรับขนาดรับประทานเพิ่มขึ้นทุก 2 สัปดาห์โดยขนาดรับประทานสูงสุดไม่เกิน 40 มิลลิกรัม/วัน 
- ผู้สูงอายุที่มีอายุมากกว่า 65 ปีขึ้นไป: รับประทานเริ่มต้นที่ 2.5 มิลลิกรัมวันละครั้ง แพทย์สามารถเพิ่มขนาดรับประทานเป็น 5 มิลลิกรัม/วัน 
ข. สำหรับอาการหัวใจล้มเหลว: 
- ผู้ใหญ่: เริ่มต้นรับประทาน 1.25 มิลลิกรัมวันละครั้ง แพทย์สามารถเพิ่มขนาดรับประทานเป็นอีกเท่าตัวหลังใช้ยานี้ไปแล้ว 1 - 2 สัปดาห์ โดยขนาดรับประทานสูงสุดไม่เกิน 10 มิลลิกรัม/วัน 
*อนึ่ง 
- สามารถรับประทานยานี้ก่อนหรือพร้อมอาหารก็ได้ 
- ผู้ป่วยความดันโลหิตสูงและมีภาวะโรคไตร่วมด้วยให้เริ่มรับประทานยา 2.5 มิลลิกรัมวันละครั้ง แพทย์สามารถเพิ่มขนาดรับประทานได้ถึง 5 มิลลิกรัม/วัน 
- เด็ก: ขนาดการใช้ยานี้ของเด็กยังมิได้มีการจัดทำทางคลินิก ขนาดการใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเนบิโวลอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเนบิโวลอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเนบิโวลอลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไปไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาเนบิโวลอลตรงเวลา และการ ลืมรับประทานยานี้บ่อยครั้งอาจทำให้อาการป่วยทรุดลง 
 ///// เนบิโวลอลมีผลไม่พึงประสงค์อย่างไร? ///// 
ยาเนบิโวลอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบหัวใจและหลอดเลือด: เช่น เกิดภาวะหัวใจเต้นช้า มีอาการบวมตามร่างกาย ความดันโลหิตต่ำหรือความดันโลหิตสูง หัวใจเต้นผิดจังหวะ อาจพบอาการเจ็บหน้าอกหรือมีภาวะกล้ามเนื้อหัวใจขาดเลือด ผู้ป่วยบางรายอาจพบภาวะหัวใจล้มเหลว 
- ผลต่อระบบประสาท: เช่น มีอาการวิงเวียน ปวดศีรษะ ความรู้สึกสัมผัสเพี้ยน 
- ผลต่อระบบทางเดินหายใจ: เช่น หยุดหายใจ มีอาการคล้ายเป็นไข้หวัด ไอ หลอดลมอักเสบ คอ/คอหอยอักเสบ หลอดลมหดเกร็งตัว/หายใจลำบาก 
- ผลต่อผิวหนัง: เช่น มีเหงื่อออกมาก เกิดผื่นคัน ลมพิษ 
- ผลต่อกล้ามเนื้อ: เช่น มีอาการปวดหลัง 
- ผลต่อระบบทางเดินอาหาร: เช่น ท้องผูกหรือท้องเสีย คลื่นไส้ เบื่ออาหาร ท้องอืด อาเจียน และปวดท้อง 
- ผลต่อภาวะทางจิต: เช่น กระสับกระส่าย ฝันร้าย ซึมเศร้า นอนไม่หลับ วิตกกังวล 
- ผลต่อการมองเห็น: เช่น มีอาการตาพร่า 
- ผลต่อระบบเลือด: เช่น เกล็ดเลือดลดลง (Thrombocytopenia) 
- ผลต่อไต: เช่น อาจมีภาวะไตวายเฉียบพลัน 
- ผลต่อตับ: เช่น ตับทำงานผิดปกติ/ตับอักเสบ ค่าสารบิลิรูบินในเลือดสูง 
- ผลต่อระบบการเผาผลาญพลังงานของร่างกาย: เช่น ระดับคอเลสเตอรอลในเลือดสูง กรดยูริคในเลือดสูง ระดับไตรกลีเซอไรด์ในเลือดสูง ไขมันชนิดดี (เฮชดีแอล/HDL) ในเลือดลดลง 
 ///// มีข้อควรระวังการใช้เนบิโวลอลอย่างไร? ///// 
มีข้อควรระวังการใช้ยาเนบิโวลอลเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามปรับขนาดรับประทานยานี้ด้วยตนเอง 
- ห้ามใช้ยานี้กับผู้ป่วยที่มีภาวะหัวใจหยุดเต้น ผู้ที่อยู่ในภาวะหัวใจล้มเหลว ผู้ที่มีอาการหัวใจ เต้นช้า ผู้ที่อยู่ในภาวะช็อกจากโรคหัวใจ ผู้ป่วยเนื้องอก Pheochrocytoma ที่อาการโรครุนแรงจนควบคุมรักษาไม่ได้ ผู้ป่วยโรคหืดหรือมีประวัติป่วยเป็นโรคหลอดลมอักเสบ 
- ระวังการใช้ยานี้กับผู้ป่วยโรคกล้ามเนื้ออ่อนแรง ผู้ที่มีภาวะน้ำตาลในเลือดต่ำ ผู้ป่วยต่อมไท รอยด์เป็นพิษ 
- ระหว่างการใช้ยานี้ผู้ป่วยควรได้รับการตรวจวัดความดันโลหิต ตรวจคลื่นไฟฟ้าหัวใจ/ECG และตรวจระดับน้ำตาลในเลือดตามแพทย์แนะนำ 
- ปฏิบัติตามคำแนะนำของแพทย์อย่างเคร่งครัดและมาพบแพทย์/มาโรงพยาบาลตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเนบิโวลอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เนบิโวลอลมีปฏิกิริยาระหว่างยากับยาตัวอื่นอย่างไร? ///// 
ยาเนบิโวลอลมีปฏิกิริยาระหว่างยากับยาตัวอื่นเช่น 
- การใช้ยาเนบิโวลอลร่วมกับยา Theophylline อาจทำให้ประสิทธิภาพของยาเนบิโวลอลลดต่ำ และได้รับผลข้างเคียงจากยา Theophylline เพิ่มมากขึ้นโดยทำให้เกิดอาการอาเจียน คลื่นไส้ นอนไม่หลับ ตัวสั่น หัวใจเต้นผิดปกติ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาเนบิโวลอลร่วมกับยา Dolasetron, Atazanavir อาจทำให้เกิดภาวะหัวใจเต้นผิดปกติ กรณีที่จำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาเนบิโวลอลร่วมกับยา Verapamil อาจทำให้เกิดภาวะความดันโลหิตต่ำ และหัวใจเต้นช้าลง กรณีที่ต้องใช้ยาร่วมกันแพทย์จะปรับขนาดรับประทานอย่างเหมาะสมกับผู้ป่วย 
- การใช้ยาเนบิโวลอลร่วมกับยา Diltiazem อาจเป็นเหตุให้เกิดอาการกล้ามเนื้ออ่อนแรง ปวดศีรษะ เป็นลม น้ำหนักตัวเพิ่ม หายใจถี่/หายใจเร็ว เจ็บหน้าอก หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาเนบิโวลอลอย่างไร? ///// 
ควรเก็บยาเนบิโวลอลในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เนบิโวลอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเนบิโวลอลที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
อนึ่งยาชื่อการค้าของยานี้ในประเทศอื่นๆเช่น Asivol, Betalol, Nebilol, Bystolic 
 ///// บรรณานุกรม ///// 
https://en.wikipedia.org/wiki/Nebivolol  [25june16] 
http://www.drugs.com/dosage/nebivolol.html#Usual_Adult_Dose_for_Hypertension  [25june16] 
http://www.mims.com/thailand/drug/info/nebilet/?type=brief  [25june16] 
http://www.drugs.com/cdi/nebivolol.html  [25june16] 
http://www.drugs.com/drug-interactions/nebivolol-index.html?filter=3&amp;generic_only=  [25june16] 
http://www.mims.com/thailand/drug/info/nebivolol/?type=brief&amp;mtype=generic  [25june16]
