เพนตาโซซีน (Pentazocine)
 ///// บทนำ ///// 
ยาเพนตาโซซีน(Pentazocine หรือ Pentazocine hydrochloride หรือ Pentazocine lactate) เป็นยาประเภทโอปิออยด์ แอนตาโกนิสต์(Opioid antagonist) ที่มีการแสดงฤทธิ์เป็นโอปิออยด์ อะโกนิสต์(Opioid agonist,ยาออกฤทธิ์เหมือนยาโอปิออยด์)ร่วมด้วย และจัดเป็นสาร/ยาที่ทำให้เสพติดได้ชนิดหนึ่ง  แต่ด้วยกลไกการออกฤทธิ์บางอย่าง ยานี้จึงถูกนำมาใช้ร่วมบำบัดผู้ติดยาเสพติดได้เช่นกัน  ทางคลินิกใช้ยาเพนตาโซซีนบำบัดรักษาอาการปวดระดับรุนแรง โดยตัวยานี้จะออกฤทธิ์ที่สมองและที่ระบบประสาทจนทำให้หมดความรู้สึกรับรู้อาการเจ็บปวด 
รูปแบบเภสัชภัณฑ์ของยาเพนตาโซซีนที่พบเห็น มีทั้งยารับประทาน  ยาฉีด และยาเหน็บทวารหนัก  ความเหมาะสมของการใช้ยาในลักษณะใดนั้น ขึ้นอยู่กับอาการป่วย วัยของผู้ป่วย   โรคประจำตัว   และต้องเป็นไปตามดุลยพินิจของแพทย์ 
กรณีใช้ยาเพนตาโซซีนแบบ รับประทาน หรือฉีดเข้ากล้ามเนื้อ หรือฉีดเข้าใต้ผิวหนัง  ตัวยานี้จะเริ่มออกฤทธิ์ภายใน 15–30 นาที และมีระยะเวลาออกฤทธิ์นานประมาณ 4–5 ชั่วโมง  กรณีฉีดยาเข้าหลอดเลือดดำ ตัวยานี้จะออกฤทธิ์ภายใน 2–3 นาที และมีระยะเวลาการออกฤทธิ์ประมาณ 2–3 ชั่วโมง 
ยาเพนตาโซซีนในเลือดสามารถผ่านรก และเข้าถึงตัวทารกได้ จึงไม่เหมาะกับสตรีมีครรภ์/ตั้งครรภ์   และขณะที่ตัวยาอยู่ในกระแสเลือด จะเข้ารวมตัวกับพลาสมาโปรตีนได้ ประมาณ 60%  ตับจะเปลี่ยนโครงสร้างของยาเพนตาโซซีนอย่างต่อเนื่อง  ร่างกายต้องใช้เวลาประมาณ 2–3 ชั่วโมง เพื่อทยอยกำจัดยานี้ออกจากกระแสเลือดทางปัสสาวะ 
การใช้ยาเพนตาโซซีนนานกว่า 4–5 วันขึ้นไป ต้องอยู่ภายใต้การดูแลของแพทย์อย่างใกล้ชิดด้วยยาเพนตาโซซีนเป็นยาที่มีฤทธิ์เสพติด  และการหยุดยานี้อย่างกระทันหันจะทำให้ผู้ป่วยมีอาการถอนยาเกิดขึ้น โดยสังเกตจากการเกิดอาการเป็นตะคริวที่หน้าท้อง อุณหภูมิของร่างกายสูงขึ้น  น้ำมูกไหลต่อเนื่อง  กระสับกระส่าย  วิตกกังวล  น้ำตาไหล เป็นต้น 
อนึ่ง สรุปคำเตือน  ข้อห้ามใช้  ข้อควรระวังต่างๆ ของยาเพนตาโซซีน ได้ดังนี้ เช่น 
- ห้ามใช้ยาเพนตาโซซีนกับผู้ที่มีประวัติแพ้ยานี้ 
- การใช้ยาเพนตาโซซีนในลักษณะของยาฉีด ต้องระวังการฉีดยาซ้ำที่ตำแหน่งเดิม  ด้วยอาจส่งผลทำให้ผิวหนังที่ได้รับการฉีดยามีลักษณะแข็งกระด้าง จึงควรสลับ 	  หมุนเวียนบริเวณฉีดยาตามความเหมาะสม 
- ระวังการใช้ยานี้กับผู้ที่ได้รับบาดเจ็บบริเวณศีรษะ  ด้วยยานี้อาจก่อให้เกิดความดันในกะโหลกศีรษะสูงขึ้น ส่งผลให้สมองขาดออกซิเจนเกิดการสะสมคาร์บอนไดออกไซด์
ของสมองมากขึ้น จนผู้ป่วยอาจเกิดอาการชัก และ/หรือภาวะโคม่า   แพทย์เท่านั้นที่จะเป็นผู้พิจารณาความเหมาะสมว่าสมควรใช้ยาเพนตาโซซีนหรือไม่ 
- ยาเพนตาโซซีนสามารถก่อให้เกิดภาพหลอน/ประสาทหลอน  มีความรู้สึกสับสน ซึ่งแพทย์/นักวิทยาศาสตร์ยังไม่ทราบสาเหตุหรือกลไกอย่างชัดเจน จึงถือเป็นข้อควรระวังอีกประการหนึ่ง  กรณีเกิดภาพหลอนต่างๆ ผู้ป่วยควรแจ้งให้แพทย์ทราบเพื่อแพทย์พิจารณาปรับเปลี่ยนตัวยา 
- ยาเพนตาโซซีนมีฤทธิ์สงบประสาท/กดระบบประสาทส่วนกลาง  อาจทำให้รู้สึกวิงเวียน หรือมีอาการเคลิบเคลิ้ม  กรณีนี้ผู้ป่วยควรหลีกเลี่ยงการขับขี่ยวดยานพาหนะ หรือการทำงานกับเครื่องจักรต่างๆเพราะจะเกิดอุบัติเหตุได้ง่าย 
- ห้ามใช้ยานี้กับผู้ป่วยที่อยู่ในภาวะหัวใจล้มเหลวที่มีความดันโลหิตสูงร่วมด้วย เพราะตัวยาเพนตาโซซีนสามารถทำให้อาการของโรคหัวใจย่ำแย่ลง และอาจก่อให้เกิด ความดันของหลอดเลือดแดงในปอดสูงขึ้น 
- ยานี้มีผลกดการหายใจ  จึงไม่เหมาะนำไปใช้กับผู้ป่วยที่มีโรคหืด และโรคของหลอดลม/ โรคปอด 
- ยาเพนตาโซซีนสามารถกระตุ้นสมองและทำให้เกิดอาการชักขึ้นได้ จึงไม่เหมาะกับผู้ป่วยที่มีประวัติเป็นโรคลมชัก 
- การใช้ยาเพนตาโซซีนที่เป็นยาฉีดกับเด็กตั้งแต่อายุมากกว่า 1 ปีขึ้นไป แพทย์จะคำนวณปริมาณขนาดการใช้ยานี้จากน้ำหนักตัวของเด็ก และการใช้ยานี้ต้องเป็นไปโดยคำสั่งของแพทย์เท่านั้น 
- การใช้ยานี้กับผู้สูงอายุอาจก่อให้เกิดภาวะสงบประสาท/กดการทำงานของระบบประสาทอย่างมาก  ด้วยไตของผู้สูงอายุอาจขับยานี้ได้น้อยกว่าผู้ป่วยกลุ่มอื่น  ดังนั้นแพทย์มักจะนำข้อมูลการทำงานของไตมาคำนวณขนาดการใช้ยานี้กับผู้ป่วยสูงอายุด้วย 
- การได้รับยาเพนตาโซซีนเกินขนาด  สามารถส่งผลกระทบ(ผลข้างเคียง)ได้รุนแรงอาจถึงขั้นเสียชีวิตหากไม่ได้รับการรักษาอย่างทันเวลา  การใช้ยา Naloxone ฉีดเข้าทางเส้นเลือดดำ/หลอดเลือดดำเพื่อแก้ไขและต้านพิษของยาเพนตาโซซีน เป็นทางเลือกในการบำบัดอาการของผู้ป่วย และต้องประกอบกับการให้ออกซิเจนบริสุทธิ์อย่างเพียงพอ  ร่วมกับการให้สารน้ำทางหลอดเลือดดำ รวมถึงการใช้ยาที่กระตุ้นการหดตัวของหลอดเลือดตามดุลพินิจของแพทย์ 
ตามกฎหมายไทย ยาเพนตาโซซีนจัดเป็นวัตถุออกฤทธิ์ประเภท 3  เราจะพบเห็นการใช้ยานี้แต่ในสถานพยาบาลเท่านั้น  ผู้บริโภค/ผู้ป่วยสามารถสอบถามข้อมูลการใช้ยานี้เพิ่มเติมได้จากแพทย์ผู้รักษา และจากเภสัชกรโดยทั่วไป 
 
 ///// เพนตาโซซีนมีสรรพคุณ(คุณสมบัติ)อย่างไร? ///// 
ยาเพนตาโซซีนมีสรรพคุณ/ข้อบ่งใช้เป็นยาระงับความเจ็บ/ปวด   การเจ็บครรภ์คลอดบุตร  และช่วยสงบประสาท/ยาคลายเครียด 
 
 ///// เพนตาโซซีนมีกลไกการออกฤทธิ์อย่างไร? ///// 
ยาเพนตาโซซีนมีกลไกการออกฤทธิ์โดย ตัวยาจะออกฤทธ์กดการทำงานของสมอง โดยเข้าจับกับตัวรับ(Receptor)สมองที่เรียกว่า โอปิออยด์ รีเซพเตอร์ (Opioid receptor) ส่งผลทำให้ร่างกายไม่สามารถรับรู้กระแสประสาทของความรู้สึกเจ็บ/ปวดและช่วยสงบประสาท/กดการทำงานของระบบประสาทจนเป็นที่มาของสรรพคุณ 
 
 ///// เพนตาโซซีนมีรูปแบบการจัดจำหน่ายอย่างไร? ///// 
ยาเพนตาโซซีนมีรูปแบบการจัดจำหน่าย เช่น 
- ยาเม็ดชนิดรับประทาน ที่มีขนาดของยา Pentazocine HCl/Hydrochloride 25 มิลลิกรัม/เม็ด 
- ยาฉีดที่มีขนาดของยา Pentazocine lactate 30 มิลลิกรัม/มิลลิลิตร 
- ยาเหน็บทวาร/ยาเหน็บทวารหนักที่ประกอบด้วยตัวยา Pentazocine 50 มิลลิกรัม/แท่ง 
 
 ///// เพนตาโซซีนมีขนาดรับประทาน/การบริหารยาอย่างไร? ///// 
ในบทความนี้ ขอยกตัวอย่างขนาดรับประทาน/การบริหารยาเพนตาโซซีนเฉพาะใช้สำหรับบำบัดอาการปวดระดับปานกลางจนถึงระดับรุนแรง เช่น 
ก.กรณียารับประทาน: 
- ผู้ใหญ่: รับประทานครั้งละ 50–100 มิลลิกรัม ทุกๆ 3–4 ชั่วโมง ขนาดรับประทานสูงสุดไม่เกิน 600 มิลลิกรัม/วัน 
- เด็กอายุตั้งแต่ 6 ปีขึ้นไป: รับประทานยาครั้งละ 25 มิลลิกรัม ทุกๆ 3–4 ชั่วโมง 
- เด็กอายุต่ำกว่า 6 ปี:  ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็กกลุ่มนี้  การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีๆไป 
ข.กรณียาฉีด: 
- ผู้ใหญ่: ฉีดยาขนาด 30–60 มิลลิกรัม เข้าใต้ผิวหนัง หรือเข้ากล้ามเนื้อ หรือเข้า    หลอดเลือดดำทุกๆ 3–4 ชั่วโมง 
- เด็กอายุมากกว่า 1 ปีขึ้นไป:  ฉีดยาขนาด 1 มิลลิกรัม/น้ำหนักตัว 1 กิโลกรัม เข้าใต้ผิวหนัง หรือเข้ากล้ามเนื้อ ทุกๆ 3–4 ชั่วโมง  หรืออาจใช้ยาขนาด 0.5 มิลลิกรัม/น้ำหนักตัว 1 กิโลกรัม ฉีดเข้าหลอดเลือดดำ ทุกๆ 3–4 ชั่วโมง 
ค. กรณียาเหน็บทวารหนัก: 
- ผู้ใหญ่:  เหน็บยาเข้าทวารหนักครั้งละ 1 แท่ง(50 มิลลิกรัม/แท่ง) วันละ1- 4 ครั้ง 
- เด็ก: รูปแบบยาเหน็บทวารไม่ได้ถูกออกแบบมาเพื่อใช้กับเด็ก 
*อนึ่ง:  ใช้ยานี้ตามคำสั่งแพทย์อย่างเคร่งครัด เพื่อหลีกเลี่ยงอาการถอนยา 
******หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเพนตาโซซีน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ  โรคความดันโลหิตสูง  โรคความดันโลหิตต่ำ  โรคหืด  รวมทั้งกำลังกินยา/ใช้ยาอะไรอยู่เพราะยาเพนตาโซซีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเพนตาโซซีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 
 ///// เพนตาโซซีนมีผลไม่พึงประสงค์อย่างไร? ///// 
ยาเพนตาโซซีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด: เช่น  กดการผลิตเม็ดเลือดขาวของไขกระดูก/เม็ดเลือดขาวต่ำ 
- ผลต่อระบบหัวใจและหลอดเลือด:  เช่น  ความดันโลหิตต่ำ  หัวใจเต้นเร็ว 
- ผลต่อระบบประสาท:  เช่น  วิงเวียน   ปวดศีรษะ   ประสาทหลอน  ง่วงนอน สับสน  อ่อนแรง  ตัวสั่น   ความรู้สึกสัมผัสเพี้ยน 
- ผลต่อระบบทางเดินหายใจ:  เช่น  กดการหายใจ 
- ผลต่อระบบทางเดินอาหาร:  เช่น  คลื่นไส้ อาเจียน  ท้องผูกหรือท้องเสีย  รู้สึกไม่สบายในช่องท้อง  เบื่ออาหาร 
- ผลต่อผิวหนัง:  เช่น ผิวหนังเป็นผื่น นูน แดง   เกิดภาวะ Stevens-Johnson syndrome 
- ผลต่อสภาพจิตใจ:  เช่นย มีอาการง่วงซึม 
- ผลต่อตา: เช่น  มีอาการตาพร่า 
- ผลต่อระบบทางเดินปัสสาวะ:  เช่น  ปัสสาวะขัด 
 
 ///// มีข้อควรระวังการใช้เพนตาโซซีนอย่างไร? ///// 
มีข้อควรระวังการใช้ยาเพนตาโซซีน เช่น 
- ห้ามใช้กับผู้ที่แพ้ยานี้ 
- ห้ามรับประทานยาเพนตาโซซีนร่วมกับเครื่องดื่มที่มีแอลกอฮอล์ 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร เด็ก  และผู้สูงอายุ  โดยไม่มีคำสั่งจากแพทย์ผู้รักษา 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยา/สารละลายยาเปลี้ยนสี หรือเม็ดยาแตกหัก 
- ระวังการใช้ยานี้กับผู้ที่มี โรคหัวใจ  โรคความดันโลหิสูง  โรคความดันโลหิตต่ำ  โรคระบบหายใจ/โรคระบบทางเดินหายใจ รวมถึงโรคไต 
- หลีกเลี่ยงการใช้ยานี้นานเกินจำเป็น ด้วยเป็นยาที่ก่อให้เกิดอาการเสพติด 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเพนตาโซซีนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เพนตาโซซีนมีปฏิกิริยาระหว่างยากับยาตัวอื่นอย่างไร? ///// 
ยาเพนตาโซซีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเพนตาโซซีนร่วมกับยา Propoxyphene  ด้วยจะทำให้ผู้ป่วย                ได้รับอาการข้างเคียงต่างๆจากยาเพนตาโซซีนสูงขึ้นตามมา เช่น  วิงเวียน  ง่วงนอน  การครองสติทำได้ยาก  อาการข้างเคียงดังกล่าวอาจพบได้ง่ายขึ้นในผู้ป่วยกลุ่มสูงอายุ 
- การใช้ยาเพนตาโซซีนร่วมกับยา Tramadol,  Bupropion,  อาจเสี่ยงต่อการเกิด                    ภาวะลมชัก  กรณีที่จำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- ห้าม/หลีกเลี่ยงการใช้ยาเพนตาโซซีนร่วมกับยา Methylene blue  ด้วยจะทำให้เกิดผลข้างเคียงที่ค่อนข้างอันตราย โดยจะเกิดภาวะกดการหายใจ  มีความดันโลหิตต่ำ   เป็นลม  เกิดอาการโคม่า หรือถึงขั้นเสียชีวิตในที่สุด 
- ห้ามใช้ยาเพนตาโซซีนร่วมกับยา Citalopram  ด้วยอาจทำให้เกิดภาวะ Serotonin syndrome ตามมา 
 ///// ควรเก็บรักษาเพนตาโซซีนอย่างไร? ///// 
ควรเก็บยาเพนตาโซซีนภายใต้อุณหภูมิ 15 – 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// เพนตาโซซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเพนตาโซซีนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Fortral, Sosegon, Talwin NX, Talwin PX, Fortwin,Talacen, Foracet, Fortagesic, Pentawin 
 ///// บรรณานุกรม ///// 
http://www.mims.com/thailand/drug/info/pentazocine/?type=brief&amp;mtype=generic [2017,Jan28] 
https://en.wikipedia.org/wiki/Pentazocine [2017,Jan28] 
https://www.drugs.com/cdi/pentazocine.html  [2017,Jan28] 
https://www.drugs.com/pro/talwin-injection.html [2017,Jan28] 
https://www.medicines.org.uk/emc/PIL.18130.latest.pdf [2017,Jan28] 
https://www.drugs.com/sfx/pentazocine-side-effects.html [2017,Jan28] 
https://www.drugs.com/drug-interactions/pentazocine-index.html?filter=3&amp;generic_only= [2017,Jan28] 
http://narcotic.fda.moph.go.th/welcome/wp-content/uploads/2012/01/psychotropic-table2556.pdf.pdf [2017,Jan28] 
MIMS Thailand Ed 2008 [2017,Jan28]
