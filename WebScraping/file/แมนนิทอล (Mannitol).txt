แมนนิทอล (Mannitol)
 ///// บทนำ ///// 
ยาแมนนิทอล (Mannitol) เป็นสารที่มีโครงผลึกแข็งสีขาว มีรสหวานคล้ายน้ำตาลทราย(จึงมีชื่อเรียกสารนี้อีกชื่อว่า Manna sugar) ที่จัดเป็นสารอนุพันธุ์ของน้ำตาลโมเลกุลเดี่ยวที่มีชื่อเรียกว่า แมนโนส (Mannose) แมนนิทอลถูกนำไปใช้ในอุตสาหกรรมอย่างมากมาย แต่อุตสาห กรรมที่ใช้แมนนิทอลมากที่สุดคือ อุตสาหกรรมการผลิตยานั่นเอง 
รูปแบบของยาแผนปัจจุบันของยาแมนนิทอลจะเป็นยาชนิดรับประทานและยาฉีด โดยยาแมนนิทอลชนิดรับประทานจะถูกใช้เป็นยาระบาย/ยาแก้ท้องผูก ในขณะที่ยาฉีดจะถูกใช้เพื่อลดความดันของสมองและภาวะสมองบวม โดยใช้กลไกของการขับปัสสาวะเป็นตัวขับน้ำออกจากร่างกายส่งผลให้ความดันในสมองลดลง นอกจากนี้ทางคลินิกยังใช้ยาแมนนิทอลในการรักษาภาวะปัสสาวะน้อยเนื่องจากอาการไตวายเฉียบพลัน (Oliguria) ด้วยประโยชน์ดังกล่าวจึงเป็นเหตุผลเพียงพอที่องค์การอนามัยโลกจะประกาศให้ยาแมนนิทอลเป็นยาจำเป็นขั้นพื้นฐานสำหรับชุมชนที่สถานพยาบาลต่างๆควรมีสำรองไว้ใช้ช่วยเหลือแก่ผู้เจ็บป่วย 
อย่างไรก็ตามยังมีข้อจำกัดบางประการที่ทำให้แพทย์ไม่สามารถใช้ยาแมนนิทอลกับผู้ป่วยบางรายได้อาทิเช่น 
- ผู้ป่วยมีประวัติแพ้ยาแมนนิทอลหรือแพ้ส่วนประกอบในสูตรตำรับยานี้หรือไม่ 
- มีประวัติเป็นโรคหัวใจล้มเหลว 
- เป็นผู้ป่วยโรคไตระยะรุนแรงและไม่สามารถปัสสาวะได้ หรืออยู่ในภาวะน้ำท่วมปอด หรือมีอาการเลือดออกในกะโหลกศีรษะ หรืออยู่ในภาวะร่างกายสูญเสียน้ำ/ภาวะขาดน้ำอย่างรุนแรง 
นอกจากนั้นการใช้ยาแมนนิทอลกับผู้ป่วยบางกลุ่มก็อาจต้องใช้ความระมัดระวังหรือต้องนำเงื่อนไขทางสุขภาพของผู้ป่วยมาประกอบกันเช่น 
- สตรีตั้งครรภ์และสตรีที่อยู่ในภาวะให้นมบุตร 
- ผู้ป่วยที่มีภาวะบวมน้ำหรือไตมีปัญหา หรือมีภาวะโรคหัวใจแทรกซ้อน 
- ผู้ป่วยมีการใช้ยาชนิดอื่นซึ่งอาจเกิดปฏิกิริยาระหว่างยากับยาแมนนิทอล 
- ผู้ป่วยมีอายุต่ำกว่า 12 ปีซึ่งทางคลินิกยังไม่มีข้อมูลสนับสนุนความปลอดภัยการใช้ยากับผู้ป่วยกลุ่มนี้ 
ทั้งนี้ผู้ป่วยที่ได้รับยาแมนนิทอลอาจพบอาการข้างเคียง (ผลข้างเคียง) บางอย่างซึ่งถือเป็นเรื่องปกติที่อาจเกิดขึ้นได้เช่น มีการปัสสาวะเพิ่มมากขึ้น คลื่นไส้ อาเจียน และมีน้ำมูกมาก เป็นต้น 
 ///// แมนนิทอลมีสรรพคุณ (คุณสมบัติ) อย่างไร? ///// 
ยาแมนนิทอลมีสรรพคุณ/ข้อบ่งใช้เช่น 
- ลดภาวะสมองบวม (Cerebral edema) 
- รักษาภาวะโรคไตวายเฉียบพลัน (Oliguria) 
- ช่วยในการระบายอุจจาระโดยใช้เป็นยารับประทาน/ยาแก้ท้องผูก มักใช้ในเด็กแต่ปัจจุบันลดความนิยมใช้ลง 
 ///// แมนนิทอลมีกลไกการออกฤทธิ์อย่างไร? ///// 
ยาแมนนิทอลจัดเป็นยาขับปัสสาวะประเภท Osmotic diuretic โดยตัวยาเมื่อใช้เป็นยาฉีด จะออกฤทธิ์ที่ไต ยับยั้งมิให้ไตดูดน้ำและเกลือแร่ในปัสสาวะกลับเข้าสู่ร่างกายโดยอาศัยแรงดันที่เรียกว่าแรงดันออสโมติก (Osmotic pressure, แรงดันที่ป้องกันไม่ให้ของเหลวในหลอดเลือดหรือในเซลล์ไหลซึมออกนอกหลอดเลือดหรือนอกเซลล์) ทำให้มีการขับปัสสาวะเพิ่มขึ้นและช่วยลดปริมาณน้ำในร่างกายจนส่งผลให้เกิดการลดความดันในกะโหลกศีรษะตามมา 
 ///// แมนนิทอลมีรูปแบบการจัดจำหน่ายอย่างไร? ///// 
ยาแมนนิทอลมีรูปแบบการจัดจำหน่ายเช่น 
- ยาฉีด ขนาดความเข้มข้น 20% ขนาดบรรจุ 250 และ 500 มิลลิลิตร 
 ///// แมนนิทอลมีขนาดการบริหารยาอย่างไร? ///// 
ในบทความนี้ขอยกตัวอย่างขนาดการบริหารยา/ใช้ยาแมนนิทอลเฉพาะสำหรับภาวะสมองบวม (Cerebral edema) ดังนี้เช่น 
- ผู้ใหญ่: หยดยาขนาด 0.25 - 2 กรัม/น้ำหนักตัว 1 กิโลกรัมเข้าหลอดเลือดดำโดยใช้เวลาหยดยาอย่างน้อย 30 นาทีเป็นอย่างต่ำ 
- เด็ก: ยังไม่มีข้อมูลสนับสนุนความปลอดภัยที่ชัดเจนในการใช้ยานี้ในเด็ก การใช้ยานี้กับผู้ป่วยกลุ่มนี้จึงอยู่ในดุลพินิจของแพทย์เป็นกรณีๆไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาแมนนิทอล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาแมนนิทอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// แมนนิทอลมีผลไม่พึงประสงค์อย่างไร? ///// 
ยาแมนนิทอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น อาจพบอาการแน่นหน้าอก ไอ หายใจลำบาก คัดจมูก เจ็บคอ คลื่นไส้ อาเจียน กระหายน้ำ ปริมาณน้ำและเกลือแร่ในร่างกายขาดภาวะสมดุล วิงเวียน หนาวสั่น มีไข้ หัวใจเต้นเร็ว เจ็บหน้า อก ตาพร่า ลมพิษ ความดันโลหิตต่ำ 
 ///// มีข้อควรระวังการใช้แมนนิทอลอย่างไร? ///// 
มีข้อควรระวังการใช้ยาแมนนิทอลเช่น 
- ห้ามใช้กับผู้ที่แพ้ยานี้หรือแพ้ส่วนประกอบในสูตรตำรับของยาแมนนิทอล 
- ห้ามใช้ยานี้กับผู้ป่วยโรคไตที่อยู่ในขั้นรุนแรง ผู้ที่มีภาวะน้ำท่วมปอด ผู้ป่วยหัวใจล้มเหลวขั้นรุนแรง ผู้ที่อยู่ในภาวะสูญเสียน้ำในร่างกาย/ภาวะขาดน้ำอย่างมาก ผู้ที่มีภาวะเลือดออกในกะโหลกศีรษะ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ระวังการเกิดภาวะเกลือแร่ในร่างกายขาดสมดุลรวมถึงสมดุลของภาวะกรด-ด่างของร่างกาย 
- ขณะให้ยานี้กับผู้ป่วยหากมีอาการแพ้ยาต้องหยุดใช้ยานี้ทันทีพร้อมกับให้แพทย์ตรวจอาการของผู้ป่วยโดยเร็ว 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแมนนิทอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แมนนิทอลมีปฏิกิริยาระหว่างยากับยาตัวอื่นอย่างไร? ///// 
ยาแมนนิทอลมีปฏิกิริยาระหว่างยากับยาตัวอื่นเช่น 
- การใช้ยาแมนนิทอลร่วมกับยา Amikacin อาจทำให้ไตได้รับความเสียหายหรือสูญเสียการได้ยินของหู/หูหนวก หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยา Mannitol ร่วมกับยาโซเดียมไบฟอสเฟต (Sodium biphosphate) อาจเป็นเหตุให้ไตทำงานล้มเหลว หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยา Mannitol ร่วมกับยา Droperidol(ยาทางจิตเวช) อาจทำให้หัวใจเต้นผิดจังหวะ เพื่อป้องกันมิให้เกิดภาวะดังกล่าวจึงควรหลีกเลี่ยงการใช้ยาร่วมกัน 
 ///// ควรเก็บรักษาแมนนิทอลอย่างไร? ///// 
ควรเก็บยาแมนนิทอลในช่วงอุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาให้พ้นแสงแดดและความชื้น ไม่ควรเก็บยาในห้องน้ำ และเก็บยาให้พ้นมือเด็กและสัตว์เลี้ยง 
 ///// แมนนิทอลมีชื่ออื่นอีกไหม? ผลิตจากบริษัทอะไรบ้าง? ///// 
ยาแมนนิทอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/dosage/mannitol.html#Usual_Adult_Dose_for_Oliguria  [2015,Dec19] 
https://en.wikipedia.org/wiki/Mannitol  [2015,Dec19] 
http://www.drugs.com/monograph/mannitol.html  [2015,Dec19] 
http://www.scribd.com/doc/170498068/%E0%B8%9A%E0%B8%B1%E0%B8%8D%E0%B8%8A%E0%B8%B5%E0%B8%A2%E0%B8%B2%E0%B8%AB%E0%B8%A5%E0%B8%B1%E0%B8%81%E0%B9%81%E0%B8%AB-%E0%B8%87%E0%B8%8A%E0%B8%B2%E0%B8%95%E0%B8%B4-2556#scribd [2015,Dec19] 
http://med.mahidol.ac.th/med/sites/default/files/public/pdf/medicinebook1/Patients%20with%20Oliguria.pdf [2015,Dec19] 
http://www.mims.com/THAILAND/Home/GatewaySubscription/?generic=Mannitol  [2015,Dec19] 
http://www.drugs.com/drug-interactions/mannitol-index.html?filter=3&amp;generic_only=   [2015,Dec19]
