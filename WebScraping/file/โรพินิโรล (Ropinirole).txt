โรพินิโรล (Ropinirole)
 ///// บทนำ ///// 
ยาโรพินิโรล(Ropinirole หรือ Ropinirole hydrochloride)เป็นยาประเภท โดพามีน อะโกนิสต์ (Dopamine agonist) ซึ่งมีโครงสร้างเคมีเหมือนกับสารสื่อประสาทในสมองของมนุษย์   ทางคลินิกนำมาใช้บำบัดอาการของโรคพาร์กินสัน (Parkinson’s disease) และกลุ่มอาการขาอยู่ไม่สุข(Restless legs syndrome) 
ยาโรพินิโรลมีกลไกการออกฤทธิ์ โดยตัวยาจะเข้าจับกับตัวรับ(Receptor)ที่มีชื่อว่า D2, D3 และ D4 receptors(D คือ Dopamine) ส่งผลให้มีการปรับสมดุลของสารสื่อประสาทในสมองที่เหมาะสม ทำให้การควบคุมการเคลื่อนไหวของร่างกายจากสมองดีขึ้น 
เภสัชภัณฑ์ของยาโรพินิโรลเป็นยารับประทาน ตัวยาจะถูกดูดซึมจากระบบทางเดินอาหารเข้าสู่กระแสเลือดได้ประมาณ 50%  ตับจะใช้เอนไซม์ชนิด CYP1A2(Cytochrome P450 1A2 )ทำลายโครงสร้างของยาโรพินิโรลอย่างต่อเนื่อง  ร่างกายต้องใช้เวลาประมาณ  5–6 ชั่วโมง เพื่อกำจัดยานี้ออกจากกระแสเลือด 
ผู้ที่จะได้รับยาโรพินิโรลจะต้องผ่านการตรวจคัดกรองร่างกายจากแพทย์ ตลอดจนถึงขั้นการใช้ยาก็ต้องเป็นไปตามคำสั่งแพทย์เท่านั้น  อย่างไรก็ตามมีผู้ป่วยบางกลุ่มที่แพทย์ต้องพิจารณาความเหมาะสม  ความปลอดภัย ของการใช้ยานี้เป็นกรณีๆไป เช่นการใช้กับ  สตรีมีครรภ์/ตั้งครรภ์   สตรีในภาวะให้นมบุตร  ผู้ป่วยโรคหัวใจชนิดต่างๆ                       ผู้ป่วยโรคความดันโลหิตสูง   ผู้ป่วยโรคความดันโลหิตต่ำ   ผู้ที่มีปัญหาด้านการนอนหลับ  ผู้ที่ติดบุหรี่-สุรา  หรือแม้แต่ผู้ที่มีประวัติติดสาร/ยาเสพติด  ด้วยผู้ป่วยกลุ่มดังกล่าว สามารถได้รับผลกระทบ(ผลข้างเคียงรุนแรง)ต่อสุขภาพได้อย่างมากมายเมื่อใช้ยาโรพินิโรล 
ผู้ป่วยพาร์กินสันหรือผู้ป่วยกลุ่มอาการขาอยู่ไม่สุขที่ได้รับยาโรพินิโรล จะต้องใช้ยานี้ต่อเนื่อง เพื่อควบคุมอาการโรคให้เป็นปกติตลอดเวลา  การหยุดใช้ยานี้อย่างกระทันหันโดยมิได้ขอคำปรึกษาจากแพทย์ อาจทำให้ผู้ป่วยได้รับผลข้างเคียงอย่างมากมาย เช่น  รู้สึกสับสน  มีไข้  กล้ามเนื้อมีอาการแข็งเกร็ง  เป็นต้น  โดยทั่วไป การหยุดใช้ยาโรพินิโรลจะต้องลดขนาดรับประทานลงเป็นลำดับๆ และใช้เวลาพอประมาณ 
เพื่อความปลอดภัยต่อการใช้ยาโรพินิโรล อาจสรุปข้อปฏิบัติต่างๆได้ดังนี้ 
- ห้ามใช้กับผู้แพ้ยานี้ 
- กรณีผู้ป่วยใช้ยานี้แล้วมีอาการ วิงเวียน  ห้ามมิให้ผู้ป่วยขับขี่ยวดยานพาหนะต่างๆ หรือทำงานกับเครื่องจักร ด้วยจะเกิดอุบัติเหตุได้ง่าย 
- ห้าม/หลีกเลี่ยงการรับประทานโรพินิโรลพร้อมกับเครื่องดื่มประเภทแอลกอฮอล์  ด้วยจะส่งผลต่อระบบประสาท ทำให้ผู้ป่วยมีอาการวิงเวียน และอาจถึงขั้นเป็นลมได้ง่าย มากขึ้น 
- หลีกเลี่ยงไม่นำผู้ป่วยที่ได้รับยานี้ไปอยู่ในที่มีอากาศร้อนอบอ้าว  ด้วยจะกระตุ้น               ให้เกิดอาการไข้กับผู้ป่วย 
- ห้ามรับประทานยานี้เกินจากคำสั่งแพทย์  เพราะจะทำให้ได้รับผลข้างเคียงตามมา 
- กรณีมีอาการข้างเคียง(ผลข้างเคียง)จากยานี้ ที่รบกวนต่อการดำเนินชีวิตประจำวันของผู้ป่วย ไม่ว่าจะเป็นอาการ  วิงเวียน  ปวดศีรษะ  คลื่นไส้  ปวดท้อง  อาเจียน  ควรรีบนำผู้ป่วยกลับมาปรึกษาแพทย์/มาโรงพยาบาล เพื่อเพื่อแพทย์พิจารณาบำบัดและเยียวยาอาการข้างเคียงดังกล่าว 
ในประเทศเรา ก็มียาโรพินิโรล โดยจัดจำหน่ายและนำมาใช้ในสถานพยาบาล  ทางคณะกรรมการอาหารและยาของไทยได้ระบุให้ยาชนิดนี้อยู่ในหมวดยาอันตราย และการใช้ยานี้ต้องอยู่ภายใต้การดูแลของแพทย์เท่านั้น  ซึ่งหากผู้ป่วยมีข้อสงสัยเพิ่มเติมเกี่ยวกับยาโรพินิโรล  ผู้บริโภค/ผู้ป่วยสามารถสอบถามได้จากแพทย์ หรือจากเภสัชกรตามสถานพยาบาลที่เข้าตรวจรักษาได้ 
 
 ///// โรพินิโรลมีสรรพคุณ(คุณสมบัติ)อย่างไร? ///// 
ยาโรพินิโรลมีสรรพคุณ/ข้อบ่งใช้ เช่น 
- รักษาและบำบัดอาการโรคพาร์กินสัน 
- รักษาและบำบัดอาการของกลุ่มอาการขาอยู่ไม่สุข 
 ///// โรพินิโรลมีกลไกการออกฤทธิ์อย่างไร? ///// 
กลไกการออกฤทธิ์ของยาโรพินิโรลคือ ตัวยาจะเข้าจับกับตัวรับประเภท Dopamine receptor ทำให้มีการเปลี่ยนแปลง และเกิดสมดุลของสารสื่อประสาทในสมอง  ส่งผลต่อการควบคุมการเคลื่อนไหวของร่างกาย ผู้ป่วยจึงมีการทรงตัวและมีการเคลื่อนไหวได้เป็นปกติขึ้น  จึงช่วยบรรเทาอาการป่วยของโรคอย่างเช่น  โรคพาร์กินสันและกลุ่มอาการอาการขาอยู่ไม่สุข 
 
 ///// โรพินิโรลมีรูปแบบการจัดจำหน่ายอย่างไร? ///// 
ยาโรพินิโรลมีรูปแบบการจัดจำหน่าย เช่น 
- ยาเม็ดชนิดรับประทานที่ออกฤทธิ์ได้นาน ประกอบด้วยตัวยา Ropinirole ขนาด 2 , 4, และ 8 มิลลิกรัม/เม็ด 
- ยาเม็ดชนิดรับประทานที่ออกฤทธิ์ทันที ประกอบด้วยตัวยา Ropinirole ขนาด 0.25, 0.5, และ 1 มิลลิกรัม/เม็ด 
 
 ///// โรพินิโรลมีขนาดรับประทานอย่างไร? ///// 
ยาโรพินิโรล มีขนาดรับประทาน เช่น 
ก.	สำหรับรักษาโรคพาร์กินสัน: 
- ผู้ใหญ่: เริ่มต้นรับประทานยาชนิดออกฤทธิ์นานขนาด 2 มิลลิกรัม วันละ1ครั้ง 
จากนั้นทุกๆ 1–2 สัปดาห์ แพทย์อาจปรับเพิ่มขนาดรับประทานอีก 2 มิลลิกรัม/วัน
ขนาดรับประทานสูงสุดไม่เกิน 24 มิลลิกรัม/วัน 
ข.	สำหรับรักษากลุ่มอาการโรคขาอยู่ไม่สุข:  สามารถใช้ยาทั้งชนิดที่ออกฤทธิ์ทันที(ยกตัวอย่างขนาดยา ในบทความนี้) และออกฤทธิ์นานร่วมในการรักษา 
- ผู้ใหญ่:  เริ่มต้นรับประทานยาชนิดออกฤทธิ์ทันทีขนาด 0.25 มิลลิกรัม วันละ1ครั้ง 
หลังจากนั้นอีก 2 วัน  แพทย์อาจปรับเพิ่มขนาดรับประทานเป็น 0.5 มิลลิกรัม วันละ1ครั้ง เป็นเวลา 5 วัน,  สัปดาห์ที่ 2   แพทย์อาจปรับขนาดรับประทานยาเป็น 1 มิลลิกรัม วันละ1ครั้ง, 	สัปดาห์ที่ 3  แพทย์อาจปรับขนาดรับประทานยาเป็น 1.5 มิลลิกรัม วันละ1ครั้ง,  	สัปดาห์ที่ 4  แพทย์อาจปรับการรับประทานยาเป็น 2 มิลลิกรัม วันละ1ครั้ง,
สัปดาห์ที่ 5  แพทย์อาจปรับการรับประทานยาเป็น 2.5 มิลลิกรัม วันละ1ครั้ง, สัปดาห์ที่ 6  แพทย์อาจปรับการรับประทานยาเป็น 3 มิลลิกรัม วันละ1ครั้ง, และสัปดาห์ที่ 7 แพทย์อาจปรับการรับประทานยาเป็น 4 มิลลิกรัม วันละ1ครั้ง,  ทั้งนี้ขนาดรับประทานสูงสุดไม่เกิน 4 มิลลิกรัม/วัน 
อนึ่ง: 
- สามารถรับประทานยานี้ก่อนหรือหลังอาหารก็ได้ 
- การปรับขนาดรับประทานแต่ละครั้ง แพทย์จะดูการตอบสนองของผู้ป่วยต่อยา             เป็นสำคัญ 
- เด็ก: ทางคลินิก  ยังไม่มีข้อมูลด้านความปลอดภัยของการใช้ยานี้ในเด็ก 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโรพินิโรล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น โรคความดันโลหิตสูง  โรคความดันโลหิตต่ำ  โรคกระเพาะอาหาร   รวมทั้งกำลังกินยา/ใช้ยา หรือ อาหารเสริม และ/หรือ ผลิตภัณฑ์เสริมอาหารอะไรอยู่  เพราะยาโรพินิโรล  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆและ/หรือกับ อาหารเสริม/ ผลิตภัณฑ์เสริมอาหาร ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโรพินิโรล  สามารถรับประทานทันทีเมื่อนึกขึ้นได้                                 กรณีที่เวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มขนาด
รับประทานเป็น 2เท่า  ให้รับประทานในขนาดปกติ 
อย่างไรก็ดี   การหยุดรับประทานยาโรพินิโรลทันที อาจก่อให้เกิดอาการข้างเคียงจากภาวะถอนยาตามมา 
 ///// โรพินิโรลมีผลไม่พึงประสงค์อย่างไร? ///// 
ยาโรพินิโรลสามารถก่อให้เกิด ผลไม่พึงประสงค์จากยา (ผลข้างเคียง/ อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้ อาเจียน  ท้องเสีย  เบื่ออาหาร  ปากแห้ง  ปวดท้อง 
- ผลต่อระบบประสาท:  เช่น  วิงเวียน  ปวดศีรษะ  ง่วงนอน  ความรู้สึกสัมผัสเพี้ยน  ตัวสั่น 
- ผลต่อสภาพจิตใจ:  เช่น  ประสาทหลอน  รู้สึกสับสน  วิตกกังวล   ฝันร้าย   กระสับกระส่าย 
- ผลต่อระบบหัวใจและหลอดเลือด:  เช่น  ความดันโลหิตอาจสูงหรืออาจต่ำ  เจ็บหน้าอก  ขาบวม  หน้าแดง  หัวใจเต้นผิดจังหวะ  ชีพจรเต้นผิดปกติ  หัวใจเต้นเร็ว  มือ-เท้าบวม 
- ผลต่อระบบภูมิคุ้มกันต้านทานโรคของร่างกาย:  เช่น ติดเชื้อโรคหวัดได้ง่าย 
- ผลต่อตา: เช่น  ตาพร่า  การมองเห็นภาพผิดปกติไป 
- ผลต่อการเผาผลาญพลังงานของร่างกาย:  เช่น  น้ำหนักตัวลด 
- ผลต่อระบบทางเดินปัสสาวะ: เช่น  เกิดโรคติดเชื้อในทางเดินปัสสาวะได้ง่าย 
- ผลต่อระบบกล้ามเนื้อและกระดูก:  เช่น   ปวดข้อ   ปวดกล้ามเนื้อ  ปวดหลัง 
- ผลต่อผิวหนัง:  เช่น  มีเหงื่อออกมาก 
- ผลต่อตับ:  เช่น  เอนไซม์การทำงานของตับในเลือดสูงขึ้น 
 
 ///// มีข้อควรระวังการใช้โรพินิโรลอย่างไร? ///// 
มีข้อควรระวังการใช้ยาโรพินิโรล เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์  สตรีที่อยู่ในภาวะให้นมบุตร  เด็ก และผู้สูงอายุ                                โดยไม่มีคำสั่งจากแพทย์ 
- ห้ามปรับขนาดรับประทานหรือหยุดการใช้ยานี้โดยไม่ปรึกษาแพทย์ 
- ห้ามใช้ยาที่มีสภาพเปลี่ยนแปลงไปจากเดิม เช่น สีเม็ดยาเปลี่ยนไป  เม็ดยาแตกหัก 
- หากมีอาการแพ้ยานี้ เช่น  มือ-เท้า-ใบหน้าบวม  มีผื่นคัน-ลมพิษขึ้นเต็มตัว  อึดอัด/หายใจไม่ออก/หายใจลำบาก  ให้หยุดการใช้ยานี้ทันที และรีบนำตัวผู้ป่วยส่งโรง พยาบาลทันที/ฉุกเฉิน 
- กรณีใช้ยานี้ไปแล้วตามเวลาที่เหมาะสมตามแพทย์แนะนำ แต่อาการไม่ดีขึ้น  ควรกลับมาปรึกษาแพทย์/มาโรงพยาบาล ไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
- หากมีอาการ วิงเวียน  ควรหลีกเลี่ยงการขับขี่ยวดยานพาหนะหรือการทำงาน                     ที่ต้องเกี่ยวข้องกับการควบคุมเครื่องจักร ด้วยอาจเกิดอุบัติเหตุได้ง่าย 
- ตรวจสอบความดันโลหิตอย่างสม่ำเสมอในระหว่างใช้ยานี้ตามคำแนะนำของแพทย์ พยาบาล เภสัชกร 
- มาพบแพทย์/มาโรงพยาบาลตามที่แพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโรพินิโรลด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ  เพราะยามีทั้งให้คุณและให้โทษ  ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด  รวมทั้งต้องปรึกษาเภสัชกรประจำร้านขายยาก่อนซื้อยาใช้เองทุกครั้ง 
 
 ///// โรพินิโรลมีปฏิกิริยาระหว่างยากับยาตัวอื่นอย่างไร? ///// 
โรพินิโรลมีปฏิกิริยาระหว่างยากับยาตัวอื่น เช่น 
- การใช้ยา โรพินิโรลร่วมกับยา Cimetidine, Ciprofloxacin, Erythromycin, Fluvoxamine, Isoniazid, Ritonavir,  จะทำให้ระดับยาโรพินิโรลในกระแสเลือด                                 เพิ่มสูงขึ้นจนอาจทำให้ผู้ป่วยได้รับอาการข้างเคียงจากยาโรพินิโรลสูงขึ้นตามมา  หากมีความจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- ห้ามใช้ยาโรพินิโรลร่วมกับยากลุ่ม Dopamine antagonist ตัวอื่นๆ ด้วยจะทำให้ประสิทธิภาพการรักษาของยาโรพินิโรลด้อยลงไป 
- หลีกเลี่ยงการใช้ยาโรพินิโรลร่วมกับยา Propoxyphene  เพราะจะทำให้เกิด                         อาการข้างเคียงต่างๆสูงขึ้น  อย่างเช่น  วิงเวียน  ง่วงนอน  รู้สึกสับสน 
- การรับประทานยาโรพินิโรลร่วมกับยาเม็ดคุมกำเนิด  อย่างเช่น                Ethinyl estradiol  อาจทำให้ผู้ป่วยได้รับอาการข้างเคียงจากยาโรพินิโรลมากขึ้น เช่น  คลื่นไส้ อาเจียน   อ่อนเพลีย  ง่วงนอน  เป็นลม  หากจำเป็นต้องใช้ยาร่วมกัน  แพทย์จะ                   ปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาโรพินิโรลอย่างไร ///// 
ควรเก็บยาโรพินิโรลในช่วงอุณหภูมิ 20–25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือรถยนต์ 
และเก็บยาในภาชนะที่ปิดมิดชิด  พ้นแสง/แสงแดด  ความร้อนและความชื้น 
 ///// โรพินิโรลมีชื่ออื่นอีกไหม? ผลิตจากบริษัทอะไรบ้าง? ///// 
ยาโรพินิโรลที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่งยาชื่อการค้าอื่นของยานี้ในต่างประเทศ เช่น Requip, Requip XL, Parkirop, Ropark, Ropeway 
 ///// บรรณานุกรม ///// 
http://www.mims.com/thailand/drug/info/requip%20pd%2024%20hour/?type=brief[2017,May20] 
https://www.drugs.com/cdi/ropinirole.html[2017,May20] 
https://www.accessdata.fda.gov/drugsatfda_docs/label/2008/020658s018s020s021lbl.pdf[2017,May20] 
https://www.drugs.com/dosage/requip-xl.html[2017,May20] 
http://www.mims.com/thailand/drug/info/ropinirole/?type=brief&amp;mtype=generic[2017,May20] 
https://www.drugs.com/drug-interactions/ropinirole-index.html?filter=3&amp;generic_only=[2017,May20]
