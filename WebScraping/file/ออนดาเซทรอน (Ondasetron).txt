ออนดาเซทรอน (Ondasetron)
 ///// บทนำ ///// 
ออนดาเซทรอน (Ondasetron) เป็นยาในกลุ่มเซโรโทนิน 5 เอชที3 รีเซ็ปเตอร์ แอนตาโกนิส [Serotonin 5-HT (Hydroxytryptamine) ชนิด 3 receptor antagonist, ยาต้านตัวรับสาร Seratonin ที่เกี่ยวข้องกับอาการคลื่นไส้] ถูกพัฒนาขึ้นในปี ค.ศ. 1980 (พ.ศ. 2523) โดยบริษัท Glaxo SmithKline และนำมาใช้ป้องกันอาการคลื่นไส้อาเจียนในผู้ป่วยมะเร็งที่ต้องเข้ารับการรักษาด้วยยาเคมีบำบัด หรือรังสีรักษา หรือด้วยวิธีผ่าตัด หากเป็นยารับประทานตัวยาจะถูกดูดซึมเข้าร่างกายได้ 60% โดยประมาณ จากนั้นยาจะเข้าจับกับพลาสมาโปรตีนในเลือด 70 - 76%  ตับจะคอยเปลี่ยนโครงสร้างทางเคมีของยานี้ ร่างกายต้องใช้เวลาประมาณ 5.7 ชั่วโมงในการกำจัดยาออกจากร่างกาย 50% โดยผ่านไปกับน้ำปัสสาวะ 
องค์การอนามัยโลกระบุให้ออนดาเซทรอนเป็นยาจำเป็นขั้นพื้นฐานในระบบสาธารณสุขมูลฐาน ในประเทศไทยยานี้อยู่ในหมวดยาอันตราย มักจะพบการใช้ยาออนดาเซทรอนในสถานพยาบาลเป็นส่วนมาก ด้วยมีความจำเพาะเจาะจงต่ออาการโรค แพทย์ผู้รักษาเท่านั้นที่จะเป็นผู้สั่งจ่ายได้อย่างถูก ต้องและปลอดภัยต่อผู้ป่วย 
 ///// ยาออนดาเซทรอนมีสรรพคุณ (คุณสมบัติ) อย่างไร? ///// 
ยาออนดาเซทรอนมีสรรพคุณดังนี้ 
- รักษาและบรรเทาอาการคลื่นไส้อาเจียนในผู้ป่วยที่ต้องรับยาเคมีบำบัด หรือผู้ป่วยที่ได้รับรังสีรักษา 
- รักษาและบรรเทาอาการคลื่นไส้อาเจียนหลังการผ่าตัด 
- บรรเทาอาการแพ้ท้องในหญิงตั้งครรภ์ในกรณีที่ยาแก้แพ้ท้องตัวอื่นใช้ไม่ได้ผล 
- รักษากลุ่มอาการอาเจียนรุนแรงที่แพทย์ยังไม่ทราบสาเหตุที่เรียกว่า Cyclic Vomitting Syndrome 
 ///// ยาออนดาเซทรอนมีกลไกการออกฤทธิ์อย่างไร? ///// 
จากการใช้ยาเคมีบำบัดหรือรังสีรักษาในผู้ป่วยมะเร็ง อาจเป็นสาเหตุให้ลำไส้เล็กของผู้ป่วยหลั่งสาร Serotonin หรือ 5HT (5 Hydroxytryptamine) ออกมา สารดังกล่าวจะก่อให้เกิดกลไกการกระตุ้นการคลื่นไส้อาเจียน ยาออนดาเซทรอนจะเข้าไปออกฤทธิ์ยับยั้งกลไกการกระตุ้นดังกล่าว ทำให้เกิดฤทธิ์ของการรักษาตามสรรพคุณ 
 ///// ยาออนดาเซทรอนมีรูปแบบการจัดจำหน่ายอย่างไร? ///// 
ยาออนดาเซทรอนมีรูปแบบการจัดจำหน่ายดังนี้ 
- ยาเม็ด ขนาด 4 และ 8 มิลลิกรัม/เม็ด 
- ยาฉีด ขนาดความแรง 8 มิลลิกรัม/4 มิลลิลิตร 
 ///// ยาออนดาเซทรอนมีขนาดรับประทานอย่างไร? ///// 
ยาออนดาเซทรอนมีขนาดรับประทาน ดังนี้ 
ก. สำหรับผู้ป่วยมะเร็งที่รักษาด้วยยาเคมีบำบัดหรือรังสีรักษา: 
- ผู้ใหญ่: รับประทาน 8 มิลลิกรัมก่อนเข้ารักษาด้วยยาเคมีบำบัดหรือรังสีรักษา 1 - 2 ชั่วโมง จาก นั้นรับประทาน 8 มิลลิกรัมหลังการได้รับยาเคมีบำบัดหรือรังสีรักษาไปแล้ว 12 ชั่วโมง 
การรับประทานเชิงป้องกันการคลื่นไส้อาเจียนข้างต้น ผู้ป่วยมักได้รับคำแนะนำให้รับประทานยาต่ออีก  8 มิลลิกรัม ทุก 12 ชั่วโมงเป็นเวลาติดต่อกันอีก 5 วัน 
- เด็กอายุ 6 เดือน - 17 ปี: 	ให้คำนวณขนาดยาต่อพื้นที่ของร่างกาย (Body surface area, มีสูตรคำนวณจาก น้ำหนักตัว/เป็นกิโลกรัม และส่วนสูง/เป็นเซนติเมตร, มีหน่วยเป็นตารางเมตร) โดยให้ยาฉีดขนาด 5 มิลลิกรัม/พื้นที่ของร่างกาย 1 ตารางเมตร ตามด้วยขนาดรับประทานทุกๆ 12 ชั่วโมงเป็นเวลาอีก 5 วัน 
- ในเด็กอายุต่ำกว่า 6 เดือนยังไม่มีข้อมูลขนาดการใช้ยา การใช้ยานี้จึงขึ้นกับดุลพินิจของแพทย์ 
ข. สำหรับผู้ป่วยที่มีอาการคลื่นไส้อาเจียนหลังผ่าตัด: 
- ผู้ใหญ่: ขนาดรับประทานยาเพื่อป้องกันการคลื่นไส้อาเจียนหลังเข้ารับการผ่าตัดคือ 16 มิลลิกรัม โดยรับประทาน 1 ชั่วโมงก่อนเข้ารับการผ่าตัด 
- เด็ก: มักให้เป็นยาฉีด และยังไม่มีข้อมูลของขนาดรับประทาน 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาออนดาเซทรอน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาออนดาเซทรอนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาออนดาเซทรอนสามารถรับประทานเมื่อนึกขึ้นได้ ถ้าเวลาใกล้เคียงกับ การรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาออนดาเซทรอนมีผลไม่พึงประสงค์อย่างไร? ///// 
ยาออนดาเซทรอนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น อาจมีอาการปวดศีรษะ บางรายมีอาการชัก วิงเวียนศีรษะ และการมองภาพไม่ชัดเจน เกิดภาวะ  ใจสั่น เจ็บหน้าอก หัวใจเต้นช้าผิดปกติ หน้าแดง ความดันโลหิตต่ำ สะอึก ท้องผูก การตรวจเลือด อาจพบตับทำงานผิดปกติ 
 ///// มีข้อควรระวังการใช้ยาออนดาเซทรอนอย่างไร? ///// 
มีข้อควรระวังการใช้ยาออนดาเซทรอนดังนี้ 
- ห้ามใช้ยาออนดาเซทรอนร่วมกับยารักษาโรคพาร์กินสัน Apomorphine, ด้วยจะทำให้ความดันโลหิตต่ำและหมดสติ 
- ห้ามใช้ยานี้กับผู้ที่แพ้ยาออนดาเซทรอน 
- การใช้ยานี้เพื่อลดอาการคลื่นไส้อาเจียนในผู้ป่วยที่ได้รับยาเคมีบำบัด อาจเห็นผลภายใน 3-5 วันแรก แต่ไม่สามารถลดอาการคลื่นไส้จากการได้รับเคมีบำบัดในครั้งถัดไป 
- ระวังและคอยควบคุมคลื่นไฟฟ้าหัวใจ (ECG, Electrocardiography) ที่อาจเปลี่ยนแปลงไป 
- ระมัดระวังในการใช้ยานี้ในหญิงตั้งครรภ์และหญิงให้นมบุตร 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาออนดาเซทรอนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาออนดาเซทรอนมีปฏิกิริยาระหว่างยากับยาตัวอื่นอย่างไร? ///// 
ยาออนดาเซทรอนมีปฏิกิริยาระหว่างยากับยาตัวอื่นดังนี้ 
- การรับประทานยาออนดาเซทรอนร่วมกับยารักษาการเคลื่อนไหวที่ไม่สม่ำเสมอในผู้ป่วยพาร์กินสัน เช่น Apomorphine จะทำให้เกิดอาการความดันโลหิตต่ำ พร้อมกับมีอาการหมดสติตามมา ควรเลี่ยงและห้ามใช้ยาร่วมกัน 
- การรับประทานยาออนดาเซทรอนร่วมกับยากันชัก เช่น Carbamazepine, Phenytoin, หรือ ยาฆ่าเชื้อแบคทีเรีย (ยาปฏิชีวนะ) เช่น Rifampicin สามารถลดความเข้มข้นของออนดาเซทรอน จึงอาจทำให้ฤทธิ์ของการรักษาของออนดาเซทรอนลดลง ควรต้องปรับขนาดการรับประทานให้อย่างเหมาะสม 
 ///// ควรเก็บรักษายาออนดาเซทรอนอย่างไร? ///// 
สามารถเก็บยาออนดาเซทรอนที่อุณหภูมิไม่เกิน 30 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาออนดาเซทรอนมีชื่ออื่นอีกไหม? ผลิตจากบริษัทอะไรบ้าง? ///// 
ยาออนดาเซทรอนที่จำหน่ายในประเทศไทย มียาชื่อการค้าอื่นและบริษัทผู้ผลิตดังนี้ 
 ///// บรรณานุกรม ///// 
1 http://en.wikipedia.org/wiki/Ondansetron [2014,Sept 27]
	2 http://www.mims.com/Thailand/drug/info/zofran-zofran%20zydis/?type=full#Indications [2014,Sept 27]
	3 http://www.mims.com/Thailand/drug/search/?q=ondasetron [2014,Sept 27]
