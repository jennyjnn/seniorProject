เอโมไดอาควิน (Amodiaquine)
 ///// บทนำ ///// 
ยาเอโมไดอาควิน (Amodiaquine) เป็นยาในกลุ่ม 4-Aminoquinoline (กลุ่มยาต้านโรคมาลาเรีย/ไข้จับสั่น) ใช้ต่อต้านเชื้อมาลาเรียโดยมีการออกฤทธิ์ได้ดีกว่ายา Chloroquine ยาเอโมไดอาควินจะถูกนำมาใช้กับอาการมาลาเรียที่มีสาเหตุจากเชื้อชนิด Plasmodium falcipalrum ซึ่งดื้อต่อยา Chloroquine ยาเอโมไดอาควินนี้มีใช้อย่างแพร่หลายในแถบทวีปแอฟริกา เหมาะกับนักท่องเที่ยวเพื่อใช้ป้องกันมาลาเรียก่อนที่จะเข้าพื้นที่ของแอฟริกา ยานี้ไม่เหมาะกับผู้ที่แพ้ยาเอโมไดอาควิน ผู้ป่วยโรคตับระยะรุนแรง ผู้ป่วยโรคลมชัก ผู้ที่มีภาวะเม็ดเลือดขาวต่ำ (Agranulocytosis) 
นอกจากนี้การใช้ยาเอโมไดอาควินกับสตรีตั้งครรภ์โดยเฉพาะในช่วง 3 เดือนแรกของการตั้งครรภ์นั้นควรต้องอยู่ในดุลยพินิจของแพทย์ผู้รักษาแต่เพียงผู้เดียว ด้วยยังไม่มีข้อมูลทางคลินิกมาสนับสนุนว่ายาเอโมไดอาควินส่งผลต่อทารกในครรภ์ให้เกิดวิกลรูป (ความพิการ) ได้หรือไม่ 
ยาเอโมไดอาควินสามารถซึมผ่านออกมากับน้ำนมมารดาเพียงเล็กน้อยดังนั้นการใช้ยากับสตรี  ที่อยู่ในภาวะให้นมบุตรจึงค่อนข้างปลอดภัย แต่ยังต้องอยู่ในคำสั่งแพทย์ผู้รักษาเช่นกัน 
รูปแบบยาแผนปัจจุบันของยาเอโมไดอาควินจะเป็นยาเม็ดชนิดรับประทาน ยานี้มีการดูดซึมจากระบบทางเดินอาหารได้อย่างรวดเร็วเมื่อรับประทานร่วมกับอาหาร ตับจะเปลี่ยนโครงสร้างทางเคมีของยาเอโมไดอาควินไปเป็นสารออกฤทธิ์ที่มีชื่อว่า Desethylamodiaquine ซึ่งมีความเข้มข้นในกระแสเลือดมากกว่ายาเอโมไดอาควินที่ไม่ได้ถูกเปลี่ยนโครงสร้างประมาณ 4 - 6 เท่า ร่างกายจะใช้เวลาประมาณ 9 - 18 ชั่วโมงในการกำจัด Desethylamodiaquine ออกจากกระแสเลือด 
ยาเอโมไดอาควินสามารถก่อให้เกิดอาการข้างเคียง (ผลข้างเคียง) ต่อระบบต่างๆของร่างกายได้อย่างมากมายเช่น 
- ต่อระบบเลือดทำให้เกิดภาวะ Agranulocytosis 
- ต่อระบบประสาททำให้ปวดศีรษะ วิงเวียน 
- ต่อระบบทางเดินอาหารเช่น ปวดท้อง 
- ต่อการทำงานของตับทำให้มีภาวะตับอักเสบ 
- ต่อผิวหนังทำให้เกิดอาการผื่นคัน 
ทางคลินิกยังพบว่าผู้ป่วยที่ได้รับยาเอโมไดอาควินเกินขนาดอาจมีอาการรุนแรงของอาการข้างเคียงมากกว่าอาการข้างเคียงปกติทั่วไปเช่น มีอาการปวดศีรษะมาก วิงเวียนมาก การมองภาพผิดปกติ ระบบการทำงานของหลอดเลือดบริเวณหัวใจล้มเหลวอาจเกิดภาวะชักและหยุดหายใจ ในทางปฏิบัติแพทย์จะรักษาผู้ป่วยที่ได้รับยานี้เกินขนาดตามอาการที่เกิดขึ้นโดยยังไม่มียาล้างพิษที่เฉพาะเจาะจง 
องค์การอนามัยโลกได้ระบุให้ยาเอโมไดอาควินเป็นยาจำเป็นขั้นพื้นฐานที่สถานพยาบาลของประเทศที่มีมาลาเรียชุกชุมควรมีสำรองไว้ใช้ในสถานพยาบาล ยานี้มีสูตรตำรับทั้งชนิดที่เป็นยาเดี่ยวและที่ผสมร่วมกับยาอื่น แพทย์เท่านั้นที่จะเป็นผู้พิจารณาการใช้ยานี้ได้อย่างเหมาะสมและปลอดภัยต่อผู้ป่วย 
อนึ่ง ยาชื่อการค้าของยาเอโมไดอาควินในต่างประเทศเช่น Camoquin, Flavoquine 
 ///// เอโมไดอาควินมีสรรพคุณ (คุณสมบัติ) อย่างไร? ///// 
ยาเอโมไดอาควินมีสรรพคุณ/ข้อบ่งใช้รักษาและป้องกันโรคมาลาเรียที่มีสาเหตุจากเชื้อ Plasmodium falcipalrum 
 ///// เอโมไดอาควินมีกลไกการออกฤทธิ์อย่างไร? ///// 
กลไกการออกฤทธิ์ของยาเอโมไดอาควินคือ ตัวยาจะถูกเปลี่ยนโครงสร้างไปเป็นสาร Desethylamodiaquine ซึ่งมีฤทธิ์ยับยั้งการทำงานของเอนไซม์ที่มีชื่อว่า Heme polymerase ในเชื้อมาลาเรียทำให้เชื้อมาลาเรียไม่สามารถจำลองสารพันธุกรรมเพิ่มขึ้นได้ และหยุดการเจริญเติบโต หยุดการแพร่พันธุ์และตายลงในที่สุด 
 ///// เอโมไดอาควินมีรูปแบบการจัดจำหน่ายอย่างไร? ///// 
ยาเอโมไดอาควินมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 150 มิลลิกรัม/เม็ด 
- กรณีที่เชื้อ Plasmodium falcipalrum มีแนวโน้มที่จะดื้อยาแพทย์จะเลือกใช้สูตรตำรับที่ผสมร่วมกับยาต้านมาลาเรียตัวอื่นเช่น
	ARTESUNATE (ยาต้านมาลาเรียอีกชนิด) 25 มิลลิกรัม + AMODIAQUINE 67.5 มิลลิกรัมต่อเม็ด
	ARTESUNATE 50 มิลลิกรัม + AMODIAQUINE 135 มิลลิกรัมต่อเม็ด
	ARTESUNATE 100 มิลลิกรัม + AMODIAQUINE 270 มิลลิกรัมต่อเม็ด 
 ///// เอโมไดอาควินมีขนาดรับประทานอย่างไร? ///// 
ยาเอโมไดอาควินมีขนาดรับประทานเช่น 
- เด็กอายุ 1 - 6 ปี: รับประทาน 150 มิลลิกรัม/วันก่อนหรือหลังอาหารก็ได้เป็นเวลา 3 วัน 
- เด็กอายุ 7 - 13 ปี: รับประทาน 300 มิลลิกรัม/วันก่อนหรือหลังอาหารก็ได้เป็นเวลา 3 วัน 
- เด็กอายุตั้งแต่ 14 ปีขึ้นไป - ผู้ใหญ่: รับประทาน 600 มิลลิกรัม/วันก่อนหรือหลังอาหารก็ได้ เป็นเวลา 3 วัน 
- เด็กอายุต่ำกว่า 1 ปี: ยังไม่มีข้อมูลทางคลินิกที่แน่ชัดในการใช้ยานี้ในเด็กกลุ่มวัยนี้ การใช้ยานี้ในเด็กกลุ่มวัยนี้จึงอยู่ในดุลพินิจของแพทย์ผู้รักษาเป็นกรณีไป 
*อนึ่ง ตัวอย่างขนาดรับประทานของยาเอโมไดอาควินข้างต้นจะต้องใช้ควบคู่กับยาต้านมาลาเรียอีก 1 ตัวคือ Artemisinin โดยขนาดการใช้ยา Artemisinin จะต้องเป็นไปตามคำสั่งแพทย์ผู้รักษาเช่นกัน 
*****หมายเหตุ: 
- ขนาดและระยะเวลาของการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเอโมไดอาควิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเอโมไดอาควินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนอาจก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเอโมไดอาควินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็นสองเท่า 
อย่างไรก็ตามเพื่อประสิทธิผลของการรักษาควรรับประทานยาเอโมไดอาควินตรงเวลา 
 ///// เอโมไดอาควินมีผลไม่พึงประสงค์อย่างไร? ///// 
ยาเอโมไดอาควินอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีภาวะเม็ดเลือดขาวต่ำ อ่อนเพลีย ปวดศีรษะ วิงเวียน เบื่ออาหาร คลื่นไส้ อาเจียน ปวดท้อง อาจพบอาการท้องเสียร่วมด้วย เกิดภาวะตับอักเสบหรือตับทำงานผิดปกติ รวมถึงเกิดผื่นคันขึ้นตามผิวหนัง 
 ///// มีข้อควรระวังการใช้เอโมไดอาควินอย่างไร? ///// 
มีข้อควรระวังการใช้ยาเอโมไดอาควินเช่น 
- ห้ามใช้กับผู้ที่แพ้ยาเอโมไดอาควิน 
- ห้ามใช้ยานี้กับผู้ที่มีภาวะตับอักเสบ ตับทำงานผิดปกติ ผู้ที่มีภาวะจอตาทำงานผิดปกติ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม 
- การใช้ยานี้ไม่ครบตามคำสั่งแพทย์จะส่งผลให้อาการโรคไม่หายขาดและมีโอกาสกลับมาเป็นใหม่ได้สูง 
- การใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และ ผู้สูงอายุ ต้องเป็นไปตามคำสั่งจากแพทย์เท่านั้น 
- ระหว่างใช้ยานี้ให้ระวังการเกิดภาวะตับ - ไตเสียหาย 
- ระวังการใช้ยานี้กับผู้ที่ติดสุราเพราะจะก่อให้เกิดพิษหรือทำให้ตับทำงานหนักมากขึ้น 
- ระวังการใช้ยานี้กับผู้ที่มีประวัติด้วยโรคลมชักด้วยยานี้อาจกระตุ้นให้อาการชักกลับมาเป็นใหม่ได้ 
- หยุดการใช้ยานี้ทันทีเมื่อเกิดอาการแพ้ยาแล้วรีบนำตัวผู้ป่วยส่งโรงพยาบาลโดยเร็วทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเอโมไดอาควินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เอโมไดอาควินมีปฏิกิริยาระหว่างยากับยาตัวอื่นอย่างไร? ///// 
ยาเอโมไดอาควินมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาเอโมไดอาควินร่วมกับยาต้านไวรัส Efavirenz ด้วยจะทำให้เกิดพิษต่อตับของผู้ป่วย 
- การใช้ยาเอโมไดอาควินร่วมกับยาลดกรดที่มีส่วนประกอบของเกลือแมกนีเซียมหรือยาประเภท Kaolin จะทำให้การดูดซึมของยาเอโมไดอาควินลดต่ำลง หากไม่มีความจำเป็นใดๆควรหลีกเลี่ยงการใช้ยาร่วมกัน 
- หลีกเลี่ยงการใช้ยาเอโมไดอาควินร่วมกับยาต่อไปนี้ Trimethoprim, Ketoconazole, Ritona vir, Saquinavir, Lopinavir, Gemfibrozil และ Montelukast ด้วยกลุ่มยาเหล่านี้จะทำให้การทำงานของเอนไซม์ที่ตับไม่สามารถเปลี่ยนโครงสร้างของยาเอโมไดอาควินไปเป็นสาร Desethylamodia quine มีผลทำให้ฤทธิ์ในการต่อต้านเชื้อมาลาเรียด้อยประสิทธิภาพลงไป 
 ///// ควรเก็บรักษาเอโมไดอาควินอย่างไร? ///// 
ปกติในสูตรตำรับยาเอโมไดอาควินชนิดเม็ดจะมีอายุการใช้งานได้นานถึง 3 ปีโดยต้องอยู่ภายใต้เงื่อนไขการเก็บรักษาดังนี้เช่น เก็บยาภายใต้อุณหภูมิ 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่เก็บยาในห้องน้ำหรือในรถยนต์ และไม่ควรนำยาที่หมดอายุมาปะปนกับยาที่ยังมีคุณภาพดี 
 ///// เอโมไดอาควินมีชื่ออื่นอีกไหม? ผลิตจากบริษัทอะไรบ้าง? ///// 
ยาเอโมไดอาควินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Amodiaquine  [2016,Jan23] 
http://apps.who.int/prequal/whopar/whoparproducts/MA045part4v2.pdf  [2016,Jan23] 
http://www.drugbank.ca/drugs/DB00613 [2016,Jan23] 
http://www.wipo.int/export/sites/www/research/en/data/sanofi/marketed_products/Artesunate_and_Amodiquine.pdf  [2016,Jan23] 
https://en.wikipedia.org/wiki/Polymerase  [2016,Jan23] 
http://www.medindia.net/doctors/drug_information/amodiaquine.html  [2016,Jan23] 
http://apps.who.int/prequal/whopar/whoparproducts/MA058part6v2.pdf  [2016,Jan23] 
http://apps.who.int/prequal/whopar/whoparproducts/MA058part3v1.pdf  [2016,Jan23]
