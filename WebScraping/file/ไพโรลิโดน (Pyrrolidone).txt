ไพโรลิโดน (Pyrrolidone)
 ///// บทนำ ///// 
ยาไพโรลิโดน(Pyrrolidone)เป็นสารประกอบอินทรีย์มีการจัดเรียงโครงสร้างอะตอม(Atom,คือ ส่วน/อนุภาคที่เล็กที่สุดของธาตุ/สสาร)ที่เป็นวงกลม หรือที่เรียกกันว่าไซคลิก เอไมด์ (Cyclic amide)  ยาไพโรลิโดนยังถูกแบ่งออกเป็น 2 หมวด/กลุ่ม/ชนิด คือ 2-Pyrrolidone และ 3-Pyrrolidone ซึ่งมีรายละเอียด ดังนี้ เช่น 
ก.  2-Pyrrolidone:  มีลักษณะทางกายภาพเป็นของเหลวไม่มีสี สามารถละลายน้ำ รวมถึงเป็นตัวทำละลายอินทรีย์  โดยสารประกอบที่เป็นอนุพันธ์ของ 2-Pyrrolidone บางรายการถูกนำมาพัฒนาทางการแพทย์และใช้เป็นยารักษาโรค อาทิ 
- Cotinine: เป็นสารประเภทอัลคาลอยด์ที่พบในยาสูบ สามารถใช้เป็นตัวบ่งชี้ทาง   ชีวภาพ (Biomarker)ของบุหรี่อีกด้วย  ปัจจุบันมีการศึกษาและพัฒนา Cotinine มาใช้เป็นยา เพื่อใช้บำบัดรักษาโรคซึมเศร้า   โรคจิตเภท  โรคอัลไซเมอร์ และโรค  พาร์กินสัน 
- Doxapram: ใช้เป็นยากระตุ้นระบบการหายใจของร่างกาย  รูปแบบผลิตภัณฑ์	
	เป็นยาชนิดฉีด และจะใช้ในห้องไอ.ซี.ยู. (ICU,Intensive care unit)  ห้องผ่าตัด หรือห้องฉุกเฉิน เราสามารถพบเห็นการจัดจำหน่ายยานี้ภายใต้ชื่อการค้าว่า “Dopram” 
- Piracetam: นำมาใช้บำบัดรักษาอาการทางสมอง/ทางระบบประสาท เช่น ความจำเสื่อม  อาการซึมเศร้า  วิตกกังวล  อาการวิงเวียน มีรูปแบบการจัดจำหน่ายเป็นยาชนิดรับประทานและยาฉีด ตัวยาจะกระจายตัวเข้าสู่กระแสเลือดของมนุษย์ได้เป็นอย่างดี  มีจำหน่ายในประเทศไทยภายใต้ชื่อการค้าอย่างเช่น  “Nootropil” 
- Povidone:  เป็นสารประเภทโพลิเมอร์(Polymer, สารที่นำมาใช้ในอุตสาหกรรมหลายอย่าง เช่น พลาสติ ท่อพีวีซี ไนลอน)ที่ละลายน้ำได้ ใช้เป็นตัวเพิ่มปริมาณพลาสมาสำหรับผู้ที่ได้รับบาดเจ็บเสียเลือดมาก  นอกจากนี้ยังใช้เป็นส่วนประกอบในอุตสาหกรรมการผลิตยาเม็ดอีกด้วย  หากนำ Povidone  มาเติมไอโอดีน ก็จะได้สารประกอบเชิงซ้อนที่มีชื่อว่า โพวิโดนไอโอดีน มีคุณสมบัติเป็นยาฆ่าเชื้อ  เราสามารถพบเห็นผลิตภัณฑ์โพวิโดนไอโอดีน ในรูปแบบต่างๆเช่น ครีม สบู่เหลว  ของเหลวที่ใช้เช็ด/ขัดผิวหนัง(Scrub)ในห้องผ่าตัด  โดยเป็นที่รู้จักกันภายใต้ชื่อทางการค้าว่า “Pyodine และ Betadine” 
- Ethosuximide: เป็นยาทางเลือกตัวแรกๆที่นำมาใช้บำบัดรักษาอาการชัก องค์การอนามัยโลกได้ระบุให้  Ethosuximide เป็นยาจำเป็นขั้นพื้นฐานที่สถานพยาบาลควรมีสำรองไว้ให้บริการแก่ผู้ป่วย ข้อดีของยานี้ได้แก่  ไม่ก่อให้เกิดภาวะเป็นพิษต่อตับ  รูปแบบผลิตภัณฑ์เป็นยาชนิดรับประทาน และจัดจำหน่ายภายใต้ชื่อการค้าว่า “Zarontin” 
ข. 3-Pyrrolidone:  สารกลุ่มนี้ มีการจัดเรียงอะตอมของไนโตรเจนในตำแหน่งที่ต่างจากยา/สาร 2-Pyrrolidone ส่วนมากจะนำไปใช้ในอุตสาหกรรมเคมี  จึงขอไม่กล่าวรายละเอียดในในบทความนี้ 
กลไกการออกฤทธิ์ของยากลุ่มไพโรลิโดนที่โดดเด่นและเป็นประโยชน์ต่อวงการแพทย์เห็นจะเป็นกลไกที่เกิดในสมอง โดยนำมาใช้บำบัดรักษาอาการความจำเสื่อม  ซึมเศร้า  วิตกกังวล ยาบางตัวก็ใช้กระตุ้นการหายใจ ใช้เพิ่มปริมาณพลาสมาของเลือด เป็นต้น 
แต่ก็ยังมีข้อจำกัดบางประการที่ทำให้ผู้ป่วย/ผู้บริโภคไม่สามารถใช้ยากลุ่มไพโรลิโดนนี้ได้ อาทิเช่น 
- เป็นผู้ที่มีประวัติแพ้ยากลุ่มไพโรลิโดน 
- เป็นผู้ป่วย  โรคไตระยะรุนแรง  ผู้ป่วยที่มีภาวะเลือดออกในสมอง/เลือดออกในกะโหลกศีรษะ   โรคหัวใจระดับรุนแรง  โรคความดันโลหิตสูง  โรคต่อมไทรอยด์เป็นพิษ นอกจากนี้ต้องเพิ่มความระมัดระวังกับผู้ป่วยที่มีการใช้ยาบางประเภทอยู่ก่อน เช่นยา กลุ่มMAOIs,  Aminophylline ,  ยากลุ่มไทรอยด์ฮฮร์โมน หรือที่เรียกว่าไทรอกซินThyroxin,   ยาต้านการแข็งตัวของเลือด,  ยาแอสไพริน,  ด้วยการใช้ยาดังกล่าวร่วมกับยาไพโรลิโดน อาจก่อให้เกิดปฏิกิริยาระหว่างยาซึ่งกันและกัน  จึงถือเป็นสิ่งสำคัญที่ผู้ป่วยต้องแจ้งแพทย์ทุกครั้งว่า ปัจจุบันมีการใช้ยาชนิดใดอยู่บ้าง 
สำหรับกลุ่มสตรีตั้งครรภ์ สตรีที่อยู่ในภาวะให้นมบุตร ก็จัดเป็นอีกหนึ่งกลุ่มเสี่ยงที่จะเกิดผลข้างเคียงรุนแรงต่อการใช้ยาแทบทุกประเภทรวมถึงยาไพโรลิโดน  การจะใช้ยาไพโรลิโดนกับผู้ป่วยกลุ่มนี้ จึงควรต้องเป็นไปตามดุลยพินิจของแพทย์ผู้รักษาเท่านั้น 
ผู้ป่วยอาจจะพบอาการข้างเคียง(ผลข้างเคียง)จากการใช้ยากลุ่มไพโรลิโดนนี้ที่ส่งผลต่อระบบอวัยวะต่างๆของร่างกาย เช่น ต่อระบบประสาท  สภาวะทางจิตใจ  ผิวหนัง  ระบบทางเดินอาหาร   ระบบทางเดินปัสสาวะ  และอื่นๆ  ดังนั้น การจะเลือกใช้ยาตัวใดในกลุ่มยาไพโรลิโดน มาบำบัดอาการของผู้ป่วยได้อย่างปลอดภัยเหมาะสม ควรต้องเป็นไปตามคำสั่งของแพทย์ผู้รักษาแต่ผู้เดียว 
 ///// ไพโรลิโดนมีสรรพคุณ(คุณสมบัติ)อย่างไร? ///// 
ยาไพโรลิโดนมีสรรพคุณ/ข้อบ่งใช้ เช่น 
- บำบัดรักษา อาการความจำเสื่อม  อาการซึมเศร้า  วิตกกังวล  อาการวิงเวียน 
- ใช้เป็นยากระตุ้นการหายใจ 
 ///// ไพโรลิโดนมีกลไกการออกฤทธิ์อย่างไร? ///// 
กลไกการออกฤทธิ์ที่โดดเด่นของยาไพโรลิโดนจะเกิดขึ้นที่สมอง โดยตัวยาจะช่วยเพิ่มการทำงานของสารสื่อประสาทในสมอง และปรับสมดุลสารสื่อประสาทต่างๆเหล่านั้นใหม่ จึงส่งผลต่อกระบวนการทำงานของสมอง ที่มีผลต่อสภาพอารมณ์ จิตใจ  นอกจากนี้ตัวยาบางตัวในยากลุ่มยาไพโรลิโดน จะกระตุ้นศูนย์ควบคุมการหายใจของสมองอีกด้วย จากกลไกดังกล่าว จึงเป็นที่มาของสรรพคุณ 
 ///// ไพโรลิโดนมีรูปแบบการจัดจำหน่ายอย่างไร? ///// 
ยากลุ่มไพโรลิโดนมีรูปแบบการจัดจำหน่าย เช่น 
- ยาชนิดรับประทาน และ 
- ยาฉีด 
 ///// ไพโรลิโดนมีขนาดรับประทานอย่างไร? ///// 
ขนาดการใช้ยาแต่ละตัวของยากลุ่มไพโรลิโดน ขึ้นกับประเภทหรืออาการของผู้ป่วยที่จะแตกก่างกันในแต่ละบุคคล การใช้ยากลุ่มนี้แต่ละตัวยา จึงต้องเป็นไปตามคำสั่งของแพทย์ผู้ที่ทำการรักษาแต่เพียงผู้เดียว ดังนั้นจึงขอไม่กล่าวถึงขนาดการใช้ยากลุ่มไพโรลิโดนในบทความนี้ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไพโรลิโดน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาไพโรลิโดนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                      เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไพโรลิโดน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
อย่างไรก็ดี เพื่อประสิทธิผลของการรักษา ควรรับประทานยาไพโรลิโดน ตรงเวลา 
 ///// ไพโรลิโดนมีผลไม่พึงประสงค์อย่างไร? ///// 
ยาไพโรลิโดน อาจก่อให้เกิดผลไม่พึงประสงค์(ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบการเผาผลาญพลังงานของร่างกาย:  เช่น ทำให้น้ำหนักตัวเพิ่ม 
- ผลต่อหัวใจ:  เช่น ทำให้หัวใจเต้นผิดจังหวะ  ความดันโลหิตผิดปกติ 
- ผลต่อระบบประสาท:  เช่น  กระสับกระส่าย  วิงเวียน  สูญเสียการทรงตัว  ปวดศีรษะ 
- ผลต่อระบบทางเดินอาหาร:  เช่น  ปวดท้อง  ท้องเสีย  คลื่นไส้ อาเจียน 
- ผลต่อสภาพจิตใจ:  เช่น  นอนไม่หลับ  รู้สึกสับสน   วิตกกังวล  ประสาทหลอน 
- ผลต่อผิวหนัง:  เช่น พบผื่นคัน  ลมพิษ 
 
 ///// มีข้อควรระวังการใช้ไพโรลิโดนอย่างไร? ///// 
มีข้อควรระวังการใช้ยาไพโรลิโดน เช่น 
- ห้ามใช้กับผู้ที่แพ้ยากลุ่มไพโรลิโดน 
- ห้ามใช้ยานี้กับผู้ที่มีภาวะเลือดออกในสมอง/เลือดออกในกะโหลกศีรษะ  ผู้ป่วยโรคฮันติงตัน (Huntington’s chorea,โรคพันธุกรรมชนิดหนึ่งที่พบได้น้อย ที่มีผลให้เกิดอาการทางสมอง) ผู้ป่วยโรคไตระยะรุนแรง  โรคหัวใจระดับรุนแรง  โรคความดันโลหิตสูง 
- ห้ามปรับขนาดการรับประทานหรือหยุดการใช้ยานี้ด้วยตนเอง 
- การใช้ยนี้กับสตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ ต้องเป็น  ไปตามคำสั่งจากแพทย์เท่านั้น 
- หากพบอาการแพ้ยานี้ เช่น  อึดอัด  แน่นหน้าอก/ หายใจไม่ออก/หายใจลำบาก  มีผื่นคันขึ้นเต็มตัว  ตัวบวม  ให้หยุดการใช้ยานี้ทันที แล้วรีบพาผู้ป่วยมาพบแพทย์/มาโรงพยาบาลโดยเร็ว ทันที/ฉุกเฉิน 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไพโรลิโดนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไพโรลิโดนมีปฏิกิริยาระหว่างยากับยาตัวอื่นอย่างไร? ///// 
ยาไพโรลิโดนมีปฏิกิริยาระหว่างยากับยาตัวอื่น เช่น 
- การใช้ยา Piracetam ร่วมกับยาต้านการแข็งตัวของเลือด อย่างเช่น  Warfarin อาจก่อให้เกิดภาวะเลือดออกง่าย  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยา Doxapram ร่วมกับ Aminophylline  ด้วยจะทำให้การทำงานของกล้ามเนื้อผิดปกติไป เช่น กล้ามเนื้ออ่อนแรง หรือ กล้ามเนื้อกระตุก 
 ///// ควรเก็บรักษาไพโรลิโดนอย่างไร? ///// 
ควรเก็บยาไพโรลิโดนภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไพโรลิโดนมีชื่ออื่นอีกไหม? ผลิตจากบริษัทอะไรบ้าง? ///// 
ยาไพโรลิโดนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Pyrrolidone [2016,Aug27] 
https://en.wikipedia.org/wiki/2-Pyrrolidone  [2016,Aug27] 
https://en.wikipedia.org/wiki/3-Pyrrolidone [2016,Aug27] 
https://en.wikipedia.org/wiki/Piracetam#Other  [2016,Aug27] 
http://www.mims.com/thailand/drug/info/doxapram/?type=brief&amp;mtype=generic  [2016,Aug27] 
https://en.wikipedia.org/wiki/Ethosuximide#Medical_uses [2016,Aug27] 
https://www.accessdata.fda.gov/drugsatfda_docs/label/2005/14879s044lbl.pdf  [2016,Aug27]
