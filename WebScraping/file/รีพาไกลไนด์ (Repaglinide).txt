รีพาไกลไนด์ (Repaglinide)
 ///// บทนำ ///// 
ยารีพาไกลไนด์ (Repaglinide) เป็นยารักษาโรคเบาหวานประเภทที่ 2 และอยู่ในหมวดยาเมกลิทิไนด์ (Meglitinides) ห้ามนำยานี้ไปใช้รักษาผู้ป่วยเบาหวานประเภทที่ 1 กลไกการออกฤทธ์หลักๆของยารีพาไกลไนด์คือ การกระตุ้นให้ตับอ่อนหลั่งฮอร์โมนอินซูลินออกมาในปริมาณที่มากขึ้นและเพียงพอที่จะกระตุ้นให้ร่างกายเผาผลาญน้ำตาลกลูโคส (Glucose) ในกระแสเลือดได้อย่างเหมาะสมยิ่งขึ้น 
รูปแบบยาแผนปัจจุบันของยารีพาไกลไนด์จะเป็นยาชนิดรับประทาน โดยมีการดูดซึมจากทางระบบเดินอาหารและจะกระจายตัวเข้าสู่กระแสเลือดประมาณ 56% จากนั้นตัวยาจะเข้าจับกับพลาสมาโปรตีนได้มากกว่า 98% ตับจะคอยทำหน้าที่เปลี่ยนแปลงโครงสร้างของยานี้อย่างต่อเนื่อง ร่างกายต้องใช้เวลาประมาณ 1 ชั่วโมงเป็นอย่างต่ำในการกำจัดยา 50% ออกจากกระแสเลือดโดยผ่านทิ้งไปกับอุจจาระและมีส่วนน้อยที่ขับออกไปทางปัสสาวะ 
มีข้อพึงระวังการใช้ยารีพาไกลไนด์ที่แพทย์มักจะนำมาพิจารณาประกอบก่อนการจ่ายยานี้ให้ผู้ป่วยเช่น 
- ผู้ป่วยเคยแพ้ยานี้หรือไม่ 
- ป่วยเป็นโรคเบาหวานประเภทใดด้วยยานี้เหมาะกับโรคเบาหวานประเภทที่ 2 
- ผู้ป่วยอยู่ในภาวะเบาหวานที่มีระดับความรุนแรงมากเช่น Diabetic ketoacidosis (เลือดเป็นกรดจากเบาหวาน) หรือ Diabetic coma (โคม่าจากเบาหวาน) 
- ผู้ป่วยมีการใช้ยา Gemfibrozil หรือ ยา Insulin อยู่ก่อนหน้านี้หรือไม่ ด้วยการใช้ยารีพาไกลไนด์ร่วมด้วยจะทำให้เกิดภาวะน้ำตาลในเลือดต่ำมาก 
- ผู้ป่วยที่เป็นสตรีอยู่ในภาวะตั้งครรภ์หรืออยู่ในช่วงเลี้ยงบุตรด้วยนมมารดาหรือไม่ 
- ผู้ป่วยติดสุรา หรือมีร่างกายทรุดโทรมด้วยเหตุขาดอาหาร หรืออยู่ในช่วงป่วยด้วยอาการติดเชื้ออย่างรุนแรง และมีไข้สูงอยู่ด้วยหรือไม่ 
- เป็นผู้ป่วยที่กำลังจะเข้ารับการผ่าตัดหรือไม่ 
ทั้งนี้เงื่อนไขที่กล่าวมาข้างต้นล้วนมีบทบาทสำคัญต่อการใช้ยารีพาไกลไนด์ได้ทั้งสิ้น นอกจากนี้ยังมียาชนิดอื่นๆที่ผู้ป่วยอาจต้องใช้เป็นประจำและยาเหล่านั้นอาจจะมีปฏิกิริยาระหว่างยากับยารีพาไกลไนด์ได้ ดังนั้นจึงควรแจ้งแพทย์ผู้รักษาเสมอว่าผู้ป่วยกินยาอะไรอยู่ก่อนแล้ว 
ประเทศไทยโดยคณะกรรมการอาหารและยาได้บรรจุยารีพาไกลไนด์เป็นยาในบัญชียาหลักแห่งชาติและระบุเงื่อนไขใช้เฉพาะกับผู้ป่วยที่ต้องใช้ยากลุ่ม Sulfonylureas และแพ้ Sulfonamides 
จะเห็นว่าการใช้ยารีพาไกลไนด์รักษาโรคเบาหวานมีเงื่อนไขที่มากมายพอสมควร ดังนั้นเพื่อความปลอดภัยของผู้ป่วยจึงควรใช้ยานี้ตามคำสั่งของแพทย์ผู้รักษาอย่างเคร่งครัด 
อนึ่งในต่างประเทศยาชื่อการค้าที่เป็นที่รู้จักของยารีพาไกลไนด์คือ GlucoNorm, Surepost, NovoNorm และ Prandin 
 ///// รีพาไกลไนด์มีสรรพคุณ (คุณสมบัติ) อย่างไร? ///// 
ยารีพาไกลไนด์มีสรรพคุณ/ข้อบ่งใช้เพื่อรักษาอาการโรคเบาหวานประเภทที่ 2 
 ///// รีพาไกลไนด์มีกลไกการออกฤทธิ์อย่างไร? ///// 
กลไกการออกฤทธิ์ของยารีพาไกลไนด์คือ ตัวยาจะกระตุ้นให้ตับอ่อนหลั่งฮอร์โมนอินซูลินอย่างมีความสัมพันธ์กับระดับน้ำตาลในกระแสเลือด ส่งผลให้ร่างกายเผาผลาญน้ำตาลและนำไปใช้ให้เกิดประโยชน์ได้เหมือนปกติหรือใกล้เคียงปกติ 
 ///// รีพาไกลไนด์มีรูปแบบการจัดจำหน่ายอย่างไร? ///// 
ยารีพาไกลไนด์มีรูปแบบการจัดจำหน่ายเป็นยาเม็ดชนิดรับประทาน ขนาด 0.5, 1 และ 2 มิลลิกรัม/เม็ด 
 ///// รีพาไกลไนด์มีขนาดรับประทานอย่างไร? ///// 
ยารีพาไกลไนด์มีขนาดรับประทานเช่น 
- ผู้ใหญ่: ขนาดรับประทานเริ่มต้น 0.5 มิลลิกรัมก่อนมื้ออาหาร 30 นาที หากเป็นผู้ป่วยเบาหวานที่เพิ่งเปลี่ยนมารับประทานยารีพาไกลไนด์ แพทย์อาจปรับขนาดรับประทานเริ่มต้นเป็น 1 - 2 มิลลิกรัม ทั้งนี้รับประทานยานี้ได้ถึงวันละ 4 ครั้ง (รับประทานตามคำสั่งแพทย์ผู้รักษา) โดยขึ้นกับดุลพินิจของแพทย์ผู้รักษา และขนาดรับประทานได้สูงสุดไม่เกิน 16 มิลลิกรัม/วัน 
- เด็ก : ยังไม่มีข้อมูลแน่ชัดถึงขนาดยานี้และผลข้างเคียงของยาในผู้ป่วยเด็ก การใช้ยานี้ในผู้ป่วยเด็กจึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยารีพาไกลไนด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยารีพาไกลไนด์อาจส่งผลให้อา การของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยารีพาไกลไนด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// รีพาไกลไนด์มีผลไม่พึงประสงค์อย่างไร? ///// 
ยากลุ่มรีพาไกลไนด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น เกิดภาวะน้ำตาลในเลือดต่ำ คลื่นไส้ ท้องเสียหรือไม่ก็ท้องผูก อาเจียน อาหารไม่ย่อย ไซนัสอักเสบ ปวดหลัง มีผื่นคัน ลมพิษ และตาพร่า 
*กรณีที่ได้รับยารีพาไกลไนด์เกินขนาดจะพบอาการน้ำตาลในเลือดต่ำอย่างรุนแรง เกิดอาการชัก มีอาการอาจเข้าขั้นโคม่า รวมถึงสูญเสียการทำงานของระบบประสาท หากพบอาการดังกล่าว ต้องรีบนำตัวผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้รีพาไกลไนด์อย่างไร? ///// 
มีข้อควรระวังการใช้ยารีพาไกลไนด์เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยเบาหวานที่อยู่ในภาวะเลือดเป็นกรด (Diabetic ketoacidosis) หรือผู้ป่วยโรคตับในระดับรุนแรง 
- ห้ามใช้ยานี้กับผู้ป่วยโรคเบาหวานประเภทที่ 1 
- ห้ามใช้ยานี้กับเด็ก สตรีตั้งครรภ์ สตรีที่อยู่ในภาวะให้นมบุตร 
- ห้ามปรับขนาดรับประทานด้วยตนเอง 
- ห้ามใช้ยาที่เปลี่ยนสภาพไปจากเดิม 
- ระวังการใช้ยานี้กับคนชราที่มีอายุมากกว่า 75 ปีขึ้นไป 
- หมั่นตรวจสอบน้ำตาลในเลือดเมื่อใช้ยานี้ตามคำแนะนำของแพทย์ผู้รักษา 
- ระวังการใช้ยานี้กับผู้ป่วยโรคหัวใจล้มเหลว ผู้ป่วยที่อยู่ในภาวะโคม่า ผู้ป่วยหลังผ่าตัด และผู้ป่วยโรคตับ โรคไต 
- ผู้ป่วยโรคเบาหวานควรต้องเรียนรู้อาการจากภาวะน้ำตาลในเลือดต่ำ เพื่อการดูแล/ช่วยเหลือตนเองรวมถึงเพื่อการป้องกันมิให้เกิดภาวะน้ำตาลในเลือดต่ำ 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยารีพาไกลไนด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// รีพาไกลไนด์มีปฏิกิริยาระหว่างยากับยาตัวอื่นอย่างไร? ///// 
ยารีพาไกลไนด์มีปฏิกิริยาระหว่างยากับยาตัวอื่นเช่น 
- การใช้ยารีพาไกลไนด์ร่วมกับยา Warfarin, ยากลุ่ม Beta-blockers, กลุ่ม Imidazoles, กลุ่มMacrolides, กลุ่ม MAOIs, กลุ่ม NSAIDs, Chloramphenicol, Cyclosporine, Deferasirox (ยากำจัดธาตุเหล็กออกจากกระแสเลือด), Gemfibrozil, Mifepristone, Montelukast, Probenecid, Salicylates, Sulfonamides, Trimethoprim อาจทำให้เกิดภาวะน้ำตาลในเลือดต่ำตามมาจึงควรหลีกเลี่ยงการใช้ยาร่วมกัน 
- การใช้ยารีพาไกลไนด์ร่วมกับกลุ่มยา Calcium channel blockers, กลุ่มยา Phenothiazines, กลุ่มยา Sympathomimetics, Corticosteroids, ยาขับปัสสาวะ, ยาเม็ดคุมกำเนิดเช่น Estrogen, ยา Isoniazid, Nicotinic acid, Phenytoin, Thyroid hormones อาจทำให้เกิดภาวะน้ำตาลในเลือดสูงตามมาจึงควรหลีกเลี่ยงการใช้ยาร่วมกัน 
- การใช้ยารีพาไกลไนด์ร่วมกับยา Barbiturates, Carbamazepine, Rifamycins อาจทำให้ประสิทธิภาพในการรักษาของยารีพาไกลไนด์ด้อยลงไป หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีๆไป 
 ///// ควรเก็บรักษารีพาไกลไนด์อย่างไร? ///// 
ควรเก็บยารีพาไกลไนด์ภายใต้อุณหภูมิ 25 องศาเซลเซียส (Celsius) 	ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// รีพาไกลไนด์มีชื่ออื่นอีกไหม? ผลิตจากบริษัทอะไรบ้าง?ผลิตจากบริษัทอะไรบ้าง? ///// 
ยารีพาไกลไนด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Repaglinide [2015,Oct24] 
http://en.wikipedia.org/wiki/Meglitinide [2015,Oct24] 
http://www.drugs.com/pro/repaglinide-tablets.html [2015,Oct24] 
http://drug.fda.moph.go.th:81/nlem.in.th/medicine/essential/list/105#item-8707  [2015,Oct24]
