ดอโนรูบิซิน (Daunorubicin)
 ///// บทนำ ///// 
ยาดอโนรูบิซิน(Daunorubicin หรือ Daunorubicin hydrochloride หรือ Daunorubicin HCl) หรือในชื่ออื่นคือ ดอโนมัยซิน(Daunomycin ) หรือ Rubidomycin หรือ Rubidomycin hydrochloride หรือ Rubidomycin HCl อยู่ในกลุ่มยาเคมีบำบัด(Cytotoxic chemotherapy) ถูกจัดเป็นยาปฏิชีวนะที่มีฤทธิ์ต้านเซลล์มะเร็งหรือเซลล์เนื้องอก(Antitumor antibiotics) ยานี้สกัดได้จากเชื้อแบคทีเรียที่อาศัยในดินที่มีชื่อเรียกว่า Streptomyces peucetius  ทางการแพทย์นำยาดอโนรูบิซินมาใช้รักษาโรคมะเร็งเม็ดเลือดขาว  เภสัชภัณฑ์ของยาชนิดนี้เป็นแบบยาฉีดเข้าหลอดเลือดดำ  ตัวยาในกระแสเลือดสามารถกระจายเข้าสู่อวัยวะต่างๆของร่างกาย และยังผ่านเข้ารกและน้ำนมของมารดาได้อีกด้วย  ยาดอโนรูบิซินจะถูกทำลายโครงสร้างทางเคมีที่ตับ  ซึ่งร่างกายต้องใช้เวลานานประมาณ  26.7 ชั่วโมง เพื่อกำจัดยานี้ออกจากกระแสเลือด โดยผ่านทิ้งไปกับอุจจาระและปัสสาวะ 
ยาดอโนรูบิซินเป็นยาที่สามารถทำอันตรายต่อเนื้อเยื่อต่างๆของร่างกาย  ดังนั้นการฉีดยาเข้าหลอดเลือดดำจะต้องใช้ความระมัดระวังเป็นอย่างมากเพื่อมิให้การแทงเข็มฉีดยาทะลุผ่านเส้นเลือด/หลอดเลือดจนทำให้ตัวยาดอโนรูบิซินรั่วออกมาสัมผัสกับเนื้อเยื่อรอบหลอดเลือดเพราะจะส่งผลให้เนื้อเยื่อที่สัมผัสยานี้เกิดการอักเสบและเกิดเนื้อตายเฉพาะส่วนนั้นๆได้ 
ยาดอโนรูบิซิน จะออกฤทธิ์ยับยั้งการสังเคราะห์สารพันธุกรรม(DNA)ของเซลล์มะเร็งทำให้ชะลอการเจริญเติบโตและหยุดการแพร่กระจาย  แพทย์จะบริหารการใช้ยาชนิดนี้กับผู้ป่วยมะเร็ง  โดยคำนวณขนาดยาต่อพื้นที่ผิวของร่างกายมาเป็นเกณฑ์ตัดสิน  และเพื่อประสิทธิผลของการรักษา ผู้ป่วยต้องมาโรงพยาบาล/มารับการให้ยานี้ตรงตามที่แพทย์นัดหมายอย่างสม่ำเสมอ 
ผู้ได้รับยาดอโนรูบิซิน จะพบอาการข้างเคียง(ผลข้างเคียง)ที่เกิดขึ้นได้บ่อยๆ เช่น 
- เจ็บปวดบริเวณที่ได้รับการฉีดยา  ซึ่งสามารถบรรเทาอาการปวดด้วยการประคบเย็น 
- ผู้ป่วยอาจจะมีอาการ ปวดท้อง  อาเจียน ท้องเสีย  แพทย์สามารถใช้ยาต่างๆเข้ามา	ช่วยเหลือเพื่อป้องกันและลดอาการเหล่านี้ เช่น ยาแก้ปวดท้อง 
- จำนวน เม็ดเลือดแดง  เม็ดเลือดขาว และเกล็ดเลือด จะลดลงชั่วคราว  ผู้ป่วยจะเกิดความเสี่ยงต่อการติดเชื้อโรคประเภทต่างๆ   อาจมีภาวะโลหิตจาง  และ/หรือไม่                   ก็มีภาวะเลือดออกง่าย  อาการเหล่านี้จะดีขึ้นและกลับมาเป็นปกติเมื่อหยุดใช้ยานี้/ยาเคมีบำบัด 
- ผู้ป่วยหลายรายจะประสบอาการ ผมร่วง  โดยอาจร่วงเป็นหย่อมๆ หรือร่วงทั้งศีรษะก็ได้  อย่างไรก็ตาม เส้นผมของผู้ป่วยสามารถงอกขึ้นมาใหม่และยาวได้เหมือนปกติเมื่อหมดฤทธิ์ของยานี้/ยาเคมีบำบัด 
- อาจพบเห็นปัสสาวะมีสีแดง-ส้มซึ่งเป็นผลข้างเคียงของยานี้ 
- ด้วยตัวยาดอโนรูบิซินอาจทำให้มีภาวะหัวใจล้มเหลว ดังนั้นแพทย์จะคอยตรวจสอบสภาพการทำงานของหัวใจควบคู่ไปกับการใช้ยาดอโนรูบิซิน 
- ยาดอโนรูบิซินเป็นยารักษามะเร็งก็จริง แต่ยานี้ก็สร้างความเสี่ยงให้เกิดการพัฒนาของมะเร็งชนิดอื่นๆตามมาได้ถ้าใช้ยานี้ในปริมาณสูง ต่อเนื่อง  แพทย์ผู้ที่ทำการรักษาจะเป็นผู้วิเคราะห์และช่วยป้องกันสภาวะดังกล่าวได้ดีที่สุด 
อาจสรุป ข้อควรระวัง ข้อควรปฏิบัติ และข้อห้าม เกี่ยวกับยาดอโนรูบิซินเพิ่มเติมได้อีกดังนี้ เช่น 
- ก่อนใช้ยาดอโนรูบิซิน  ผู้ป่วยต้องได้รับการตรวจประเมินสภาพการทำงานของหัวใจ และแพทย์จะซักถามประวัติว่าเคยเป็นโรคหัวใจมาก่อนหรือไม่  ทั้งนี้เพื่อเป็นการป้องกันผลกระทบ(ผลข้างเคียง)ต่อการทำงานของหัวใจหลังได้รับยาดอโนรูบิซิน 
- ผู้ที่มีจำนวนเม็ดเลือดขาวต่ำ ไม่สามารถใช้ยาชนิดนี้ได้  ด้วยยาดอโนรูบิซิน  สามารถกดไขกระดูก และส่งผลลดการผลิตเม็ดเลือดต่างๆของร่างกายได้เช่นเดียวกัน 
- ห้ามใช้ยานี้กับสตรีมีครรภ์/ตั้งครรภ์ ด้วยตัวยาดอโนรูบิซินสามารถทำให้ทารกในครรภ์พิการ และผู้ป่วยที่เป็นสตรีจะต้องป้องกันไม่ให้เกิดการตั้งครรภ์ระหว่างที่ได้รับยาชนิดนี้(ปรึกษาแพทย์ ถึงวิธีในการคุมกำเนิดที่เหมาะสม) หรือสตรีในภาวะให้นมบุตรที่ต้องรับการรักษาด้วยดอโนรูบิซินต้องหยุดให้นมบุตรแล้วใช้นมดัดแปลงเลี้ยงบุตรแทน 
- ขณะได้รับยาดอโนรูบิซินอาจเกิดภาวะเลือดออกง่าย  ผู้ป่วยต้องหลีกเลี่ยง	  กิจกรรมที่จะก่อให้เกิดบาดแผลตามร่างกาย 
- ผู้สูงอายุ (65 ปีขึ้นไป) มีโอกาสได้รับผลข้างเคียงจากยานี้ได้สูงกว่าผู้ป่วยกลุ่มอื่น 
- กรณีเกิดแผลในช่องปากด้วยเป็นผลข้างเคียงจากการใช้ยาชนิดนี้  แพทย์จะแนะนำให้ใช้แปรงสีฟันชนิดขนอ่อนๆ  บ้วนปากได้ตามปกติ  ห้ามใช้น้ำยาบ้วนปากที่มีแอลกอฮอล์เป็นส่วนผสมมาบ้วนปาก  ด้วยจะทำให้เกิดอาการระคายเคืองอย่างมาก 
- ขณะที่ใช้ยานี้ ห้ามฉีดวัคซีนป้องกันโรคใดๆ เพราะนอกจากจะไม่สามารถกระตุ้นภูมิต้านทาน/ภูมิคุ้มกัน/ภูมิคุ้มกันต้านทานโรคให้ร่างกายได้แล้ว ยังอาจทำให้เกิดการติดเชื้อจากวัคซีนดังกล่าว 
- ตัวยาดอโนรูบิซินมีผลข้างเคียงทำให้ภูมิคุ้มกันของร่างกายต่ำลงจนเกิด	 ความเสี่ยงต่อการติดเชื้อได้ง่ายขึ้น ผู้ป่วยจึงควรหลีกเลี่ยงเข้าไปในพื้นที่ที่มีประชาชนแออัด เช่น ศูนย์การค้า 
- หลังได้รับยานี้แล้ว ถ้าอาการป่วยมะเร็งไม่ดีขึ้นตามความคาดหมาย  ให้ผู้ป่วยกลับมาพบแพทย์/มาโรงพยาบาลก่อนแพทย์นัด  ห้ามหยุดการรักษาไปเฉยๆ 
- การจะรับประทานยาอื่นใดร่วมด้วยขณะที่ได้รัยาดอโนรูบิซินจะต้องได้รับการยืนยันจากแพทย์ก่อนทุกครั้ง  ทั้งนี้เพื่อเป็นการหลีกเลี่ยงภาวะยาตีกัน(ปฏิกิริยาระหว่างยา) 
- มาโรงพยาบาลเพื่อรับ การตรวจร่างกาย   รับการให้ยานี  รับการตรวจสอบการทำงานของหัวใจ และเข้ารับการตรวจเลือดและการทำงานของตับ ตามที่แพทย์นัดหมายทุกครั้ง 
องค์การอนามัยโลกได้ระบุให้ยาดอโนรูบิซินเป็นยาจำเป็นขั้นพื้นฐานที่สถานพยาบาลควรมีสำรองไว้ให้บริการกับประชาชน  ยานี้ยังไม่มีจำหน่ายในประเทศไทย แต่ในต่างประเทศจะพบเห็นการจัดจำหน่ายภายใต้ชื่อการค้าว่า “Cerubidine” 
 
 ///// ดอโนรูบิซินมีสรรพคุณ(คุณสมบัติ)อย่างไร? ///// 
ยาดอโนรูบิซินมีสรรพคุณ/ข้อบ่งใช้ เพื่อใช้รักษา 
- มะเร็งเม็ดเลือดขาวเอเอ็มแอล(Acute Myeloblastic Leukemia) 
- มะเร็งเม็ดเลือดขาวเอแอลแอล(Acute Lymphoblastic Leukemia) 
 ///// ดอโนรูบิซินมีกลไกการออกฤทธิ์อย่างไร? ///// 
ยาดอโนรูบิซิน มีกลไกการออกฤทธิ์โดย ตัวยาจะยับยั้งการทำงานของเอนไซม์ที่ชื่อว่า Type II topoisomerase เอนไซม์นี้เป็นกลไกสำคัญที่ช่วยการสังเคราะห์และซ่อมแซมสารพันธุกรรม(DNA) ทั้งในเซลล์ปกติของร่างกายรวมถึงเซลล์มะเร็งด้วย  จากกลไกยับยั้งการทำงานของเอนไซม์ดังกล่าว ทำให้เซลล์มะเร็งหยุดการเจริญเติบโต ไม่สามารถแพร่กระจาย จึงก่อให้เกิดฤทธิ์รักษาโรคมะเร็งได้ตามสรรพคุณ 
 
 ///// ดอโนรูบิซินมีรูปแบบการจัดจำหน่ายอย่างไร? ///// 
ยาดอโนรูบิซินมีรูปแบบการจัดจำหน่าย เช่น 
- ยาฉีดที่ประกอบด้วยตัวยา Daunorubicin HCl ขนาด  20 มิลลิกรัม/ขวด(vial) 
 
 ///// ดอโนรูบิซินมีขนาดการบริหารยาอย่างไร? ///// 
การรักษาโรคมะเร็งเม็ดเลือดขาว แพทย์อาจต้องใช้ยาเคมีบำบัดตัวอื่นร่วมกับยาดอโนรูบิซิน โดยมีขนาดการใช้ยาดอโนรูบิซินเป็นดังนี้ เช่น 
ก.	สำหรับมะเร็งเม็ดเลือดขาวเอเอ็มแอล(Acute Myeloblastic Leukemia): 
- ผู้ใหญ่ที่อายุต่ำกว่า 60 ปีลงมา: ในวันที่ 1, 2 และ 3 ให้ยาทางหลอดเลือดดำ ขนาด 45 มิลลิกรัม/พื้นที่ผิวของร่างกาย 1 ตารางเมตร/วัน โดยต้องใช้เวลาในการให้ยานานประมาณ 2–5 นาที  แพทย์อาจเว้นระยะเวลาการให้ยา 3–4 สัปดาห์ ตามความเหมาะสมจึงนัดผู้ป่วยมารับยาในครั้งถัดไป การให้ยานี้ในครั้งถัดไปผู้ป่วยจะได้รับยาดอโนรูบิซินในวันที่ 1 และ 2 
- ผู้ใหญ่ที่มีอายุ 60 ปีขึ้นไป: แพทย์อาจลดขนาดยาดอโนรูบิซินเป็น 30 มิลลิกรัม/พื้นที่ผิวร่างกาย 1 ตารางเมตร/วัน 
- เด็ก: แพทย์ไม่นิยมใช้ยานี้กับเด็ก  ด้วยสุ่มเสี่ยงต่อการเกิดอาการของโรคหัวใจ  อย่างไรก็ตาม หากมีความจำเป็นต้องใช้ยานี้กับผู้ป่วยเด็ก การใช้ยานี้และขนาดยาจะอยู่ในดุลยพินิจของแพทย์เป็นสำคัญ 
อนึ่ง: 
- การให้ยานี้แต่ละครั้ง แพทย์จะใช้ยา Cytarabine ร่วมกับยาดอโนรูบิซิน 
- การให้ยานี้ ควรใช้ลักษณะหยดเข้าหลอดเลือดดำ ห้ามฉีดเข้าใต้ผิวหนัง  หรือฉีดเข้ากล้ามเนื้อโดยเด็ดขาด 
- สำหรับผู้ป่วยที่มีระดับบิลิรูบินในเลือดอยู่ที่ 1.2–3 มิลลิกรัมเปอร์เซ็นต์  แพทย์อาจจะลดขนาดการใช้ยาดอโนรูบิซินลงมาประมาณ 25% 
- กรณีได้รับยาดอโนรูบิซินสะสมต่อเนื่อง และคิดเป็นรวมปริมาณตัวยาขนาด
	550 มิลลิกรัม/พื้นที่ผิวร่างกาย 1 ตารางเมตร ให้ระวังภาวะหัวใจล้มเหลว
	ที่อาจเกิดขึ้นได้ 
- การเตรียมยานี้เพื่อฉีดให้ผู้ป่วย สามารถใช้สารละลาย 0.9% Sodium chloride เป็นตัวทำละลายตัวยาดอโนรูบิซิน 
การเตรียมยานี้เพื่อฉีดให้ผู้ป่วย สามารถใช้สารละลาย 0.9% Sodium chloride เป็นตัวทำละลายตัวยาดอโนรูบิซิน 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาดอโนรูบิซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น โรคตับ  โรคหัวใจ รวมทั้งกำลังกินยา/ใช้ยาอะไรอยู่เพราะยาดอโนรูบิซินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาดอโนรูบิซินตามแพทย์นัด ให้ผู้ป่วยรีบติดต่อแพทย์ พยาบาล ผู้ที่ทำการรักษา เพื่อทำการนัดหมายมารับการฉีดยาครั้งใหม่โดยเร็ 
 
 ///// ดอโนรูบิซินมีผลไม่พึงประสงค์อย่างไร? ///// 
ยาดอโนรูบิซินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อกล้ามเนื้อ: เช่น ปวดหลัง 
- ผลผลต่อระบบทางเดินอาหาร: เช่น ปวดท้อง  คลื่นไส้อาเจียน  ท้องเสีย 
- ผลต่อผิวหนัง: เช่น เกิดภาวะผมร่วงแต่เส้นผมสามารถคืนสภาพและงอกใหม่ได้  ลมพิษ เล็บและผิวหนังมีสีคล้ำ  ปวดบริเวณที่ได้รับการฉีดยา 
- ผลต่อหัวใจ: เช่น กรณีที่ได้รับยาดอโนรูบิซินสะสม 550 มิลลิกรัม/พื้นที่ผิว 1 ตารางเมตรอาจทำให้เกิดภาวะหัวใจล้มเหลว 
- ผลต่อระบบทางเดินปัสสาวะ: เช่น สีของปัสสาวะเปลี่ยนเป็นแดงอมส้ม 
- ผลต่อระบบเลือด: เช่น กดไขกระดูก  เกล็ดเลือดต่ำ  เม็ดเลือดต่ำ 
- ผลต่อไต: เช่น ไตวาย  ค่ากรดยูริคในเลือดสูง 
- ผลต่อตับ: เช่น เอนไซม์การทำงานของตับในเลือดสูง ค่าบิลิรูบินในเลือดสูง 
 
 ///// มีข้อควรระวังการใช้ดอโนรูบิซินอย่างไร? ///// 
มีข้อควรระวังการใช้ยาดอโนรูบิซิน เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ส่วนประกอบของยานี้ 
- ผู้ป่วยที่ได้รับ รังสีรักษาในช่วงทรวงอก/หัวใจ  เมื่อได้รับยาดอโนรูบิซิน
อาจมีโอกาสเกิดโรคหัวใจล้มเหลวตามมาได้ง่าย 
- ห้ามใช้ยานี้กับสตรีมีครรภ์  สตรีในภาวะให้นมบุตร นอกจากมีคำสั่งแพทย์ 
- ขณะฉีดยานี้ต้องระวังการแทงเข็มทะลุออกนอกหลอดเลือด ด้วยยาดอโนรูบิซินสามารถก่อให้เกิดอันตรายกับเนื้อเยื่อที่มีการสัมผัสกับตัวยานี้ได้ 
- ผู้ป่วยต้องได้รับการตรวจประเมินการทำงานของระบบอวัยวะต่างๆของร่างกายหลังได้รับยาดอโนรูบิซินเป็นระยะๆตามแพทย์สั่ง เช่น การทำงานของ หัวใจ  ตับ และระบบเลือด 
- หากมีอาการวิงเวียนหลังจากรับการดอโนรูบิซิน ผู้ป่วยต้องหลีกเลี่ยงการขับขี่ยวดยานพาหนะทุกชนิดรวมถึงการทำงานที่เกี่ยวข้องกับเครื่องจักรต่างๆเพราะจะเกิดอุบัติเหตุได้ง่าย 
- ปฏิบัติตามคำแนะนำของ แพทย์ พยาบาล  เภสัชกร และมาโรงพยาบาล/มารับการให้ยานี้ตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาดอโนรูบิซินด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ดอโนรูบิซินมีปฏิกิริยาระหว่างยากับยาตัวอื่นอย่างไร? ///// 
ยาดอโนรูบิซินมีปฏิกิริยาระหว่างยากับยาตัวอื่น เช่น 
- ห้ามใช้ยาดอโนรูบิซินร่วมกับการฉีดวัคซีนป้องกันโรคฝีดาษ(Smallpox vaccine) วัคซีนป้องกันวัณโรค(BCG)  ด้วยระบบภูมิต้านทานโรคของผู้ป่วยที่ได้รับยาดอโนรูบิซินจะอยู่ในภาวะอ่อนแอจึงเสี่ยงต่อการติดเชื้อฝีดาษหรือเชื้อวัณโรคจากวัคซีนดังกล่าว 
- ห้ามใช้ยาดอโนรูบิซินร่วมกับยา Adalimumab, Certolizumab  เพราะจะทำให้เกิดความเสี่ยงต่อการติดเชื้อได้อย่างรุนแรง 
- ห้ามใช้ยาดอโนรูบิซินร่วมกับ ยาClozapine  เพราะจะทำให้มีภาวะเม็ดเลือดขาวต่ำ และหัวใจเต้นผิดปกติตามมา 
- ห้ามใช้ยาดอโนรูบิซินร่วมกับ ยาDolasetron  เพราะจะทำให้เกิดภาวะหัวใจเต้นผิดปกติตามมา 
 ///// ควรเก็บรักษาดอโนรูบิซินอย่างไร? ///// 
ควรเก็บรักษายาดอโนรูบิซิน ดังนี้ เช่น 
- ยาฉีดที่มีลักษณะเป็นผง สามารถเก็บยาภายใต้อุณหภูมิ 15-25 องศาเซลเซียส(Celsius) 
- ยาฉีดที่มีลักษณะเป็นสารละลาย ต้องเก็บภายใต้อุณหภูมิ 2-8 องศาเซลเซียส 
- ยานี้ทั้งสองลักษณะ ห้ามเก็บในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ดอโนรูบิซินมีชื่ออื่นอีกไหม? ผลิตจากบริษัทอะไรบ้าง? ///// 
ยาดอโนรูบิซินมียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Daunocin, Daunoside, Norubin, Daunorubitec 
 ///// บรรณานุกรม ///// 
http://chemocare.com/chemotherapy/what-is-chemotherapy/types-of-chemotherapy.aspx[2017,Nov18] 
https://en.wikipedia.org/wiki/Daunorubicin#Mechanism_of_action[2017,Nov18] 
http://www.mims.com/thailand/drug/info/daunorubicin/?type=brief&amp;mtype=generic[2017,Nov18] 
https://www.oncolink.org/print/pdf/16506[2017,Nov18] 
https://www.drugs.com/cdi/daunorubicin-conventional.html[2017,Nov18] 
https://www.drugs.com/dosage/daunorubicin.html[2017,Nov18] 
https://www.drugs.com/sfx/daunorubicin-side-effects.html[2017,Nov18] 
https://www.drugs.com/drug-interactions/daunorubicin-index.html?filter=3&amp;generic_only=[2017,Nov18] 
https://www.drugs.com/pro/cerubidine.html[2017,Nov18]
