แอ็บซิกซิแมบ (Abciximab)
 ///// บทนำ ///// 
ยาแอ็บซิกซิแมบ(Abciximab) ชื่อเดิมคือ c7E3 Fab เป็นยาต้านเกล็ดเลือดประเภท Glycoprotein IIb/IIIa receptor inhibitors ผลิตโดยการเพาะเลี้ยงเซลล์ของสัตว์เลี้ยงลูกด้วยนม(Mammalian cell culture)  วัตถุประสงค์ของยานี้ในช่วงเริ่มต้น ได้ถูกนำมาใช้ป้องกันการจับตัวของเกล็ดเลือด/การเกิดลิ่มเลือด(Blood clot) ภายในหลอดเลือดแดงขณะทำการขยายหลอดเลือดแดงด้วยบอลลูน (Angioplasty)  ยาแอ็บซิกซิแมบมีรูปแบบเภสัชภัณฑ์เป็นยาฉีด  หลังจากได้รับยานี้เข้าทางหลอดเลือดดำตัวยาจะเริ่มออกฤทธิ์ภายในประมาณ 10 นาที ระยะเวลาการออกฤทธิ์ทำได้ยาวนานประมาณ 72 ชั่วโมง  แต่จะใช้เวลาเพียงประมาณ 30 นาทีเพื่อให้ร่างกายกำจัดตัวยานี้ออกจากกระแสเลือด 
สำหรับผลข้างเคียงที่โดดเด่นของยาแอ็บซิกซิแมบ คือ ก่อให้เกิดภาวะเลือดออกง่าย  ยาแอ็บซิกซิแมบจัดเป็นยาที่มีอันตรายสูง จึงมีข้อจำกัดการใช้กับผู้ป่วยบางกลุ่มดังนี้ เช่น 
 
- ห้ามใช้กับผู้แพ้ยานี้ 
- ห้ามใช้กับผู้ที่มีภาวะตกเลือดภายในร่างกาย ไม่ว่าจะเป็นที่กระเพาะอาหาร  ลำไส้  หรือที่สมอง 
- ห้ามใช้กับผู้ที่มีประวัติหลอดเลือดในสมองแตกภายใน 2 ปีที่ผ่านมา 
- ห้ามใช้กับผู้ที่ได้รับยาต้านเกล็ดเลือดแบบรับประทานภายใน 7 วันที่ผ่านมา 
- ก่อนได้รับยาแอ็บซิกซิแมบ ผู้ป่วยต้องได้รับการตรวจปริมาณเกล็ดเลือดจากแพทย์เสียก่อน กรณีที่มีระดับเกล็ดเลือดต่ำกว่า 100,000 เซลล์/ไมโครลิตร ถือเป็นข้อห้ามใช้ยาแอ็บซิกซิแมบ 
- ผู้ที่เพิ่งได้รับการผ่าตัดใหญ่ภายใน 6 สัปดาห์ที่ผ่านมา เป็นกลุ่มเสี่ยงต่อการเกิดเลือดออกในบริเวณบาดแผลผ่าตัด และจัดเป็นกลุ่มที่ห้ามใช้ยาแอ็บซิกซิแมบ 
- ผู้ป่วยโรคความดันโลหิตสูงที่ยังไม่สามารถควบคุมอาการได้ ถือเป็นอีกกลุ่มเสี่ยง ที่ห้ามใช้ยานี้ 
- ห้ามใช้ยานี้กับสตรีมีครรภ์/ตั้งครรภ์  ด้วยยังไม่มีข้อมูลความปลอดภัยมารองรับความปลอดภัยต่อทารกในครรภ์ 
- ห้ามใช้ยาแอ็บซิกซิแมบกับสตรีในช่วงให้นมบุตร  ด้วยยานี้สามารถถูกส่งผ่านทางน้ำนมมารดา และเข้าสู่ทารก  จนเป็นเหตุให้มีภาวะเลือดออกง่ายกับทารก 
- ห้ามใช้ยานี้กับเด็ก ซึ่งเป็นกลุ่มผู้ป่วยที่อาจได้รับผลข้างเคียงจากยาแอ็บซิกซิแมบได้อย่างมาก 
- หลังการได้รับยานี้ แล้วมีอาการข้างเคียง(ผลข้างเคียง)ดังต่อไปนี้ อาทิ เจ็บหน้าอก  ปวดท้อง	 วิงเวียนอย่างรุนแรง  ปวดศีรษะ  รู้สึกเหนื่อยง่าย และอ่อนเพลีย กรณีเหล่านี้ต้องรีบนำผู้ป่วยมาพบแพทย์/มาโรงพยาบาลโดยเร็ว 
ปัจจุบัน เราอาจไม่พบเห็นการใช้ยาตัวนี้ในประเทศไทย แต่ก็ยังมียากลุ่ม Glycoprotein IIb/IIIa inhibitor ตัวอื่นที่นำมาใช้ในสถานพยาบาลของบ้านเรา เช่น Eptifibatide และ Tirofiban 
 
 ///// แอ็บซิกซิแมบมีสรรพคุณ(คุณสมบัติ)อย่างไร? ///// 
ยาแอ็บซิกซิแมบมีสรรพคุณ/ข้อบ่งใช้ เช่น 
- สำหรับป้องกันการจับตัวของเกล็ดเลือดจนเป็นลิ่มเลือดขณะขยายหลอดเลือด/ หลอดเลือดแดง ด้วยบอลลูนหรือ ขณะผ่าตัดเพื่อเปิดหลอดเลือดให้กว้างขึ้น 
- บำบัดอาการกล้ามเนื้อหัวใจตายจากหลอดเลือดหัวใจตีบ(Unstable angina) 
แนะนำอ่านเพิ่มเติมในเว็บ haamor.com บทความเรื่อง “โรคหัวใจ: การซ่อมรักษาหลอดเลือดหัวใจตีบ” 
 
 ///// แอ็บซิกซิแมบมีกลไกการออกฤทธิ์อย่างไร? ///// 
ยาแอ็บซิกซิแมบ มีกลไกการออกฤทธิ์โดย ตัวยาจะเข้ารวมตัวกับตัวรับ(Receptor)ที่อยู่บริเวณพื้นผิวของเกล็ดเลือดที่มีชื่อว่า Glycoprotein IIb receptor หรือ Glycoprotein IIIa receptor ทำให้เกล็ดเลือดหมดความสามารถที่จะรวมตัวกับสารหรือโปรตีนบางอย่างที่จะทำให้เกิดกระบวนการแข็งตัวของเลือด อย่างเช่นสาร Fibrinogen และ von willebrand factor กลไกยับยั้งการรวมตัวของเกล็ดเลือดดังกล่าว ก่อให้เกิดฤทธิ์ของยาชนิดนี้ตามสรรพคุณ 
 
 ///// แอ็บซิกซิแมบมีรูปแบบการจัดจำหน่ายอย่างไร? ///// 
ยาแอ็บซิกซิแมบมีรูปแบบการจัดจำหน่าย เช่น 
- ยาฉีด ที่ประกอบด้วย Abciximab  2 มิลลิกรัม/มิลลิลิตร (2,000 ไมโครกรัม/มิลลิลิตร) 
 
 ///// แอ็บซิกซิแมบมีขนาดการบริหารยาอย่างไร? ///// 
ยาแอ็บซิกซิแมบ มีขนาดการบริหารยา/ใช้ยา เช่น 
ก.	สำหรับการป้องกันการจับตัวของเกล็ดเลือดขณะทำการเปิดหลอดเลือด/การทำบอลลูน: 
- ผู้ใหญ่: ฉีดยา 0.25 มิลลิกรัม/น้ำหนักตัว 1 กิโลกรัม เข้าหลอดเลือดดำโดยใช้เวลาเดินยาฉีดนาน 1 นาทีขึ้นไป ควรให้ยาก่อนเข้ารับการเปิดหลอดเลือด หรือทำบอลลูนประมาณ 10–60 นาที  จากนั้นให้หยดยาแอ็บซิกซิแมบเข้าหลอดเลือดดำขนาด 0.125 ไมโครกรัม/น้ำหนักตัว 1 กิโลกรัม/นาที เป็นเวลา 12 ชั่วโมง  ขนาดการหยดยาเข้าหลอดฯเลือดสูงสุดไม่ควรเกิน 10 ไมโครกรัม/นาที 
ข. สำหรับบำบัดอาการกล้ามเนื้อหัวใจตายด้วยหลอดเลือดหัวใจตีบ: 
- ผู้ใหญ่: ฉีดยา 0.25 มิลลิกรัม/น้ำหนักตัว 1 กิโลกรัม เข้าหลอดเลือดฯจากนั้นให้หยดยาเข้าหลอดเลือดฯ 10 ไมโครกรัม/นาที เป็นเวลา 18 – 24 ชั่วโมง 
อนึ่ง: 
- เด็ก: ยังไม่มีข้อมูลทางคลินิกที่แน่นอน ถึงความปลอดภัยของการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์เป็นกรณีๆไป 
- แพทย์อาจใช้ยาแอ็บซิกซิแมบร่วมกับยา Heparin และ Aspirin 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแอ็บซิกซิแมบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาแอ็บซิกซิแมบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// แอ็บซิกซิแมบมีผลไม่พึงประสงค์อย่างไร? ///// 
ยาแอ็บซิกซิแมบสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินปัสสาวะ:  เช่น ปัสสาวะขัด/ ปัสสาวะไม่ออก 
- ผลต่อระบบประสาท: เช่น ปวดศีรษะ  วิงเวียน  ตัวสั่น  มีภาวะหย่อน(ลดน้อยลง)การรับรู้ร้อนเย็น 
- ผลต่อกล้ามเนื้อ:  เช่น  ปวดหลัง   กล้ามเนื้ออ่อนแรง 
- ผลต่อผิวหนัง: เช่น เกิดผื่นคัน  มีแผลตามผิวหนัง 
- ผลต่อระบบหัวใจและหลอดเลือด:  เช่น มีภาวะความดันโลหิตต่ำ  หัวใจเต้นช้า  
เจ็บหน้าอก   ชีพจรเต้นผิดปกติ  มือและเท้าเย็น  อาจพบเห็นภาวะมีลิ่มเลือดอุดตามหลอดเลือด 
- ผลต่อระบบต่อมไร้ท่อ:  เช่น มีน้ำตาลในเลือดสูง  ระดับเกลือโปแตสเซียมในเลือดสูง 
- ผลต่อระบบเลือด:  เช่น เกิดภาวะเลือดออกง่าย 
- ผลต่อระบบทางเดินหายใจ:  เช่น  มีเลือดออกในปอด  หลอดลมอักเสบ  หลอดลมหดเกร็งตัว/หายใจลำบาก 
 
 ///// มีข้อควรระวังการใช้แอ็บซิกซิแมบอย่างไร? ///// 
มีข้อควรระวังการใช้ยาแอ็บซิกซิแมบ เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ส่วนประกอบของยานี้ 
- ห้ามใช้ยานี้กับ สตรีมีครรภ์  สตรีในภาวะให้นมบุตร นอกจากมีคำสั่งแพทย์ 
- หลีกเลี่ยงกิจกรรม  กีฬา ที่อาจก่อให้เกิดการบาดเจ็บ  บาดแผลตามร่างกายเพราะ จะเป็นเหตุให้เลือดออกได้มาก/ได้ง่าย 
- ปฏิบัติตามคำแนะนำของ แพทย์ พยาบาล เภสัชกร และมาโรงพยาบาลเพื่อรับการให้ยานี้ตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาแอ็บซิกซิแมบด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// แอ็บซิกซิแมบมีปฏิกิริยาระหว่างยากับยาตัวอื่นอย่างไร? ///// 
ยาแอ็บซิกซิแมบมีปฏิกิริยาระหว่างยากับยาตัวอื่น เช่น 
- การใช้ยาแอ็บซิกซิแมบร่วมกับ ยาต้านเกล็ดเลือด ชนิดอื่นๆ แพทย์จะปรับขนาดการใช้ยาอย่างเหมาะสม เพื่อป้องกันภาวะเลือดออกง่ายตามมา 
- หลีกเลี่ยงการใช้ยาแอ็บซิกซิแมบร่วมกับ ยาNaproxen  ด้วยเสี่ยงต่อการเกิดภาวะเลือดออกง่าย   อาเจียน  มีเลือดปนมากับปัสสาวะ/ปัสสาวะเป็นเลือด 
- การใช้ยาแอ็บซิกซิแมบร่วมกับ ยา Urokinase   จะก่อให้เกิดภาวะเลือดออกง่าย  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีบุคคลไป 
 
 
 ///// ควรเก็บรักษาแอ็บซิกซิแมบอย่างไร? ///// 
ควรเก็บยาแอ็บซิกซิแมบ ภายใต้อุณหภูมิ 2–8 องศาเซลเซียส(Celsius)  ห้ามเก็บยาในช่องแข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// แอ็บซิกซิแมบมีชื่ออื่นอีกไหม? ผลิตจากบริษัทอะไรบ้าง? ///// 
ยาแอ็บซิกซิแมบ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Abciximab [2017,Nov18] 
http://www.mims.com/thailand/drug/info/abciximab/?type=brief&amp;mtype=generic [2017,Nov18] 
https://www.drugs.com/cdi/abciximab.html [2017,Nov18] 
https://www.drugs.com/dosage/reopro.html [2017,Nov18] 
https://www.drugs.com/sfx/reopro-side-effects.html [2017,Nov18] 
https://www.drugs.com/drug-interactions/abciximab-index.html?filter=3&amp;generic_only= [2017,Nov18] 
https://www.accessdata.fda.gov/drugsatfda_docs/label/1997/abcicen110597-lab.pdf [2017,Nov18]
