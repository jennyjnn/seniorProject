วินบลาสทีน (Vinblastine)
 ///// บทนำ ///// 
ยาวินบลาสทีน(Vinblastine หรือ Vincaleukoblastine sulfate หรือ Vinblastine sulfate) เป็นยาเคมีบำบัด(Cytotoxic chemotherapy) ที่มีโครงสร้างใกล้เคียงกับยาวินคริสทีน(Vincristine) ทางคลินิกนำมาใช้รักษาโรคมะเร็งหลายชนิด เช่น มะเร็งเต้านม  มะเร็งคาโปซิ   มะเร็งอัณฑะ  มะเร็งต่อมน้ำเหลืองฮอดจ์กิน  มะเร็งเนื้อรก/มะเร็งรก  มะเร็งผิวหนังชนิดมัยโคซีส ฟังกอยดีส  มะเร็งต่อมน้ำเหลือง  และโรคฮิสทิโอไซโตซิส(Histiocytosis, โรคพบได้น้อยจากร่างกายมีจำนวนเม็ดเลือดขาวชนิดที่เรียกว่า Histiocyte สูงขึ้นมากโดยสาเหตุยังไม่ทราบแน่ชัด เป็นโรคที่มีการพยากรณ์โรคปานกลาง อาจรักษาได้ หรือในรายที่โรครุนแรง อาจเป็นเหตุให้เสียชีวิตก็ได้) 
อดีตความเป็นมาของยาวินบลาสทีน เริ่มจากการสกัดยาสมุนไพร แล้วฉีดเข้าในสัตว์ทดลองเพื่อจะนำไปบำบัดโรคเบาหวานของมนุษย์ แต่กลับพบว่าสารสกัดมีฤทธิ์ลดจำนวนเม็ดเลือดขาว  จึงเป็นจุดเริ่มต้นของการศึกษาค้นคว้าจนกระทั่งพบตัวยาวินบลาสทีน และนำมารักษามะเร็งต่อมน้ำเหลืองในช่วงเริ่มต้น  ตัวยาวินบลาสทีนมีการดูดซึมจากทางเดินอาหารได้ไม่ดีเท่าใดนัก  นักวิทยาศาสตร์จึงต้องพัฒนาเภสัชภัณฑ์ของยานี้เป็นแบบยาฉีด และต้องฉีดเข้าเส้นเลือด/หลอดเลือดเท่านั้น ห้ามฉีดเข้าใต้ผิวหนังหรือเข้ากล้ามเนื้อ  ด้วยยาวินบลาสทีนสามารถสร้างความเสียหายต่อเนื้อเยื่อต่างๆของร่างกายที่สัมผัสยานี้ได้  และขณะที่ยาวินบลาสทีนอยู่ในกระแสเลือด ตัวยานี้จะถูกลำเลียงไปทำลายที่ตับ และมีระยะเวลาอยู่ในร่างกายได้นานประมาณ 24.8 ชั่วโมงก่อนที่จะถูกขับทิ้งไปกับอุจจาระและปัสสาวะ 
มีข้อควรปฏิบัติและเรียนรู้ของผู้ป่วยเมื่อต้องเข้ารับการให้ยาวินบลาสทีนที่ควรทราบดังนี้ เช่น 
- ห้ามใช้กับผู้แพ้ยานี้ 
- แจ้งให้ แพทย์ พยาบาล เภสัชกร ทราบทุกครั้งว่า ปัจจุบันตนเองมียาประเภทใดใช้อยู่ก่อน ทั้งนี้เพื่อเป็นการป้องกันภาวะยาตีกัน(ปฏิกิริยาระหว่างยา) 
- ห้ามรับการฉีดวัคซีนใดๆเมื่อต้องใช้ยาวินบลาสทีน เพราะอาจติดเชื้อจากวัคซีนนั้นๆได้ 
- กรณีผู้ป่วยเป็นสตรีต้องแจ้งให้แพทย์ทราบด้วยว่าตนเองอยู่ในภาวะตั้งครรภ์ หรือขณะนี้เลี้ยงบุตรด้วยน้ำนมของตนเองหรือไม่  ระหว่างการใช้ยานี้ผู้ป่วยที่เป็นสตรี	  ต้องหลีกเลี่ยงการตั้งครรภ์รวมถึงการให้นมบุตร  ด้วยตัวยาวินบลาสทีนสามารถทำ	  อันตรายต่อทารกได้อย่างรุนแรง 
- ดื่มน้ำ 2–3 ลิตรต่อวัน เพื่อลดอาการท้องผูกที่เป็นผลข้างเคียงจากการใช้ยา
วินบลาสทีน 
- ระวังขณะแปรงฟันที่ก่อให้เกิดการกระแทกกับเหงือก รวมถึงหลีกเลี่ยงกิจกรรมที่อาจก่อให้เกิดอุบัติเหตุต่างๆ  เพราะผู้ที่ได้รับยาวินบลาสทีนจะมีระดับเกล็ดเลือดต่ำกว่าปกติ จึงเสี่ยงต่ออาการเลือดออกง่าย 
- ผู้ป่วยที่ใช้ยาวินบลาสทีนอาจมีอาการ คลื่นไส้อาเจียน  แพทย์มักจะแนะนำให้ผู้ป่วยรับประทานอาหารในแต่ละครั้งในเป็นปริมาณน้อยๆ แต่ให้รับประทานบ่อยขึ้น 
- หลีกเลี่ยงการอยู่ในสถานที่มีผู้คนแออัด  ด้วยผู้ป่วยมะเร็งที่ได้รับยาประเภท	  เคมีบำบัดที่รวมยาวินบลาสทีน จะมีระดับภูมิคุ้มกัน/ภูมิต้านทาน/ภูมิคุ้มกันต้านทานโรคต่ำกว่าคนปกติ จึงมีโอกาสการติดเชื้อโรคต่างๆได้ง่าย 
- ออกกำลังกายเบาๆ เช่น การเดิน เพื่อช่วยปรับสภาพให้ร่างกายแข็งแรงและฟื้นสุขภาพได้รวดเร็วขึ้น  ร่วมกับต้องพักผ่อนอย่างเพียงพอ 
- หลีกเลี่ยงการดื่มสุราเพื่อป้องกันภาวะเลือดออกภายในร่างกาย 
- ปกติผู้ที่ได้รับยาวินบลาสทีน อาจเกิดอาการข้างเคียง(ผลข้างเคียง)ภายใน 2 สัปดาห์ เช่น ท้องผูก  ผมร่วง  อ่อนเพลีย  หายใจขัด/หายใจลำบาก  ปวดกราม  ตลอดจนมีอาการชัก  ผู้ป่วยสามารถขอคำปรึกษาจากแพทย์ เพื่อใช้ยาบำบัดอาการข้างเคียงดังกล่าว  อย่างไรก็ตามเมื่อหยุดใช้ยาวินบลาสทีน อาการข้างเคียงเหล่านี้สามารถหายได้เอง 
- ห้ามใช้ยานี้กับทารกแรกคลอด  ด้วยในสูตรตำรับจะประกอบด้วยสารที่มีชื่อว่า Benzyl alcohol ซึ่งเป็นแอลกอฮอล์ชนิดหนึ่งที่สามารถทำอันตรายต่อทารกได้ 
- ผู้ป่วยต้องเข้ารับการตรวจร่างกาย   การตรวจเลือด  ตรวจการทำงานของตับ ฯลฯ    โดยควรมาโรงพยาบาลตามที่แพทย์นัดหมายทุกครั้ง และห้ามหยุดการรักษาโดยไม่ขอคำปรึกษาจากแพทย์ก่อน 
ยาวินบลาสทีนในรูปของเกลือซัลเฟต (Vinblastine sulfate) ได้ถูกบรรจุอยู่ในบัญชียาหลักแห่งชาติของไทย และจัดอยู่ในหมวดยาควบคุมพิเศษ ที่ต้องใช้ภายใต้คำสั่งแพทย์เท่านั้น  ซึ่งหากผู้ป่วยมีคำถามหรือข้อสงสัยเกี่ยวกับยาวินบลาสทีนเพิ่มเติม  สามารถสอบถามจากแพทย์ผู้ที่ทำการตรวจรักษา หรือจากเภสัชกรในสถานพยาบาลได้ตลอดเวลา 
 
 ///// วินบลาสทีนมีสรรพคุณ(คุณสมบัติ)อย่างไร? ///// 
ยาวินบลาสทีนมีสรรพคุณ/ข้อบ่งใช้เพื่อใช้รักษาโรคมะเร็งชนิดต่างๆ เช่น 
- มะเร็งเต้านม(Breast Cancer) 
- มะเร็งคาโปซิ(Kaposi’s Sacoma) 
- มะเร็งอัณฑะ(Testicular Cancer) 
- มะเร็งต่อมน้ำเหลืองฮอดจ์กิน(Hodgkin's Disease) 
- มะเร็งผิวหนังชนิดมัยโคซีส ฟังกอยดีส (Mycosis Fungoides) 
- มะเร็งเนื้อรก/มะเร็งรก(Choriocarcinoma) 
- มะเร็งต่อมน้ำเหลืองชนิดต่างๆ(Lymphoma) 
- โรคฮิสทิโอไซโตซิส (Histiocytosis) 
 
 ///// วินบลาสทีนมีกลไกการออกฤทธิ์อย่างไร? ///// 
ยาวินบลาสทีน มีกลไกการออกฤทธิ์ยับยั้งและรบกวนการสร้างกลุ่มสารโปรตีนที่มีชื่อว่า ไมโครทิวบูล (Microtubule)  สารโปรตีนชนิดนี้มีลักษณะโดยรวมคล้ายกับท่อเล็กๆ โดยมีหน้าที่สำคัญในการจัดระเบียบองค์ประกอบหรือหน่วยทำงานย่อยๆภายในเซลล์ และส่งผลต่อการแบ่งเซลล์ให้มีปริมาณเพิ่มมากขึ้น  การรบกวนกระบวนการดังกล่าวนี้เอง ทำให้มะเร็งหยุด/ชะลอการแบ่งเซลล์ลง และเป็นที่มาของสรรพคุณในการรักษา 
 
 ///// วินบลาสทีนมีรูปแบบการจัดจำหน่ายอย่างไร? ///// 
ยาวินบลาสทีนมีรูปแบบการจัดจำหน่าย เช่น 
- ยาฉีดที่มีส่วนประกอบของตัวยาVinblastine sulfate ขนาด 1 มิลลิกรัม/มิลลิลิตร โดยมีขนาดบรรจุ 10 มิลลิลิตร/ขวด 
 
 ///// วินบลาสทีนมีขนาดการบริหารยาอย่างไร? ///// 
ยาวินบลาสทีนมีขนาดการบริหารยา/ใช้ยาสำหรับโรคมะเร็งทุกประเภทที่ถูกระบุในสรรพคุณ เช่น 
- ผู้ใหญ่: เพื่อความปลอดภัยและประสิทธิผลในการรักษา แพทย์จะให้ยาวินบลาสทีนเพียงสัปดาห์ละ 1 ครั้ง ผู้ป่วยต้องมารับยาต่อเนื่อง 5 สัปดาห์ ดังนี้ เช่น
การให้ยาครั้งที่ 1  ฉีดยาเข้าหลอดเลือดดำหรือหยดเข้าหลอดเลือดดำขนาด                     3.5 มิลลิกรัม/พื้นที่ผิวของร่างกาย 1 ตารางเมตร,  การให้ยาครั้งที่ 2  ฉีดยาขนาด 5.5 มิลลิกรัม/พื้นที่ผิวร่างกาย 1 ตารางเมตร,  การให้ยาครั้งที่ 3  ฉีดยาขนาด 7.4 มิลลิกรัม/พื้นที่ผิวร่างกาย 1 ตารางเมตร, 	การให้ยาครั้งที่ 4  ฉีดยาขนาด 9.25 มิลลิกรัม/พื้นที่ผิวร่างกาย 1 ตารางเมตร,  การให้ยาครั้งที่ 5  ฉีดยาขนาด 11.1 มิลลิกรัม/พื้นที่ผิวร่างกาย 1 ตารางเมตร 
- เด็ก: การใช้ยานี้กับเด็ก แพทย์จะใช้เกณฑ์ของพื้นที่ผิวของร่างกายเด็ก ร่วมกับชนิดของโรค มาเป็นเกณฑ์ การให้ยา 
อนึ่ง: 
- กรณีต้องการฉีดยาเข้าหลอดเลือดดำโดยตรงให้เจือจางยาวินบลาสทีนกับ 0.9% Sodium chloride ในอัตราส่วน 10 มิลลิกรัม : 10 มิลลิลิตร 
- กรณีต้องการให้ยานี้แบบหยดเข้าหลอดเลือดดำ ให้เจือจางยาวินบลาสทีน
	กับ 0.9% Sodium chloride 100–250 มิลลิลิตร แล้วหยดเข้าหลอดเลือดฯ		โดยใช้เวลาหยดยานาน 30 นาทีขึ้นไป 
- ยาวินบลาสทีนสามารถลดจำนวนเซลล์มะเร็งลงได้ก็จริง แต่ยานี้ก็สามารถลดจำนวนเม็ดเลือดขาวด้วยเช่นกัน  ดังนั้นการใช้ยานี้แต่ละครั้ง แพทย์จะทำการตรวจนับเม็ดเลือดขาวของผู้ป่วยเพื่อนำมาประกอบการพิจารณาการให้ยานี้ครั้งถัดไป 
- หากตรวจนับเซลล์เม็ดเลือดขาวได้ประมาณ 3,000 เซลล์/ลูกบาศก์มิลลิเมตร 		  แพทย์จะไม่ปรับขนาดยาเพิ่มในการให้ยาครั้งถัดไป 
- ระวังมิให้ยานี้ถูกฉีดผ่านทะลุหลอดเลือด ด้วยจะก่อให้เกิดพิษ/การอักเสบต่อเซลล์ของเนื้อเยื่อรอบหลอดเลือดดังกล่าว 
- ทำความเข้าใจกับผลข้างเคียงที่อาจเกิดขึ้น และปฏิบัติตัวตามคำแนะนำของ แพทย์ พยาบาล เภสัชกร 
- ห้ามหยุดทำการรักษาโรคโดยมิได้ปรึกษาแพทย์ 
- มาโรงพยาบาลเพื่อรับการตรวจร่างกายตามที่แพทย์นัดหมายทุกครั้ง 
*****หมายเหตุ:	ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาวินบลาสทีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาวินบลาสทีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาวินบลาสทีนได้ตามแพทย์นัด ให้ผู้ป่วยรีบติดต่อแพทย์ พยาบาล ผู้ที่ทำการดูแลรักษา เพื่อนัดหมายมารับการฉีดยาครั้งใหม่โดยเร็ว 
 
 ///// วินบลาสทีนมีผลไม่พึงประสงค์อย่างไร? ///// 
ยาวินบลาสทีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น ท้องผูกหรืออาจท้องเสีย   เบื่ออาหาร  คลื่นไส้ อาเจียน  ปวดท้อง  น้ำหนักลด  เกิดตุ่มพองในช่องปาก  คออักเสบ    เลือดออกในกระเพาะอาหาร/เลือดออกในระบบทางเดินอาหาร   กระเพาะอาหารอักเสบ 
- ผลต่อระบบประสาท:  เช่น ประสาทหูเกิดความเสียหาย/มีอาการหูหนวกซึ่งเป็นได้ทั้งชั่วคราวหรือถาวร    ความรู้สึกสัมผัสเพี้ยน     ปลายเส้นประสาทอักเสบ  ปวดศีรษะ
มีอาการชา  วิงเวียน  อาจเกิดอาการชัก 
- ผลต่อผิวหนัง:  เช่น เกิดภาวะผมร่วง แต่เส้นผมสามารถคืนสภาพและงอกใหม่ได้หลังหยุดยานี้/หยุดยาเคมีบำบัดทุกชนิด  ผิวแพ้แสงแดดง่าย  อาจเกิดแผลพุพองตามผิวหนัง 
- ผลต่อระบบหัวใจและหลอดเลือด: เช่น มีภาวะกล้ามเนื้อหัวใจตาย   คลื่นไฟฟ้าหัวใจผิดปกติ  กล้ามเนื้อหัวใจขาดเลือด  อาจพบความดันโลหิตสูง 
- ผลต่อสภาพจิตใจ:  เช่น มีอาการซึม 
- ผลต่อระบบเลือด:  เช่น เม็ดเลือดขาวต่ำ   โลหิตจาง   เกล็ดเลือดต่ำ 
- ผลต่อระบบทางเดินหายใจ: เช่น หายใจขัด/ หลอดลมหดเกร็งตัว 
 
 ///// มีข้อควรระวังการใช้วินบลาสทีนอย่างไร? ///// 
มีข้อควรระวังการใช้ยาวินบลาสทีน เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ส่วนประกอบของยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร นอกจากมีคำสั่งแพทย์ 
- ขณะฉีดยานี้ต้องระวังการแทงเข็มทะลุออกนอกหลอดเลือด ด้วยตัวยาสามารถ
ก่อให้เกิดอันตรายกับเนื้อเยื่อที่มีการสัมผัสกับตัวยาได้ 
- กรณีมีอาการวิงเวียนหลังจากรับการฉีดยาวินบลาสทีนผู้ป่วย ต้องหลีกเลี่ยงการขับขี่ยวดยานพาหนะทุกชนิด รวมถึงการทำงานที่เกี่ยวข้องกับเครื่องจักรต่างๆ เพราะจะเกิดอุบัติเหตุได้ง่าย 
- ปฏิบัติตามคำแนะนำของ แพทย์ พยาบาล เภสัชกร และมาโรงพยาบาลเพื่อรับการให้ยานี้ตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยา 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาวินบลาสทีนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// วินบลาสทีนมีปฏิกิริยาระหว่างยากับยาตัวอื่นอย่างไร? ///// 
ยาวินบลาสทีนมีปฏิกิริยาระหว่างยากับยาตัวอื่น เช่น 
- ห้ามใช้ยาวินบลาสทีนร่วมกับวัคซีนป้องกันโรคฝีดาษ(Smallpox vaccine) หรือ 
วัคซีนป้องกันวัณโรค(BCG) เพราะจะเสี่ยงต่อการติดเชื้อฝีดาษหรือเชื้อวัณโรคดังกล่าว               ด้วยระบบภูมิต้านทานโรคของผู้ป่วยขณะที่ได้รับยาวินบลาสทีนจะอยู่ในภาวะอ่อนแอ 
- ห้ามใช้ยาวินบลาสทีนร่วมกับ ยาAdalimumab  เพราะจะทำให้เกิดความเสี่ยงต่อการติดเชื้อต่างๆได้อย่างรุนแรง 
- ห้ามใช้ยาวินบลาสทีนร่วมกับ ยาClozapine  ด้วยอาจทำให้เกิดภาวะเม็ดเลือดขาวต่ำมากตามมา 
- หลีกเลี่ยงการใช้ยาวินบลาสทีนร่วมกับยา Cobicistat  เพราะจะทำให้ยาวินบลาสทีนในเลือดเพิ่มมากขึ้น จนก่อให้เกิดอาการข้างเคียงต่างๆที่สูงขึ้นจากยาวินบลาสทีนตามมา 
 
 ///// ควรเก็บรักษาวินบลาสทีนอย่างไร? ///// 
ควรเก็บยาวินบลาสทีนในช่วงอุณหภูมิ 2-8 องศาเซลเซียส(Celsius) ห้ามเก็บยาในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
และเก็บยาให้พ้นมือเด็กและสัตว์เลี้ยง 
 
 ///// วินบลาสทีนมีชื่ออื่นอีกไหม? ผลิตจากบริษัทอะไรบ้าง? ///// 
ยาวินบลาสทีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ คือ Velbe, VLB, Vincaleukoblastine sulfate,    Velban,  Alkaban-AQ 
 ///// บรรณานุกรม ///// 
https://en.wikipedia.org/wiki/Vinblastine[2017,Nov4] 
https://www.drugs.com/cdi/vinblastine.html[2017,Nov4] 
https://www.drugs.com/dosage/vinblastine.html#Usual_Adult_Dose_for_Breast_Cancer[2017,Nov4] 
https://www.drugs.com/sfx/vinblastine-side-effects.html[2017,Nov4] 
https://www.drugs.com/drug-interactions/vinblastine-index.html?filter=3&amp;generic_only=[2017,Nov4] 
http://chemocare.com/chemotherapy/drug-info/Vinblastine.aspx[2017,Nov4] 
http://www.mims.com/thailand/drug/info/vinblastine/?type=brief&amp;mtype=generic[2017,Nov4] 
http://www.ratchakitcha.soc.go.th/DATA/PDF/2559/E/086/11.PDF[2017,Nov4] 
https://davisplus.fadavis.com/3976/meddeck/pdf/vinblastine.pdf[2017,Nov4]
