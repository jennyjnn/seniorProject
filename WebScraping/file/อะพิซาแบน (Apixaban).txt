อะพิซาแบน (Apixaban)
 ///// บทนำ ///// 
ยาอะพิซาแบน(Apixaban)เป็นยาต้านการแข็งตัวของเลือด(Anticoagulants)  ทางคลินิกได้นำมาใช้รักษาภาวะลิ่มเลือดอุดหลอดดำ(Venous thromboembolic events) ยานี้ได้รับรองการใช้ในยุโรปเมื่อปี ค.ศ.2012 (พ.ศ.2555) และ 2 ปีต่อมาก็ถูกนำมาใช้ในอเมริกา โดยใช้เป็นยาป้องกันการเกิดเส้นเลือดขอด/หลอดเลือดดำขอด  และภาวะหลอดเลือดแดงในปอดอุดตัน   ปัจจุบันยาอะพิซาแบนยังใช้บำบัดอาการในผู้ป่วยที่มีภาวะหัวใจเต้นผิดจังหวะอีกด้วย  ซึ่งโดยทั่วไป อดีตจนถึงปัจจุบันแพทย์มักจะใช้ยา Warfarin เป็นยาบำบัดอาการหัวใจเต้นผิดจังหวะโดยต้อง           ทำการตรวจเลือดเพื่อดูระยะเวลาที่ใช้ในการจับตัวของเกล็ดเลือดเมื่อมีเลือดออกร่วมด้วย  ในขณะที่ยาอะพิซาแบนมีข้อดีกว่า ที่ไม่จำเป็นต้องทำการตรวจเลือดดังกล่าว 
รูปแบบยาแผนปัจจุบันของยาอะพิซาแบนคือ ยาชนิดรับประทาน ซึ่งตัวยานี้สามารถดูดซึมจากระบบทางเดินอาหาร และกระจายตัวเข้าสู่กระแสเลือดได้ประมาณ 50%  ในกระแสเลือด ตัวยานี้จะเกิดการรวมตัวกับพลาสมาโปรตีนได้ประมาณ 87% ร่างกายต้องใช้เวลาประมาณ 9–14 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับอุจจาระและปัสสาวะ 
อย่างไรก็ตาม ทางคลินิกได้กำหนดข้อห้ามใช้ ข้อควรระวัง สำหรับยาอะพิซาแบนที่ผู้บริโภค/ผู้ป่วยควรทราบดังนี้ เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มีภาวะเลือดออกง่ายหรืออยู่ในภาวะตกเลือด 
- ห้ามใช้ยานี้กับผู้ที่มีโรคตับระยะรุนแรง หรือผู้ที่ใช้ลิ้นหัวใจเทียม 
- ผู้ที่ใช้ยาบางประเภท อย่างเช่นยา Carbamazepine,  Phenytoin,  Rifampin,  หรือสมุนไพร St. John's wort  จัดเป็นข้อห้ามใช้ร่วมกับยาอะพิซาแบน  ด้วยยากลุ่มดังกล่าว จะทำให้ประสิทธิภาพการรักษาของยาอะพิซาแบนด้อยลงไป 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร  ล้วนเป็นกลุ่มเสี่ยงต่อการเกิดผลข้างเคียงที่รุนแรงจากการใช้ยาหลายประเภทซึ่งรวมถึงยาอะพิซาแบนด้วย 
- ผู้ที่มีประวัติเจ็บป่วยด้วยโรคบางอย่าง เช่น  เคยป่วยด้วยความดันโลหิตสูง                             มีปัญหาผิดปกติของหลอดเลือดในบริเวณของ ตา  สมอง หรือไขสันหลัง  ผู้มีภาวะเลือดจาง  	มีเกล็ดเลือดต่ำ  มีแผลในระบบทางเดินอาหาร(เช่น แผลในกระเพาะอาหาร)   การทำงานของตับ-ของไตมีปัญหา   ผู้ป่วยกลุ่มดังกล่าว ล้วนแล้วแต่เป็นผู้ป่วยที่มีความเสี่ยงต่อการกำเริบของโรต่างๆดังกล่าวเมื่อใช้ยาอะพิซาแบน 
- ต้องหลีกเลี่ยงการใช้ยาอะพิซาแบนร่วมกับยาบางชนิดที่มีฤทธิ์ต่อต้านการรวมตัว/จับตัวของเกล็ดเลือด อย่างเช่นยา  Aspirin,  Bivalirudin,  Dabigatran Desirudin,  Eptifibatide,  NSAIDs,  Clopidogrel,  Prasugrel,  Ticlopidine,  SSRIs SNRIs,  Tirofiban,  ด้วยกลุ่มยาดังกล่าวเมื่อใช้ร่วมกับยาอะพิซาแบน จะส่งผลให้ร่างกายมีภาวะเลือดออกง่ายมากยิ่งขึ้น 
- ยาต้านเชื้อโรค/ยาฆ่าเชื้อบางอย่างหากใช้ร่วมกับยาอะพิซาแบน ก็สามารถทำให้ผู้ป่วยมีภาวะเลือดออกง่ายเกิดขึ้นได้เช่นกัน อาทิเช่นยา   Fluconazole,  Itraconazole,  Ketoconazole, 	 Voriconazole,  Clarithromycin,  Cobicistat,  Erythromycin,  Mifepristone,   Nefazodone,  Boceprevir,  Ritonavir, Telithromycin 
- ระหว่างที่มีการใช้ยาอะพิซาแบน  หากได้รับอุบัติเหตุเกิดบาดแผลและมีเลือดออก ควรรีบส่งผู้ส่งป่วยไปยังโรงพยาบาลโดยเร็ว และแจ้งให้ แพทย์ พยาบาลทราบด้วยว่า ผู้ป่วยได้รับยาอะพิซาแบน เพื่อใช้เป็นข้อมูลสำคัญสำหรับ แพทย์ พยาบาล ในการเยียวยาผู้บาดเจ็บ 
สำหรับผู้ป่วย การใช้ยาอะพิซาแบนจะต้องปฏิบัติตามคำแนะนำของ แพทย์ พยาบาล เภสัชกร อย่างเคร่งครัด เช่น ไม่ปรับขนาดรับประทานด้วยตนเอง  กินยานี้ตรงเวลา  ไม่รับประทานยาอื่นร่วมด้วยโดยมิได้ปรึกษาแพทย์ผู้รักษา 
ประเทศไทย จัดให้ยาอะพิซาแบนอยู่ในหมวดยาควบคุมพิเศษ จะพบเห็นการใช้แต่ในสถานพยาบาล โดยการใช้ยานี้จะต้องได้รับใบสั่งยาจากแพทย์ผู้ที่ทำการรักษาเท่านั้น  ซึ่งหากผู้ป่วยมีข้อสงสัยเพิ่มเติมเกี่ยวกับการใช้ยานี้  ผู้บริโภค/ผู้ป่วยสามารถขอคำปรึกษาได้จาก แพทย์ผู้รักษา หรืจากเภสัชกรได้ทั่วไป 
 
 ///// อะพิซาแบนมีสรรพคุณ(คุณสมบัติ)อย่างไร? ///// 
ยาอะพิซาแบนมีสรรพคุณ/ข้อบ่งใช้ เช่น 
- ใช้เป็นยาป้องกันการอุดตันด้วยลิ่มเลือดของหลอดเลือดดำหลังผ่าตัด 
- บำบัดรักษาภาวะเส้นเลือด/หลอดเลือดดำขอด  และหลอดเลือดแดงในปอดอุดตัน 
- ป้องกันการเกิดลิ่มเลือดในผู้ที่มีภาวะหัวใจเต้นผิดจังหวะ (Non-valvular atrial 	fibrillation) 
 
 ///// อะพิซาแบนมีกลไกการออกฤทธิ์อย่างไร? ///// 
ยาอะพิซาแบน มีกลไกการออกฤทธิ์โดย ตัวยาต้านการรวมตัวของเกล็ดเลือดที่ทำให้เกิดเป็นลิ่มเลือด  โดยยับยั้งการทำงานของสารโปรตีนที่ทำให้โลหิตแข็งตัว (Fibrin clot formation) และยังออกฤทธิ์ต้านกระบวนการทำงานของสารที่เป็นปัจจัยต่อการแข็งตัวของเลือดหรือที่เรียกกันว่า “Factor Xa”  จากกลไกดังกล่าวข้างต้น ส่งผลให้เกิดฤทธิ์ของการรักษาตามสรรคุณตามมา 
 
 ///// อะพิซาแบนมีรูปแบบการจัดจำหน่ายอย่างไร? ///// 
ยาอะพิซาแบนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Apixaban ขนาด 2.5 และ 5 มิลลิกรัม/เม็ด 
 
 ///// อะพิซาแบนมีขนาดรับประทานอย่างไร? ///// 
ขนาดการรับประทานยาอะพิซาแบนจะต้องอยู่ในดุลพินิจของแพทย์ผู้รักษา และชนิดของโรค   ซึ่งในบทความนี้ ขอยกตัวอย่างขนาดรับประทานยาอะพิซาแบน เช่น 
ก.	สำหรับป้องกันภาวะหลอดเลือดดำอุดตันจากลิ่มเลือดหลังการผ่าตัด: 
- -ผู้ใหญ่: รับประทานยาครั้งละ 2.5 มิลลิกรัม วันละ 2 ครั้ง เช้า–เย็น โดยเริ่มรับประทานยาหลังการผ่าตัดไปแล้ว 12–24 ชั่วโมง หากเป็นการผ่าตัดเข่า ให้ใช้ยานาน 10–14 วัน หากเป็นการผ่าตัดสะโพกให้ใช้ยานาน 32–38 วัน 
ข. สำหรับเส้นเลือดขอด/หลอดเลือดดำขอด หรือหลอดเลือดแดงในปอดอุดตัน: 
- ผู้ใหญ่: รับประทานยาครั้งละ 10 มิลลิกรัม วันละ 2 ครั้ง เช้า–เย็น  เป็นเวลา 7 วัน  จากนั้น แพทย์อาจลดขนาดรับประทานลงมาเป็น 5 มิลลิกรัม วันละ 2 ครั้ง เช้า–เย็นหลังจากที่ผู้ป่วยได้รับการรักษามาแล้วอย่างน้อย 6 เดือน การป้องกันการกลับมาเป็นโรคใหม่ แพทย์อาจให้รับประทานยาครั้งละ 2.5 มิลลิกรัม วันละ 2 ครั้ง เช้า–เย็นทุกวัน 
ค.	สำหรับป้องกันการเกิดลิ่มเลือดอุดตันในผู้ที่มีภาวะหัวใจเต้นผิดจังหวะ: 
- ผู้ใหญ่และผู้สูงอายุที่มีน้ำหนักตัวสูงกว่า60กิโลกรัม: รับประทานยาครั้งละ 5 มิลลิกรัม วันละ 2 ครั้ง เช้า–เย็น 
- ผู้สูงอายุตั้งแต่อายุ 80 ปีขึ้นไป หรือผู้สูงอายุที่มีน้ำหนักตัวตั้งแต่ 60 กิโลกรัมลงมา: รับประทานยาครั้งละ 2.5 มิลลิกรัม วันละ 2 ครั้ง เช้า–เย็น 
อนึ่ง: 
- เด็ก:  ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
- สามารถรับประทานยานี้ ก่อนหรือหลัง อาหารก็ได้ 
- รับประทานยาตามคำสั่งแพทย์อย่างเคร่งครัด และห้ามปรับขนาดรับประทานยานี้ด้วยตนเอง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะพิซาแบน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต  โรคตับ  มีแผลในระบบทางเดินอาหาร   โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาอะพิซาแบนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะพิซาแบน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// อะพิซาแบนมีผลไม่พึงประสงค์อย่างไร? ///// 
ยาอะพิซาแบนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น เกิดภาวะเลือดออกง่ายได้แต่เลือดจะออกไม่รุนแรง  มีภาวะโลหิตจางหลังผ่าตัด  ปริมาณฮีโมโกลบินลดลง  มีภาวะThrombocytopenia(เกล็ดเลือดต่ำ) 
- ผลต่อระบบทางเดินอาหาร: เช่น  ท้องผูกหรือไม่ก็ท้องเสีย  อาหารไม่ย่อย  คลื่นไส้   ปวดฟัน  ปวดท้องช่วงบน/ช่วงเหนือสะดือขึ้นไป  อาเจียน  มีเลือดออกในระบบทางเดินอาหาร  เลือดออกที่เหงือก  เกิดแผลในกระเพาะอาหาร 
- ผลต่อระบบประสาท:  เช่น  วิงเวียน  ปวดศีรษะ เลือดออกในสมอง/เลือดออกในกะโหลกศีรษะ   เลือดออกในไขสันหลัง 
- ผลต่อระบบหัวใจและหลอดเลือด:  เช่น  ความดันโลหิตสูงหรือไม่ก็ต่ำ  มือ-เท้าบวม  หัวใจเต้นผิดจังหวะ   กล้ามเนื้อหัวใจขาดเลือด   หัวใจเต้นเร็ว 
- ผลต่อตับ:  เอนไซม์การทำงานของตับในเลือดสูงขึ้น/ตับทำงานผิดปกติ ค่าบิลิรูบินในเลือดสูงขึ้น 
- ผลต่อไต:  เช่น  ไตวาย 
- ผลต่อผิวหนัง:  เช่น  มีเลือดออกใต้ผิวหนัง/ห้อเลือด   เกิดผื่นคัน  ลมพิษ 
- ผลต่อระบบทางเดินปัสสาวะ:  เช่น เลือดออกในทางเดินปัสสาวะ/ปัสสาวะเป็นเลือด   ท่อปัสสาวะอักเสบ 
- ผลต่อระบบเผาผลาญพลังงานของร่างกาย:  เช่น  น้ำตาลในเลือดสูง  โพแทสเซียมในเลือดต่ำ 
- ผลต่อกล้ามเนื้อ :  เช่น  ปวดข้อ  ปวดหลัง   มีเลือดออกในกล้ามเนื้อ  กล้ามเนื้อเกร็งตัว/เป็นตะคริว   ข้อบวม 
- ผลต่อตา:  เช่น  เกิดต้อกระจก  มีเลือดออกในตา 
- ผลต่อสภาพจิตใจ:  เช่น  ซึม   นอนไม่หลับ 
- ผลต่อระบบทางเดินหายใจ:  เช่น  หายใจขัด/หายใจลำบาก   หลอดลมอักเสบ  โรคติดเชื้อระบบทางเดินหายใจ   ไซนัสอักเสบ 
- อื่นๆ: เช่น เลือดออกผิดปกติจากช่องคลอด 
 
 ///// มีข้อควรระวังการใช้อะพิซาแบนอย่างไร? ///// 
มีข้อควรระวังการใช้ยาอะพิซาแบน เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มีภาวะตกเลือด เช่น  เลือดออกในกระเพาะอาหาร                     เลือดออกในสมอง/เลือดออกในกะโหลกศีรษะ   เลือดออกในไขสันหลัง 
- ห้ามใช้ยานี้กับสตรีมีครรภ์/ตั้งครรภ์   สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  เม็ดยาเปียกชื้น 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- ระวังการใช้ยานี้กับผู้ป่วยโรคตับ   ผู้มีภาวะลิ่มเลือดจับตัวกันง่ายร่วมด้วย  ผู้ที่มีโรคความดันโลหิตสูงระดับรุนแรง  ผู้ที่มีโรคลิ้นหัวใจ   ผู้ที่ได้รับยาแก้ปวดทางไขสันหลังจากการผ่าตัด  ผู้ป่วยโรคไต 
- รับประทานยานี้ต่อเนื่องตรงตามขนาดและเวลาในแต่ละวันตามแพทย์สั่ง 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอะพิซาแบนด้วย) ยาแผนโบราณทุกชนิด  อาหารเสริม ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// อะพิซาแบนมีปฏิกิริยาระหว่างยากับยาตัวอื่นอย่างไร? ///// 
ยาอะพิซาแบนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอะพิซาแบนร่วมกับยาแก้ปวดกลุ่ม NSAIDs หรือยายับยั้งการทำงานของเกล็ดเลือด/ยาต้านเกล็ดเลือด อย่างเช่น Clopidogrel,  Prasugrel  Ticlopidine,  ด้วยจะเกิดความเสี่ยงต่อภาวะเลือดออกง่ายมากยิ่งขึ้น 
- ห้ามการใช้ยาอะพิซาแบนร่วมกับยา Carbamazepine,  Phenytoin  Rifampin,  ด้วยยาดังกล่าวสามารถทำให้ประสิทธิภาพการรักษาของยาอะพิซาแบนด้อยลง 
- การใช้ยาอะพิซาแบนร่วมกับยาต้านไวรัสอย่าง Boceprevir,  Ritonavir  สามารถทำให้ระดับยาอะพิซาแบนในกระแสเลือดเพิ่มสูงขึ้น จนอาจทำให้ผู้ป่วยได้รับผลข้างเคียงของยาอะพิซาแบนสูงขึ้น อย่างเช่น เกิดภาวะเลือดออกง่ายมากยิ่งขึ้น  หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาอะพิซาแบนร่วมกับยา Dexamethasone  อาจทำให้ระดับของตัวยา                     อะพิซาแบนในกระแสเลือดน้อยลง จนทำให้ฤทธิ์การป้องกันการจับตัวของลิ่มเลือด                        ของยาอะพิซาแบนมีประสิทธิภาพต่ำลง   กรณีที่จำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาอะพิซาแบนอย่างไร? ///// 
ควรเก็บยาอะพิซาแบนภายใต้อุณหภูมิ 20-25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บในภาชนะที่ปิดมิดชิด พ้นแสงแดด ความร้อนและความชื้น  เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือรถยนต์ 
 ///// อะพิซาแบนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะพิซาแบนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/apixaban/?type=brief&amp;mtype=generic [2017,Feb4] 
http://www.mims.com/thailand/drug/info/eliquis/?type=brief [2017,Feb4] 
http://patient.info/medicine/apixaban-tablets-eliquis [2017,Feb4] 
https://en.wikipedia.org/wiki/Apixaban [2017,Feb4] 
https://www.drugs.com/drug-interactions/apixaban-index.html?filter=3&amp;generic_only= [2017,Feb4]
