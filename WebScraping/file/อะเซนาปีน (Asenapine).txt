อะเซนาปีน (Asenapine)
 ///// บทนำ ///// 
ยาอะเซนาปีน (Asenapine หรือ Asenapine maleate)เป็นยาบำบัดอาการทางจิตประสาท เช่น  โรจจิตเภท (Schizophrenia) และโรคไบโพลาร์/โรคอารมณ์สองขั้ว(Bipolar disorder)  สามารถใช้เป็นยาเดี่ยว หรืออาจใช้ร่วมกับยา Lithium  หรือยา              Valproate ก็ได้ แต่ต้องเป็นไปตามคำสั่งแพทย์  รูปแบบเภสัชภัณฑ์ยานี้เป็นยาชนิดรับประทานประเภทอมใต้ลิ้น ซึ่งทำให้ตัวยานี้ถูกดูดซึมได้อย่างรวดเร็ว  หากอมยาชนิดนี้แล้วรับประทานอาหารหรือมีการดื่มเครื่องดื่มใดๆ จะทำให้การดูดซึมของตัวยานี้ลดน้อยลง   ตับเป็นอวัยวะที่คอยทำลายตัวยาอะเซนาปีนในกระแสเลือดอย่างต่อเนื่อง ซึ่ง ร่างกายต้องใช้เวลาประมาณ 24 ชั่วโมงเป็นอย่างต่ำเพื่อกำจัดยานี้ทิ้งไปกับปัสสาวะและอุจจาระ  ทั้งนี้ ผู้ป่วยอาจมีระยะเวลาของการใช้ยานี้ต่อเนื่องนาน 6 เดือนขึ้นไปโดยขึ้นกับดุลพินิจของแพทย์ 
อนึ่ง มีผู้ป่วยบางกลุ่มที่ไม่เหมาะหรือควรหลีกเลี่ยงการใช้ยา อะเซนาปีน อาทิ เช่น 
- ผู้ที่แพ้ยานี้ 
- ผู้ป่วยโรคตับระยะรุนแรง ผู้ที่มีเกลือโปแตสเซียมในเลือดต่ำ หรือเกลือแมกนีเซียมในเลือดต่ำ 
- ผู้ที่มีอัตราการเต้นของหัวใจช้ากว่าปกติ 
- ห้ามใช้ยานี้ร่วมกับยารักษาอาการหัวใจเต้นผิดจังหวะ รวมถึงยาที่มีผลข้างเคียงที่ทำให้หัวใจเต้นผิดจังหวะ  เพราะการใช้อะเซนาปีนร่วมกับยาทั้ง 2 กลุ่ม อาจทำให้เกิดอาการหัวใจเต้นผิดจังหวะได้ง่ายขึ้น 
- สตรีมีครรภ์/ตั้งครรภ์  สตรีในภาวะให้นมบุตร เป็นกลุ่มเสี่ยงต่อการเกิดผลข้าง เคียงรุนแรงจากการใช้ยาทุกชนิดรวมถึงยาอะเซนาปีนด้วย 
- ผู้ป่วยที่มี  ภาวะอัลไซเมอร์   ความจำเสื่อม  โรคพาร์กินสัน  เป็นอีกกลุ่มเสี่ยงที่จะได้รับผลข้างเคียงของการใช้ยาอะเซนาปีนได้มาก 
- ผู้ป่วยที่มีระดับฮอร์โมนโปรแลกตินในเลือดสูง หรือมีประวัติเป็นมะเร็งเต้านม  มะเร็ง/เนื้องอกต่อมใต้สมอง เป็นกลุ่มเสี่ยงที่จะเกิดภาวะหน้าอก/เต้านมโตขึ้นเมื่อได้รับยานี้ 
- ห้ามใช้ยานี้ร่วมกับการบริโภคเครื่องดื่มที่มีแอลกอฮอล์เป็นส่วนประกอบ ด้วยจะเพิ่มอาการวิงเวียน และส่งผลกระทบต่อความดันโลหิตของผู้ป่วยมากยิ่งขึ้นโดยความดันโลหิตอาจสูงขึ้นหรือต่ำลงก็ได้ 
เมื่อใช้ยาอะเซนาปีนรักษาผู้ป่วยโรคจิตเภท / ไบโพลาร์ จนทำให้อาการดีขึ้นเป็นลำดับแล้ว    ผู้ป่วยต้องไม่หยุดการใช้ยานี้อย่างกะทันหัน  ทั้งนี้เพื่อเป็นการป้องกันมิให้เกิดภาวะทางจิตประสาทดังกล่าวกลับมาเป็นซ้ำ  การหยุดใช้ยานี้จะต้องอยู่ในดุลยพินิจของแพทย์เท่านั้น 
ผู้ป่วย/ผู้บริโภคสามารถสอบถามข้อมูลการใช้ยาอะเซนาปีนเพิ่มเติมได้จากแพทย์/เภสัชกรในสถานพยาบาลที่ผู้ป่วยเข้ารับการรักษา  และในท้องตลาดยาแผนปัจจุบัน  จะพบเห็นการจัดจำหน่ายยาอะเซนาปีนภายใต้ยาชื่อการค้าว่า Saphris และ Sycrest 
 
 ///// อะเซนาปีนมีสรรพคุณ(คุณสมบัติ)อย่างไร? ///// 
ยาอะเซนาปีนมีสรรพคุณ/ข้อบ่งใช้ เช่น 
- รักษาโรคจิตเภท และ 
- รักษาโรคอารมณ์สองขั้ว 
 ///// อะเซนาปีนมีกลไกการออกฤทธิ์อย่างไร? ///// 
ยาอะเซนาปีน อยู่ในกลุ่มยา Serotonin-dopamine antagonist  สามารถออกฤทธิ์ต่อตัวรับ(Receptor)ของสารสื่อประสาทต่างๆในสมอง เช่น  Serotonin receptor, Dopamine receptor ซึ่งส่งผลให้ระดับสารสื่อประสาทต่างๆมีสมดุลและเหมาะสมมากขึ้น  จากกลไกนี้ จึงทำให้อาการของจิตเภทและไบโพลาร์ กลับมาเป็นปกติได้ตามสรรพคุณ 
 
 ///// อะเซนาปีนมีรูปแบบการจัดจำหน่ายอย่างไร? ///// 
ยาอะเซนาปีนมีรูปแบบการจัดจำหน่าย เช่น 
- ยาอมใต้ลิ้น ที่ประกอบด้วยตัวยา Asenapine ขนาด  2.5, 5 และ 10 มิลลิกรัม/เม็ด 
 
 ///// อะเซนาปีนมีขนาดรับประทานอย่างไร? ///// 
ยาอะเซนาปีนมีขนาดรับประทาน เช่น 
- ผู้ใหญ่: เริ่มต้นอมยาใต้ลิ้นขนาด 5 มิลลิกรัม วันละ 2 ครั้ง เช้า-เย็น  
โดยแพทย์อาจเพิ่มขนาดรับประทานเป็น 10 มิลลิกรัม วันละ 2 ครั้ง เช้า-เย็น ทั้งนี้เป็นไปตามดุลยพินิจของแพทย์ 
- เด็ก: การใช้ยานี้ในเด็ก แพทย์จะพิจารณาเป็นกรณีๆไป 
อนึ่ง: 
- ห้าม ดื่มน้ำ  รับประทานอาหาร หรือสูบบุหรี่ ขณะที่อมยานี้ ด้วยจะทำให้การดูดซึมยานี้น้อยลง 
- ห้ามกลืนยานี้ทันที ต้องอมให้ยาละลาย และดูดซึมเข้ากระแสเลือดจากทางปาก  เพราะยาอะเซนาปีนจะมีการดูดซึมต่ำหากกลืนลงกระเพาะอาหาร 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะเซนาปีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคหัวใจ  โรคมะเร็ง รวมทั้งกำลังกินยา/ใช้ยาอะไรอยู่ เพราะยาอะเซนาปีนอาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมอมยาควรทำอย่างไร? ///// 
หากลืมอมยาอะเซนาปีน  สามารถอมยานี้ทันทีเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่า  ให้อมยานี้ที่ขนาดปกติ 
แต่อย่างไรก็ตาม การหยุดใช้ยาอะเซนาปีนทันที อาจก่อให้เกิดอาการทางจิตประสาทกำเริบตามมา 
 
 ///// อะเซนาปีนมีผลไม่พึงประสงค์อย่างไร? ///// 
ยาอะเซนาปีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:    เช่น  ความดันโลหิตต่ำหรือไม่ก็สูง  บวมตามร่ากาย  หัวใจเต้นช้าหรือหัวใจเต้นเร็ว  คลื่นไฟฟ้าหัวใจผิดปกติ 
- ผลต่อระบบการเผาผลาญพลังงานของร่างกาย:  เช่น  รับประทานอาหารมากขึ้น  น้ำหนักตัวเพิ่มขึ้น  น้ำตาลในเลือดสูง  ระดับไขมันในเลือดสูง 
- ผลต่อระบบต่อมไร้ท่อ:   เช่น  ทำให้ประจำเดือนขาด  มีระดับฮอร์โมนโปรแลกติน      ในเลือดสูง 
- ผลต่อสภาพจิตใจ:    เช่น  นอนไม่หลับ  วิตกกังวล  ซึม  มีความรู้สึกอยากทำร้ายตนเอง 
- ผลต่อตับ:  เช่น  ค่าเอนไซม์การทำงานของตับในเลือดสูงขึ้น 
- ผลต่อกล้ามเนื้อ:   เช่น  ปวดกล้ามเนื้อ  อาจเกิดภาวะกล้ามเนื้อลายสลาย 
- ผลต่อระบบประสาท:   เช่น  วิงเวียน  การควบคุมการเคลื่อนไหวของร่างกายผิดปกติ  ตัวสั่น  ปวดศีรษะ  เกิดลมชัก 
- ผลต่อระบบการหายใจ:   เช่น  หอบหืด  คัดจมูก 
- ผลต่อระบบทางเดินอาหาร:   เช่น  ท้องผูกหรือท้องเสีย  ปากแห้ง  น้ำลายมาก  รู้สึกไม่สบายท้อง  อาเจียน     ปวดฟัน  คลื่นไส้ 
- ผลต่อผิวหนัง:   เช่น  เกิดผื่นคัน 
- ผลต่อระบบเลือด:   เช่น  เกิดภาวะเลือดจาง  มีภาวะเกล็ดเลือดต่ำ 
 
 ///// มีข้อควรระวังการใช้อะเซนาปีนอย่างไร? ///// 
มีข้อควรระวังการใช้ยาอะเซนาปีน เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และต้องใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก 
- ห้ามหยุดใช้ยานี้อย่างกะทันหันถึงแม้อาการป่วยจะดีขึ้นเป็นลำดับก็ตาม 
เพราะผู้ป่วยอาจจำเป็นต้องใช้ยานี้ต่อไปอีกระยะหนึ่ง ซึ่งแพทย์เท่านั้นที่จะปรับลดการใช้ยาได้เหมาะสมที่สุด 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก  นอกจากจะมีคำสั่งแพทย์ 
- หลังรับประทานยานี้แล้วเกิดอาการวิงเวียน  ห้ามผู้ป่วยขับขี่ยวดยานพาหนะหรือทำงานที่เกี่ยวข้องกับเครื่องจักรต่างๆ ด้วยจะส่งผลให้เกิดอุบัติเหตุได้ง่าย 
- ห้ามผู้ป่วยที่ได้รับยานี้อยู่ในที่ที่มีอากาศร้อนจัด  ด้วยอาจส่งผลทำให้เกิดอาการไข้ที่เกิดจากความร้อนได้ง่าย 
- ระวังการใช้ยานี้กับผู้ป่วยโรคเบาหวาน ด้วยจะส่งผลต่อระดับน้ำตาลในเลือดผิดปกติคืออาจสูงขึ้นหรือต่ำลงก้ได้ 
- ยาอะเซนาปีนสามารถทำให้ภูมิคุ้มกันต้านทานโรคของผู้ป่วยอ่อนแอลง  ดังนั้นระหว่างใช้ยานี้ ควรหลีกเลี่ยงการนำผู้ป่วยไปอยู่ในบริเวณ/พื้นที่ ที่ประชากรมีอาการป่วยด้วยโรคหวัด หรือพื้นที่ที่มีการแพร่ระบาดของโรคติดเชื้อต่างๆ ด้วยผู้ป่วยจะติดเชื้อต่างๆได้ง่าย 
- ยาอะเซนาปีนมีอาการข้างเคียงที่เด่น ที่ทำให้ผู้ป่วยซึ่งได้รับยานี้เป็นเวลานาน จะมีน้ำหนักตัวเพิ่มขึ้น  กรณีนี้สามารถปรึกษากับแพทย์ เพื่อแพทย์พิจารณาปรับขนาดการใช้ยาให้เหมาะสมกับสภาพของผู้ป่วยแต่ละบุคคล 
- ผู้ป่วยกลุ่มสตรีสูงวัยที่ได้รับยานี้ อาจพบเห็นอาการผิดปกติของกล้ามเนื้อ เช่น
การควบคุมการเคลื่อนไหวของร่างกายอย่าง การบังคับแขน  ขา  ลิ้น  ใบหน้า และ ปาก ทำได้ลำบาก  หากพบเห็นอาการดังกล่าว ต้องรีบนำผู้ป่วยมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา โดยไม่ต้องรอถึงวันแพทย์นัด 
- ผู้ป่วยที่ใช้ยาอะเซนาปีน อาจต้องได้รับการตรวจเลือดเป็นระยะๆตามคำสั่งแพทย์เพื่อเป็นการตรวจสอบและป้องกันการเกิดอาการข้างเคียงของยานี้ เช่น  ดู ระดับน้ำตาลในเลือด และระดับไขมันในเลือด 
- *ผู้ที่ได้รับยานี้เกินขนาด จะมีอาการ  ความดันโลหิตต่ำ  หัวใจเต้นผิดปกติ  กรณีที่พบเห็นผู้ป่วยใช้ยาเกินขนาด/เกิดอาการดังกล่าว ต้องรีบนำผู้ป่วยส่งโรงพยาบาลทันที 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอะเซนาปีนด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อะเซนาปีนมีปฏิกิริยาระหว่างยากับยาตัวอื่นอย่างไร? ///// 
ยาอะเซนาปีนมีปฏิกิริยาระหว่างยากับยาตัวอื่น เช่น 
- ห้ามรับประทานยาอะเซนาปีนร่วมกับเครื่องดื่มที่มีแอลกอฮอล์เป็นส่วนประกอบ  ด้วยจะทำให้มีอาการวิงเวียนรุนแรง และเกิดความดันโลหิตผิดปกติ 
- หลีกเลี่ยงการใช้ยาอะเซนาปีนร่วมกับกลุ่มยา Benzodiazepines , ยานอนหลับประเภท Nonbenzodiazepine , ยาคลายกล้ามเนื้อ,  ด้วยจะก่อให้เกิดภาวะกดการหายใจ  มีอาการโคม่า หรือเกิดความดันโลหิตต่ำตามมา 
- ห้ามใช้ยาอะเซนาปีนร่วมกับยา Bedaquilline (ยาวัณโรค) ด้วยจะทำให้เกิดภาวะหัวใจเต้นผิดปกติตามมา 
- ห้ามใช้ยาอะเซนาปีนร่วมกับยา Bupropion  ด้วยเสี่ยงต่อการเกิดอาการชักได้ง่ายยิ่งขึ้น 
 ///// ควรเก็บรักษาอะเซนาปีนอย่างไร? ///// 
ควรเก็บยาอะเซนาปีนภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// อะเซนาปีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะเซนาปีน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/asenapine/?type=brief&amp;mtype=generic[2017,Aug12] 
https://en.wikipedia.org/wiki/Asenapine[2017,Aug12] 
https://www.drugs.com/dosage/asenapine.html[2017,Aug12] 
https://www.accessdata.fda.gov/drugsatfda_docs/label/2015/022117s017s018s019lbl.pdf[2017,Aug12] 
https://www.medicines.org.uk/emc/PIL.25633.latest.pdf[2017,Aug12] 
https://www.drugs.com/drug-interactions/asenapine-index.html?filter=3&amp;generic_only=[2017,Aug12]
