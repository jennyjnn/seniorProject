ยูเรโดเพนิซิลลิน (Ureidopenicillin)
 ///// บทนำ ///// 
ยายูเรโดเพนิซิลลิน (Ureidopenicillin) เป็นยาปฏิชีวนะกลุ่มยาเพนิซิลลิน (Penicillin) ที่ใช้ต่อต้านเชื้อแบคทีเรียชนิดรุนแรงเช่น Pseudomonas aeruginosa โดยแบ่งออกเป็น 3 รายการย่อย ดังนี้ 
- Azlocillin: ใช้ต่อต้านแบคทีเรียจำพวก Pseudomonas aeruginosa, Escherichia coli และ Haemophilus influenzae ตัวยานี้มีโครงสร้างทางเคมีคล้ายกับยาในกลุ่มเดียวกันอีกสองตัวคือ Mezlocillin และ Piperacillin มีการออกฤทธิ์โดยไปรบกวนการสร้างผนังเซลล์ของแบคทีเรียส่งผลให้เซลล์แบคทีเรียแตกและเกิดการทำลายตัวเอง ตัวยาไม่สามารถดูดซึมจากระบบทางเดินอาหารจึง ต้องใช้ในลักษณะของยาฉีด ตัวยาจะอยู่ในร่างกายได้ประมาณ 1.3 - 1.5 ชั่วโมงก่อนที่จะถูกกำจัดออกไปจากกระแสเลือด เมื่อมีการใช้ยา Azlocillin แพทย์มักจะหลีกเลี่ยงไม่ใช้ร่วมกับยาบางจำพวก เช่น Acenocoumarol/ยาต้านการแข็งตัวของเลือด, Amikacin, Biotin/วิตามินชนิดหนึ่ง, Doxycy cline, Gentamycin และ Methotrexate ด้วยกลุ่มยาเหล่านี้สามารถเกิดปฏิกิริยาและรบกวนการออกฤทธิ์ของ Azlocillin ได้ทั้งสิ้น 
- Mezlocillin: เป็นยาในกลุ่มเพนิซิลลินที่ออกฤทธิ์ได้กว้างขวาง สามารถต่อต้านแบคทีเรียได้ทั้งชนิดแกรมลบและแกรมบวก (Gram negative and Gram positive bacteria) มีสรรพคุณต้านการติดเชื้อแบคทีเรียที่ปอดและที่ระบบทางเดินปัสสาวะ กลไกการออกฤทธิ์คล้ายกับยา Azlocillin และ Piperacillin โดยตัวยาในกระแสเลือดจะเข้าจับกับพลาสมาโปรตีนได้ประมาณ 16 - 59% ตับจะคอยเปลี่ยนโครงสร้างโมเลกุลของยา Mezlocillin อย่างต่อเนื่องก่อนที่จะถูกขับทิ้งไปกับปัสสาวะ รูปแบบยาแผนปัจจุบันของยานี้จะเป็นยาฉีด ยา Mezlocillin ยังสามารถเกิดปฏิกิริยาระหว่างยากับยาอื่นๆได้เช่นเดียวกันกับยา Azlocillin 
- Piperacillin: ในสถานพยาบาลแพทย์จะใช้ยา Piperacillin เพื่อต่อต้านเชื้อแบคทีเรียชนิด Pseudomonas aeruginosa โดยใช้ร่วมกับยาปฏิชีวนะที่มีฤทธิ์ต้านทานเอนไซม์เบต้า-แลคแทมเมส (Beta-lactamase inhibitor) เช่น ยา Tazobactam ซึ่งทำให้ประสิทธิภาพในการต้านเชื้อแบคทีเรียเป็นไปอย่างดี แต่ไม่สามารถต่อต้านเชื้อดื้อยาประเภท Methicillin-resistant staphylococcus aureus ประโยชน์ทางคลินิกของพิเพอราซิลลินคือ รักษาอาการติดเชื้อในช่องท้อง การติดเชื้อที่ผิวหนัง การติดเชื้อในอุ้งเชิงกราน รักษาอาการโรคปอดบวม และมีความปลอดภัยในการใช้กับสตรีตั้งครรภ์ด้วยไม่ก่อให้เกิดภาวะพิการต่อทารกในครรภ์ แต่ต้องเพิ่มความระมัดระวังหากจะใช้ยากับสตรีที่อยู่ในภาวะให้นมบุตร ยานี้ไม่สามารถดูดซึมได้จากระบบทางเดินอาหารจึงต้องให้ยากับผู้ป่วยโดยการฉีดเข้าหลอดเลือดดำหรือฉีดเข้ากล้ามเนื้อเท่านั้น ผลข้างเคียงหลังการใช้ยานี้เท่าที่พบเห็นอยู่บ่อยๆ เช่น ท้องเสียหรือไม่ก็ท้องผูก คลื่นไส้ ปวดศีรษะ และนอนไม่หลับ 
ทั้งนี้ธรรมชาติของกลุ่มยายูเรโดเพนิซิลลินไม่สามารถทนทานต่อเอนไซม์จากแบคทีเรียที่มีชื่อเรียกว่า Beta-lactamases ด้วยเอนไซม์นี้สามารถทำลายโครงสร้างของยายูเรโดเพนิซิลลิน และทำให้ตัวยานี้หมดฤทธิ์ในการต่อต้านเชื้อแบคทีเรีย 
สำหรับประเทศไทยได้บรรจุให้ยา Piperacillin เพียง 1 รายการลงในบัญชียาหลักแห่งชาติ 
อนึ่งด้วยยายูเรโดเพนิซิลลินมีรูปแบบผลิตภัณฑ์เป็นยาฉีด จึงทำให้เราสามารถพบเห็นการ ใช้ยากลุ่มนี้ได้แต่ในสถานพยาบาล และการใช้ยาต้องเป็นไปตามดุลยพินิจของแพทย์ผู้รักษาแต่เพียงผู้เดียว 
 ///// ยูเรโดเพนิซิลลินมีสรรพคุณ (คุณสมบัติ) อย่างไร? ///// 
เพื่อเพิ่มประสิทธิภาพในการรักษาการใช้ยากลุ่มยูเรโดเพนิซิลลิน แพทย์อาจต้องใช้ยานี้ร่วมกับยาปฏิชีวนะบางตัวเช่น Tazobactam ทางคลินิกสามารถนำยายูเรโดเพนิซิลลินไปรักษาอาการโรคได้อย่างมากมายอาทิเช่น 
- การติดเชื้อภายในช่องท้องเช่น ไส้ติ่งอักเสบจนแตก 
- การติดเชื้อที่ผิวหนังและที่เนื้อเยื่อใต้ผิวหนัง (Skin and soft tissue infection) 
- เยื่อบุช่องท้องอักเสบ (Peritonitis) 
- เยื่อบุโพรงมดลูกอักเสบ (Endometritis) 
- การติดเชื้อในอุ้งเชิงกราน (Pelvic inflammatory disease) 
- โรคปอดบวม (Pneumonia) 
- การติดเชื้อแบคทีเรียในกระแสเลือด/ภาวะพิษเหตุติดเชื้อ (Bacteremia) 
- การติดเชื้อของเนื้อเยื่อชั้นลึกบริเวณคอ (Deep neck infection) 
- บำบัดอาการไข้ที่มีภาวะเม็ดเลือดขาวชนิดนิวโทรฟิลต่ำ (Febrile neutropenia) 
- การติดเชื้อตามข้อกระดูก (Joint infection) 
- กระดูกอักเสบ (Osteomyelitis) 
- กรวยไตอักเสบ (Pyelonephritis) 
- การติดเชื้อในระบบทางเดินปัสสาวะ (Urinary tract infection) 
 ///// ยูเรโดเพนิซิลลินมีกลไกการออกฤทธิ์อย่างไร? ///// 
ยูเรโดเพนิซิลลินมีกลไกการออกฤทธิ์โดย ตัวยาจะเข้ายับยั้งการสร้างผนังเซลล์ของแบคทีเรีย ทำให้เซลล์แบคทีเรียแตกออก เกิดย่อยทำลายจนส่งผลให้หยุดการเจริญเติบโตไม่สามารถแพร่พันธุ์ และตายลงในที่สุด 
 ///// ยูเรโดเพนิซิลลินมีรูปแบบการจัดจำหน่ายอย่างไร? ///// 
ยายูเรโดเพนิซิลลินมีรูปแบบการจัดจำหน่ายเป็นยาฉีดที่เป็นยาเดี่ยวและยาฉีดที่ผสมร่วมกับยาอื่นเช่น Tazobactam 
 ///// ยูเรโดเพนิซิลลินมีขนาดการบริหารยาอย่างไร? ///// 
ทางคลินิกมีการใช้ยายูเรโดเพนิซิลลินได้ทั้งผู้ใหญ่และในเด็ก โดยขนาดการใช้ยาที่ถูกต้องจะต้องเป็นไปตามดุลยพินิจของแพทย์ผู้รักษาเท่านั้น ทั้งนี้เพราะขึ้นอยู่กับหลายปัจจัยเช่น ต้นเหตุของอาการป่วยมาจากแบคทีเรียชนิดใด เกิดที่อวัยวะใดของร่างกาย ความรุนแรงของโรค อายุและน้ำหนักตัวของผู้ป่วย เป็นต้น ดังนั้นการใช้ยาและขนาดยานี้จึงแตกต่างกันเป็นกรณีๆไปจึงไม่ขอกล่าวในบทความนี้ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยายูเรโดเพนิซิลลิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยายูเรโดเพนิซิลลินอาจส่งผลให้อาการของโรครุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
ปกติในสถานพยาบาลจะมีตารางการให้ยาผู้ป่วยโดยมีบุคคลากรทางการแพทย์คอยดูแลกำกับและรับผิดชอบ กรณีที่มีข้อสงสัยว่าผู้ป่วยได้รับยาตรงตามเวลาที่กำหนดหรือไม่ ผู้ป่วย/ญาติสามารถสอบถามจากบุคลากรทางการแพทย์ที่รับผิดชอบดูแลได้ตลอดเวลา 
 ///// ยูเรโดเพนิซิลลินมีผลไม่พึงประสงค์อย่างไร? ///// 
ยายูเรโดเพนิซิลลินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) โดยรวมได้ดังนี้เช่น มีอาการท้องเสีย ปวดกระเพาะปัสสาวะ ใบหน้า-แขน-ขา-มือ-เท้ามีอาการบวม ตาพร่า รู้สึกแสบบริเวณช่องท้องส่วนบน ปวดท้อง เจ็บหน้าอก รู้สึกสับสน วิงเวียนคล้ายจะเป็นลม มีไข้ เหงื่อออกมาก ปวดศีรษะ ปวดหลังช่วงล่างหรือไม่ก็ด้านข้าง คลื่นไส้ อาเจียน แสบร้อนบริเวณปลายนิ้วมือนิ้วเท้า มีผื่นคันตามผิวหนัง ชีพจรเต้นช้าหรือไม่ก็เร็ว หายใจลำบาก 
 ///// มีข้อควรระวังการใช้ยูเรโดเพนิซิลลินอย่างไร? ///// 
มีข้อควรระวังการใช้ยายูเรโดเพนิซิลลินเช่น 
- ห้ามใช้กับผู้ที่แพ้ยานี้หรือแพ้ส่วนประกอบในสูตรตำรับยานี้ 
- ห้ามใช้ยาที่มีสภาพเปลี่ยนไปจากเดิม 
- หลังการใช้ยานี้อาจมีอาการวิงเวียนผู้ป่วยควรหลีกเลี่ยงการขับขี่ยวดยานพาหนะและ/หรือ ทำงานกับเครื่องจักร 
- ตัวยากลุ่มนี้อาจลดการทำงานของเกล็ดเลือด ผู้ป่วยควรหลีกเลี่ยงกิจกรรมที่สุ่มเสี่ยงต่อการได้รับบาดเจ็บเพราะหากมีเลือดออกจะทำให้การแข็งตัวของเลือดช้ากว่าปกติ 
- ยานี้ไม่สามารถรักษาการติดเชื้อโรคหวัดที่มีสาเหตุจากเชื้อไวรัส 
- การใช้ยานี้เป็นเวลานานอาจก่อให้เกิดการติดเชื้อชนิดอื่นที่ Ureidopenicillin ไม่สามารถต่อต้านได้เช่น กลุ่มเชื้อรา 
- หากพบอาการถ่ายอุจจาระมีเลือดปน/อุจจาระเป็นเลือดหลังใช้ยานี้ ต้องรีบแจ้งแพทย์/มาโรงพยาบาลทันทีด้วยอาจมีภาวะลำไส้ใหญ่อักเสบจากยานี้ที่เรียกกันว่า Pseudomembranous colitis 
- การใช้ยานี้กับผู้ป่วยเบาหวานอาจกระทบต่อการตรวจสอบระดับน้ำตาลในเลือดอาจทำให้การแปลผลตรวจผิดพลาดได้ 
- การใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก ผู้สูงอายุ ผู้ป่วยโรคไต ต้องได้รับคำสั่งจากแพทย์เท่านั้น ด้วยสภาพและอาการของผู้ป่วยต้องได้รับการปรับขนาดยาให้อย่างเหมาะสมและถูกต้อง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยายูเรโดเพนิซิลลินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยูเรโดเพนิซิลลินมีปฏิกิริยาระหว่างยากับยาตัวอื่นอย่างไร? ///// 
ยายูเรโดเพนิซิลลินมีปฏิกิริยาระหว่างยากับยาตัวอื่นเช่น 
- การใช้ Piperacillin ร่วมกับยา Methotrexate อาจทำให้ระดับของยา Methotrexate ในกระแสเลือดเพิ่มสูงขึ้นจนเป็นเหตุให้ผู้ป่วยได้รับอาการข้างเคียงของ Methotrexate อย่างเช่น คลื่นไส้ อาเจียน ปากเป็นแผล หากมีความจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ Azlocillin ร่วมกับยา Amikacin อาจทำให้ประสิทธิภาพการรักษาของยา Amikacin ด้อยลงไป หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ Mezlocillin ร่วมกับยาต้านการแข็งตัวของเลือดเช่น Acenocoumarol อาจทำให้เกิดภาวะเลือดออกง่าย หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษายูเรโดเพนิซิลลินอย่างไร? ///// 
ควรเก็บยายูเรโดเพนิซิลลินตามเงื่อนไขที่ระบุมาในเอกสารกำกับยา เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ยูเรโดเพนิซิลลินมีชื่ออื่นอีกไหม? ผลิตจากบริษัทอะไรบ้าง? ///// 
ยายูเรโดเพนิซิลลินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Ureidopenicillin  [2016,Jan16] 
http://www.drugbank.ca/drugs/DB01061  [2016,Jan16] 
https://en.wikipedia.org/wiki/Mezlocillin  [2016,Jan16] 
http://www.drugbank.ca/drugs/DB00948  [2016,Jan16] 
https://en.wikipedia.org/wiki/Piperacillin  [2016,Jan16] 
http://drug.fda.moph.go.th:81/nlem.in.th/medicine/essential/list/84#item-8586   [2016,Jan16] 
http://en.academic.ru/dic.nsf/enwiki/4185701/Ureidopenicillin  [2016,Jan16] 
http://www.epharmapedia.com/medicine/profile/129191/Baypen.html?lang=en&amp;tab=druginfo  [2016,Jan16] 
http://www.drugs.com/international/mezlocillin.html  [2016,Jan16] 
http://www.drugs.com/international/azlocillin.html  [2016,Jan16]
