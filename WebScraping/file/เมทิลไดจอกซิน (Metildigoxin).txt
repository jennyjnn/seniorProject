เมทิลไดจอกซิน (Metildigoxin)
 ///// บทนำ ///// 
ยาเมทิลไดจอกซิน(Metildigoxin หรือ Beta-methyldigoxin หรือMethyldigoxin หรือ Medigoxin ย่อว่า MD) เป็นยาในกลุ่มคาร์ดิแอกไกลโคไซด์ (Cardiac glycoside) ตัวยามีฤทธิ์ทำให้หัวใจมีแรงบีบตัวมากขึ้น  ทางคลินิกใช้ยานี้รักษาอาการโรคหัวใจล้มเหลวทั้งชนิดเฉียบพลันและเรื้อรัง รวมถึงหัวใจเต้นผิดจังหวะ ชนิด Supraventricular arrhythmia   รูปแบบเภสัชภัณฑ์ของยาเมทิลไดจอกซินมีทั้งยาชนิดรับประทานและยาฉีด 
ยาเมทิลไดจอกซินชนิดรับประทาน มีการดูดซึมอย่างรวดเร็วจากระบบทางเดินอาหาร และเริ่มออกฤทธิ์ภายใน 5 – 20 นาที ตับมีหน้าที่เปลี่ยนยาเมทิลไดจอกซินไปเป็นตัวยา Digoxin ซึ่งออกฤทธิ์กระตุ้นการทำงานของหัวใจและยังทำให้การเต้นของหัวใจกลับมาเป็นปกติ  ยาเมทิลไดจอกซินจะถูกขับทิ้งออกจากร่างกายโดยผ่านไปกับปัสสาวะ 
ในช่วงเริ่มต้นของการรักษา ต้องรับประทานยาเมทิลไดจอกซินวันละ 3 ครั้ง เป็นเวลา 2–4 วัน แพทย์จะสังเกตอาการผู้ป่วยโดยเฉพาะการตอบสนองของหัวใจ  จากนั้นผู้ป่วยอาจต้องรับประทานยาต่อเนื่องตามคำสั่งแพทย์ การรับประทานยานี้เกินขนาดที่แพทย์แนะนำในครั้งเดียว จะเป็นเหตุให้ผู้ป่วยได้รับอันตรายอย่างรุนแรง  นอกจากนี้ผู้ป่วยยังต้องเฝ้าสังเกตอาการข้างเคียง(ผลข้างเคียง)จากยานี้ที่อาจเกิดขึ้นไม่ว่าจะเป็นเรื่อง ปวดศีรษะ  วิงเวียน  ง่วงนอน  ตลอดจนกระทั่งประสาทหลอน  เกล็ดเลือดต่ำ  หรือ  ไตทำงานผิดปกติ  *กรณีพบเห็นอาการข้างเคียงดังกล่าว ผู้ป่วยสามารถขอคำปรึกษาจากแพทย์/ไปโรงพยาบาลก่อนแพทย์นัด เพื่อแพทย์พิจารณาปรับขนาดการใช้ยานี้ให้เหมาะสมมากขึ้น 
อย่างไรก็ตาม ยังมีข้อห้ามใช้ที่ทำให้ผู้ป่วยไม่สามารถใช้ยาเมทิลไดจอกซินได้ อาทิ  ผู้ป่วยภาวะหัวใจเต้นผิดปกติจากคลื่นไฟ้หัวใจผิดปกติ(Wolff-Parkinson-White syndrome) และผู้ป่วยโรคกล้ามเนื้อหัวใจเสื่อม หรือ โรคกล้ามเนื้อหัวใจหนา (Hypertrophic obstructive cardiomyopathy) 
ยาเมทิลไดจอกซินมีข้อพึงระวังอีกมากมายเมื่อจะใช้กับผู้ที่มีโรคประจำตัวบางอย่าง ตลอดจนกระทั่งยาต่างๆที่ควรหลีกเลี่ยง หรือห้ามใช้ร่วมกับยาเมทิลไดจอกซินที่แพทย์ต้องนำมาพิจารณาและแจ้งให้ผู้ป่วยรับทราบ  เพื่อความปลอดภัยของตัวผู้ป่วยการใช้ยาเมทิลไดจอกซิน จึงต้องอยู่ภายใต้คำสั่งแพทย์เท่านั้น 
และในปัจจุบันเราสามารถพบเห็นการใช้ยาเมทิลไดจอกซินแต่ในต่างประเทศโดยมีการจัดจำหน่ายภายใต้ยาชื่อการค้าว่า “Lanitop” 
 
 ///// เมทิลไดจอกซินมีสรรพคุณ(คุณสมบัติ)อย่างไร? ///// 
ยาเมทิลไดจอกซินมีสรรพคุณ/ข้อบ่งใช้ เช่น 
- รักษาอาการหัวใจเต้นผิดจังหวะ(Cardiac arrhythmias) 
- รักษาภาวะหัวใจล้มเหลว(Heart failure) 
 
 ///// เมทิลไดจอกซินมีกลไกการออกฤทธิ์อย่างไร? ///// 
ยาเมทิลไดจอกซินมีกลไกออกฤทธิ์โดย ตัวยาจะถูกตับเปลี่ยนโครงสร้างไปเป็นยา Digoxin ซึ่งเป็นสารออกฤทธิ์ที่ช่วยให้หัวใจมีแรงบีบตัวและสูบฉีดเลือดได้มากขึ้น ขณะเดียวกันก็ช่วยทำให้หัวใจมีการเต้นได้อย่างเป็นปกติ จึงทำให้เป็นที่มาของสรรพคุณ 
 
 ///// เมทิลไดจอกซินมีรูปแบบการจัดจำหน่ายอย่างไร? ///// 
ยาเมทิลไดจอกซินมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Metildigoxin ขนาด 0.1 มิลลิกรัม/เม็ด 
 
 ///// เมทิลไดจอกซินมีขนาดรับประทานอย่างไร? ///// 
ยาเมทิลไดจอกซิน มีขนาดรับประทานสำหรับอาการหัวใจเต้นผิดจังหวะ หรือหัวใจล้มเหลว เช่น 
- ผู้ใหญ่: เริ่มต้นรับประทานยาขนาด 0.2 มิลลิกรัม วันละ 3 ครั้ง เช้า-กลางวัน-เย็น เป็นเวลา 2-4 วัน ขนาดรับประทานที่ใช้คงระดับการรักษาอยู่ที่ 0.05 – 0.3 มิลลิกรัมอย่างไรก็ตาม สามารถรับประทานยานี้เพียงครั้งเดียว หรืออาจแบ่งรับประทานก็ได้โดย 
แพทย์เท่านั้นที่จะเป็นผู้แนะนำการใช้ยาได้ถูกต้องและเหมาะสมที่สุดที่ รวมถึงว่า ควรรับประทานยานี้ ก่อน หรือ หลังอาหาร 
- เด็ก: การใช้ยานี้กับเด็ก แพทย์ต้องคำนวณขนาดการรับประทานจาก อายุ และน้ำหนักตัวเด็กเป็นกรณีๆไป 
อนึ่ง: ผู้ป่วยต้องรับประทานยานี้ต่อเนื่อง ไม่ปรับขนาดรับประทาน หรือหยุดการใช้ยานี้	
       โดยไม่ได้ขอคำปรึกษาจากแพทย์ 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่เท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเมทิลไดจอกซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาเมทิลไดจอกซินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตรเพราะ	  
ยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมทิลไดจอกซิน  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้รับประทานยาที่ขนาดปกติ 
 
 ///// เมทิลไดจอกซินมีผลไม่พึงประสงค์อย่างไร? ///// 
ยาเมทิลไดจอกซินสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น  เบื่ออาหาร  คลื่นไส้อาเจียน  ปวดท้อง  ท้องเสีย 
- ผลต่อระบบประสาท: เช่น ปวดศีรษะ  ปวดใบหน้า  วิงเวียน  ง่วงนอน  เกิดลมชัก 
- ผลต่อระบบหัวใจและหลอดเลือด:  เช่น เกิดภาวะหัวใจล้มเหลว  หัวใจเต้นผิดจังหวะ 
- ผลต่อสภาพจิตใจ:  เช่น  รู้สึกสับสน  ฝันร้าย  มีอาการเพ้อ   ประสาทหลอน 
- ผลต่อตา: เช่น ตาพร่า  การเห็นสีต่างๆผิดปกติ 
- ผลต่อระบบต่อมไร้ท่อ : เช่น ทำให้มีภาวะหน้าอก/เต้านมโต 
 
 ///// มีข้อควรระวังการใช้เมทิลไดจอกซินอย่างไร? ///// 
มีข้อควรระวังการใช้ยาเมทิลไดจอกซิน เช่น 
- ห้ามใช้กับผู้ที่มีประวัติแพ้ยานี้ 
- ห้ามปรับขนาดรับประทานหรือหยุดรับประทานยานี้โดยมิได้ขอคำปรึกษาจากแพทย์ 
- ระวังการใช้ยานี้กับผู้ป่วย  โรคปอด  โรคกล้ามเนื้อหัวใจตายแบบเฉียบพลัน  	 โรคหัวใจล้มเหลวอย่างรุนแรง  ผู้ป่วยโรคไต  ด้วยยานี้สามารถทำให้อาการของโรคดังกล่าวทวีความรุนแรงได้มากยิ่งขึ้น 
- ปฏิบัติตัวตามคำแนะนำของ แพทย์ พยาบาล เภสัชกร และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง:  ทุกคนต้องตระหนักถึงความปลอดภัยจากการใช้ ”ยา”  ที่รวมถึง ยาแผนปัจจุบันทุกชนิด(รวมยาเมทิลไดจอกซินร่วม  )  ยาแผนโบราญ    อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆเสมอ   เพราะ ยามีทั้งให้คุณและให้โทษ    ดังนั้นเมื่อมีการใช้ยาทุกชนิด ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง  ข้อปฏิบัติพื้นฐานในการใช้ยาทุกชนิด)  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// เมทิลไดจอกซินมีปฏิกิริยาระหว่างยากับยาตัวอื่นอย่างไร? ///// 
ยาเมทิลไดจอกซินมีปฏิกิริยาระหว่างยากับยาตัวอื่น เช่น 
- ห้ามใช้ยาเมทิลไดจอกซินร่วมกับ ยาDiltiazem  เพราะจะทำให้เกิดอาการ                         หัวใจเต้นช้าตามมา 
- ห้ามใช้ยาเมทิลไดจอกซินร่วมกับยา Rifampicin และ Colestyramine ด้วยจะทำให้ระดับยาไดจอกซินที่ถูกเปลี่ยนมาจากเมทิลไดจอกซินมีปริมาณต่ำลงจนกระทบต่อประสิทธิ ผลของการรักษาจากยาเมทิลไดจอกซิน 
 ///// ควรเก็บรักษาเมทิลไดจอกซินอย่างไร? ///// 
ควรเก็บยายาเมทิลไดจอกซินร่วมภายใต้อุณหภูมิห้องที่เย็น  ห้ามเก็บยาในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// เมทิลไดจอกซินมีชื่ออื่นอีกไหม? ผลิตจากบริษัทอะไรบ้าง? ///// 
ยาเมทิลไดจอกซิน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://euromeds-doctor.com/en/product/metildigoxin/lanitop[2017,Dec.9] 
http://www.mims.com/thailand/drug/info/metildigoxin/?type=brief&amp;mtype=generic[2017,Dec.9] 
https://euromeds-doctor.com/en/product/metildigoxin/lanitop[2017,Dec.9] 
https://en.wikipedia.org/wiki/Metildigoxin[2017,Dec.9]
