โคลนาซีแพม (Clonazepam)
 ///// บทนำ ///// 
ยาโคลนาซีแพม(Clonazepam)เป็นยาในกลุ่มเบนโซไดอะซีปีน (Benzodiazepine) ที่ออกฤทธิ์ได้นานประมาณ 6–12 ชั่วโมง  ทางคลินิกนำมาใช้เป็นยาป้องกันอาการของโรคลมชัก  โรค/ภาวะตื่นตระหนกหรือที่เรียกกันว่าโรคแพนิค(Panic disorder)  รูปแบบยาแผนปัจจุบันที่พบเห็นการใช้บ่อยของยานี้จะเป็นยารับประทาน  ตัวยานี้สามารถถูกดูดซึมได้ดีจากระบบทางเดินอาหาร และจะกระจายตัวเข้าสู่ร่างกาย/กระแสเลือดได้ถึงประมาณ 90%  การออกฤทธิ์ของตัวยานี้จะเกิดขึ้นหลังรับประทานยาแล้วประมาณ 20–40 นาที   ยานี้สามารถซึมผ่านรกและเข้าสู่น้ำนมของมารดาได้ 
ในกระแสเลือด ตัวยาโคลนาซีแพม จะเข้าจับกับพลาสมาโปรตีนได้ประมาณ 85%  ตับจะเป็นอวัยวะที่คอยเปลี่ยนแปลงโครงสร้างของยานี้อย่างต่อเนื่อง ร่างกายต้องใช้เวลาประมาณ 20–40 ชั่วโมงเพื่อกำจัดยาโคลนาซีแพมออกจากร่างกายโดยผ่านทิ้งไปกับปัสสาวะ 
แพทย์มักจะไม่แนะนำให้ใช้ยาโคลนาซีแพมต่อเนื่องเป็นระยะเวลานาน  ด้วยอาจทำให้เกิดภาวะร่างกายติดยาเกิดขึ้น  มีรายงานของการรักษาผู้ป่วยด้วยยาโคลนาซีแพมที่ใช้ต่อเนื่องติดต่อกันเกิน 4 สัปดาห์ขึ้นไป พบว่าหนึ่งในสาม(1/3)ของผู้ป่วยมีภาวะติดยาเกิดขึ้น  และหากหยุดใช้ยานี้ทันที ผู้ป่วยจะเกิดอาการถอนยาตามมา และ  การใช้ยานี้กับผู้ที่มีภาวะซึมเศร้า อาจส่งผลให้ผู้ป่วยเกิดความรู้สึกอยากทำร้ายตนเอง 
นอกจากนี้ ยังมีข้อห้ามการใช้ยาโคลนาซีแพมกับสตรีตั้งครรภ์ ด้วยตัวยาสามารถก่อให้เกิดอันตรายต่อทารกในครรภ์ได้   สำหรับผู้ที่มีโรคประจำตัว อย่างเช่น โรคต้อหิน  โรคตับในระยะรุนแรง ไม่สมควรได้รับยานี้  ด้วยตัวยาจะทำให้อาการของโรคกำเริบรุนแรงได้มากยิ่งขึ้น 
การรับประทานยาโคลนาซีแพมให้ดื่มน้ำเปล่าพร้อมยา ห้ามรับประทานยานี้ร่วมกับการดื่มสุรา เพราะจะทำให้ได้รับอาการข้างเคียง(ผลข้างเคียง)จากยานี้เพิ่มมากขึ้น 
การใช้ยาโคลนาซีแพมในเด็กจะถูกใช้ในวัตถุประสงค์เพื่อป้องกันและบำบัดอาการชักเท่านั้น  โดยยาโคลนาซีแพมไม่ได้ถูกรับรองการใช้รักษาอาการตื่นตระหนกหรือโรคแพนิคกับผู้ป่วยเด็ก หรือกับผู้ที่มีอายุต่ำกว่า 18 ปีลงมา 
ยาโคลนาซีแพมสามารถก่อให้เกิดอาการข้างเคียงที่พบเห็นได้บ่อย อาทิเช่น                       รู้สึกไม่มีแรง/อ่อนล้า   เซื่องซึม   ง่วงนอน  วิงเวียน  ความจำแย่ลง  การทรงตัวทำได้ไม่เป็นปกติ 
ยังมีข้อควรระวังอีกหนึ่งประการที่ต้องกล่าวถึง คือ การใช้ยาที่มีฤทธิ์ทำให้ร่างกายรู้สึกง่วงนอน หรือยาที่ทำให้การหายใจช้าลง/ยากดการหายใจ หากนำมาใช้ร่วมกับยาโคลนาซีแพม อาจเป็นเหตุให้เกิดผลข้างเคียงที่รุนแรง อย่างเช่น เกิดการกดศูนย์ควบคุมการหายใจของร่างกายที่สมอง จนส่งผลให้ผู้ป่วยเสียชีวิตได้  ด้วยเหตุผลนี้ประกอบกับฤทธิ์ที่สามารถทำให้ร่างกายติดยาโคลนาซีแพม  รวมถึงผลข้างเคียงต่างๆที่กระทบต่อระบบการทำงานของร่างกาย ทำให้โคลนาซีแพม              ถูกจัดเป็นวัตถุออกฤทธิ์ในประเภท 4  ซึ่งมีบทบัญญัติของคณะกรรมการอาหารและยาของไทย ห้ามมิให้บุคคลใด ผลิต ขาย นำเข้าหรือส่งออกซึ่งวัตถุออกฤทธิ์ในประเภท 4 หรือนำผ่านวัตถุออกฤทธิ์ทุกประเภท เว้นแต่ได้รับอนุญาต  ดังนั้น เราจึงพบเห็นการใช้ยานี้แต่ในสถานพยาบาล และจะไม่ค่อยพบเห็นการจำหน่ายตามร้านขายยาขนาดเล็กทั่วไป 
การใช้ยาโคลนาซีแพม ต้องมีใบสั่งยาจากแพทย์ที่ระบุเป็นลายลักษณ์อักษรเท่านั้น  และหากต้องการทราบข้อมูลของยาโคลนาซีแพมเพิ่มเติม  สามารถสอบถามได้จากแพทย์ หรือจากเภสัชกรได้โดยทั่วไป 
 
 ///// โคลนาซีแพมมีสรรพคุณ(คุณสมบัติ)อย่างไร? ///// 
ยาโคลนาซีแพมมีสรรพคุณ/ข้อบ่งใช้ เช่น 
- ใช้บำบัดป้องกันการเกิดลมชักทั้งในเด็กและในผู้ใหญ่ 
- ใช้บำบัดอาการโรคแพนิค(Panic disorder)/ภาวะตื่นตระหนกในผู้ใหญ่ 
 
 ///// โคลนาซีแพมมีกลไกการออกฤทธิ์อย่างไร? ///// 
ยาโคลนาซีแพมมีกลไกการออกฤทธิ์โดย ตัวยาจะลดการนำกระแสประสาทในสมองบริเวณที่เรียกว่า มอเตอร์ คอร์เท็กซ์(Motor cortex) และนักวิทยาศาสตร์เชื่อว่ากลไกการออกฤทธิ์ของยาโคลนาซีแพม ยังสามารถส่งผลต่อการแสดงฤทธิ์ของสารสื่อประสาทที่เรียกว่า GABA อีกด้วย  จากเหตุผลเหล่านี้ จึงทำให้ลดภาวะการกระตุ้นของอาการลมชัก   ช่วยสงบประสาท  และลดภาวะตื่นตระหนกได้ตามสรรพคุณ 
 
 ///// โคลนาซีแพมมีรูปแบบการจัดจำหน่ายอย่างไร? ///// 
ในประเทศไทย จะพบเห็นการใช้ยาโคลนาซีแพมในรูปแบบของ ยารับประทาน และจำหน่ายผลิตภัณฑ์เป็น ยาเม็ดชนิดรับประทาน ที่ประกอบไปด้วยตัวยา Clonazepam ขนาด 0.5 และ 2 มิลลิกรัม/เม็ด 
 
 ///// โคลนาซีแพมมีขนาดรับประทานอย่างไร? ///// 
ยาโคลนาซีแพมมีขนาดรับประทาน เช่น 
ก.	สำหรับป้องกันการเกิดลมชัก: 
- ผู้ใหญ่ และเด็กอายุ 10 ปีขึ้นไป หรือเด็กที่มีน้ำหนักตัว 30 กิโลกรัมขึ้นไป:รับประทานยา 1.5 มิลลิกรัมต่อวัน โดยแบ่งเป็น 3 ครั้ง เช้า–กลางวัน–เย็น แพทย์สามารถปรับขนาดรับประทานขึ้นครั้งละ 0.5–1 มิลลิกรัม ทุก 3 วัน จนได้ขนาดรับประทานที่แพทย์สามารถควบคุมอาการลมชักได้ ทั้งนี้ขนาดรับประทานสูงสุดไม่เกิน 20 มิลลิกรัม/วัน 
- เด็กอายุไม่เกิน 10 ปี หรือเด็กที่มีน้ำหนักตัวไม่เกิน 30 กิโลกรัม: รับประทานยา 0.01 – 0.05 มิลลิกรัม/น้ำหนักตัว 1 กิโลกรัม/วัน  โดยแบ่งรับประทาน 2 – 3 ครั้ง/วันตามแพทย์สั่ง 
ข. สำหรับบำบัดอาการโรคแพนิค(Panic disorder): 
- ผู้ใหญ่อายุตั้งแต่ 18 ปีขึ้นไป: เริ่มต้นรับประทานยาครั้งละ 0.25 มิลลิกรัม วันละ 2 ครั้ง เช้า–เย็น  ขนาดที่ใช้คงระดับการรักษาอยู่ที่ 1 มิลลิกรัม/วัน  ขนาดรับประทานสูงสุดไม่เกิน 4 มิลลิกรัม/วัน 
- ผู้อายุต่ำกว่า 18 ปี:  ห้ามใช้ยานี้รักษาโรคแพนิคกับผู้ที่มีอายุต่ำกว่า 18 ปีลงมา 
อนึ่ง: 
- ระวังการใช้ยานี้ในผู้ป่วย โรคไต  โรคตับ 
- *อาการของผู้ที่ได้รับยาโคลนาซีแพมเกินขนาด เช่น  ง่วงนอนมาก  รู้สึกสับสน  มีภาวะโคม่า  หากพบอาการเหล่านี้ต้องรีบนำผู้ป่วยส่งโรงพยาบาลทันที/ฉุกเฉิน 
- การรับประทานยาโคลนาซีแพมร่วมกับเครื่องดื่มที่มีแอลกอฮอล์เป็นส่วนประกอบ จะทำให้เกิดภาวะกดการทำงานของสมองมากยิ่งขึ้น จนอาจเป็นอันตรายต่อผู้ป่วยเองจนอาจถึงแก่ชีวิต 
- รับประทานยานี้ ก่อน หรือ หลัง ก็ได้ โดยให้ดื่มน้ำเปล่าพร้อมยานี้ 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่ง	เท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโคลนาซีแพม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆอย่างเช่น โรคไต  โรคตับ  โรคต้อหิน รวมทั้งกำลังกินยา/ใช้ยาอะไรอยู่  เพราะยาโคลนาซีแพม อาจส่งผลให้อาการของโรคเหล่านั้นรุนแรงขึ้นหรืออาจกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีลืมรับประทานยาโคลนาซีแพม สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยานี้ในมื้อถัดไป ไม่จำเป็นต้องเพิ่มปริมาณยาเป็น 2 เท่า 
แต่การป้องกันโรคลมชักและบำบัดภาวะแพนิคให้ได้ประสิทธิภาพ ต้องรับประทานยาโคลนาซีแพม  ตามขนาด และตามระยะเวลา ที่แพทย์แนะนำเสมอ 
 
 ///// โคลนาซีแพมมีผลไม่พึงประสงค์อย่างไร? ///// 
ยาโคลนาซีแพมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  โลหิตจาง  เกิดภาวะ Leukopenia (เม็ดเลือดขาวต่ำ)Thrombocytopenia(เกล็ดเลือดต่ำ)   Eosinophilia(เม็ดเลือดขาวชนิด Eosinophilในเลือดสูง) และมีเลือดออกใต้ผิวหนัง/ห้อเลือด 
- ผลต่อระบบทางเดินอาหาร:  เช่น ท้องผูกหรือไม่ก็ท้องเสีย  เบื่ออาหาร  ปวดท้อง  ปากแห้ง เกิดแผลที่เหงือก 
- ผลต่อระบบประสาท: เช่น  วิงเวียน  กระสับกระส่าย  เดินเซ  สติปัญญาลดลง  ความจำด้อยลง  กล้ามเนื้ออ่อนแรง  ปวดศีรษะ  หนังตากระตุก  พูดไม่ชัด 
- ผลต่อระบบหัวใจและหลอดเลือด:  เช่น  ชีพจรเต้นเร็ว  เจ็บหน้าอก  ความดันโลหิตต่ำ  หัวใจเต้นผิดปกติ  หน้าแดง  หลอดเลือดดำที่ขาอักเสบ(หลอดเลือดอักเสบ) 
- ผลต่อตับ:  เช่น  ค่าเอนไซม์การทำงานของตับในเลือดสูงขึ้น และอาจมีภาวะตับโต 
- ผลต่อระบบภูมิคุ้มกันต้านทานโรค:  เช่น  ติดเชื้อง่าย  เช่น ติดไวรัสเริม 
- ผลต่อผิวหนัง:  เช่น  ผมร่วง เกิดผื่นคัน  เกิดสิว   ลมพิษ  รู้สึกแสบร้อนที่ผิวหนัง 
- ผลต่อระบบทางเดินปัสสาวะ:  เช่น เกิดโรคติดเชื้อในทางเดินปัสสาวะ  ปัสสาวะลำบาก/ปัสสาวะขัด   ปัสสาวะบ่อย  เลือดออกจากท่อทางเดินปัสสาวะ/ปัสสาวะเป็นเลือด 
- ผลต่อระบบเผาผลาญพลังงานของร่างกาย:  เช่น  เบื่ออาหาร  ร่างกายขาดน้ำ/  กระหายน้ำ/ภาวะขาดน้ำ  น้ำหนักตัวเพิ่มหรือไม่ก็ลด  เกิดภาวะ/โรคเกาต์  กล้ามเนื้ออ่อนแรง  ปวดหลัง   ปวดขา  ปวดคอ  ปวดข้อ   เป็นตะคริวที่ขา 
- ผลต่อตา:  เช่น  ตาพร่า 
- ผลต่อสภาพจิตใจ:  เช่น  เซื่องซึม  สับสน  ประสาทหลอน  ก้าวร้าว  อยู่ไม่สุข วิตกกังวล  นอนไม่หลับ  ฝันร้าย  มีความรู้สึกอยากทำร้ายตนเอง 
- ผลต่อระบบทางเดินหายใจ:  เช่น เกิดโรคติดเชื้อที่ช่องทางเดินหายใจส่วนบน  ไซนัสอักเสบ   เยื่อจมูกอักเสบ   ไอ  หลอดลมอักเสบ 
 
 ///// มีข้อควรระวังการใช้โคลนาซีแพมอย่างไร? ///// 
มีข้อควรระวังการใช้ยาโคลนาซีแพม เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานหรือหยุดการใช้ยานี้โดยไม่ปรึกษาแพทย์ 
- ห้ามใช้ยานี้กับสตรีตั้งครรภ์ รวมถึงสตรีที่อยู่ในภาวะให้นมบุตร  ด้วยตัวยาสามารถส่งผลต่อทารกได้  การจะใช้ยานี้กับผู้ป่วยกลุ่มนี้ต้องให้แพทย์เป็นผู้พิจารณาเท่านั้น 
- ห้ามใช้ยานี้กับ ผู้ป่วยโรคต้อหินแบบเฉียบพลัน  ผู้ป่วยโรคตับระยะรุนแรง                            ผู้ป่วยโรคระบบเดินหายใจในระดับรุนแรง และกับผู้ป่วยโรคกล้ามเนื้ออ่อนแรง 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- ระวังการใช้ยานี้กับผู้ป่วยด้วยโรคไตวายเรื้อรัง  ผู้ที่มีประวัติโรคพิษสุราเรื้อรัง 
- ระวังการใช้ยานี้กับผู้สูงอายุ ด้วยเสี่ยงกับการเกิดภาวะซึมเศร้า และอาจมีอาการวิตกกังวลตามมา 
- หลีกเลี่ยงการใช้ยานี้เป็นระยะเวลานานต่อเนื่อง เพื่อป้องกันการติดยา 
- ระหว่างการใช้ยานี้ ต้องระมัดระวังเรื่องการขับขี่ยวดยานพาหนะหรือการทำงานกับเครื่องจักรต่างๆ ด้วยมักเกิดอาการวิงเวียนจากการใช้ยานี้ จนอาจเกิดอันตรายได้ง่าย 
- รับประทานยานี้ต่อเนื่อง ตรงตามขนาด และเวลาในแต่ละวัน ตามแพทย์สั่ง 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโคลนาซีแพมด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โคลนาซีแพมมีปฏิกิริยาระหว่างยากับยาตัวอื่นอย่างไร? ///// 
ยาโคลนาซีแพมมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาโคลนาซีแพมร่วมกับยา Fentanyl,  Propoxyphene, ด้วยจะทำให้ร่างกายได้รับผลข้างเคียงจากยาโคลนาซีตามมาได้มากยิ่งขึ้น เช่น ง่วงนอน  วิงเวียน  สับสน  ขาดสมาธิ 
- การใช้ยาโคลนาซีแพมร่วมกับยา Buprenorphine จะเกิดฤทธิ์กดการทำงานของระบบประสาทส่วนกลางมากยิ่งขึ้น  ส่งผลกดการทำงานของอวัยวะระบบหายใจ และมีภาวะโคม่าตามมาจนเป็นเหตุให้เสียชีวิตได้จากภาวะหายใจล้มเหลว  หากมีความจำเป็นต้องใช้ยาร่วมกัน  แพทย์จะปรับขนาดการรับประทานให้เหมาะสมเป็นกรณีๆไป 
- หลีกเลี่ยงการใช้ยาโคลนาซีแพมร่วมกับยา Droperidol ด้วยจะทำให้เกิดความเสี่ยงของหัวใจเต้นผิดจังหวะตามมา 
- หลีกเลี่ยงการใช้ยาโคลนาซีแพมร่วมกับยา Olanzapine ด้วยจะทำให้เกิดความดันโลหิตต่ำ  ชีพจรเต้นเบา  วิงเวียน  ง่วงนอน หากมีความจำเป็นต้องใช้ยาร่วมกัน  แพทย์จะปรับขนาดการรับประทานให้เหมาะสมเป็นกรณีบุคคลไป 
 ///// ควรเก็บรักษาโคลนาซีแพมอย่างไร? ///// 
ควรเก็บยาโคลนาซีแพมภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือรถยนต์ และเก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// โคลนาซีแพมมีชื่ออื่นอีกไหม? ผลิตจากบริษัทอะไรบ้าง? ///// 
ยาโคลนาซีแพม ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Klonopin, Klonopin wafer, Clonotril, Clonopam, Clonza 
 ///// บรรณานุกรม ///// 
https://en.wikipedia.org/wiki/Clonazepam [2017,Jan7] 
https://www.drugs.com/pro/clonazepam.html [2017,Jan7] 
http://www.mims.com/thailand/drug/info/clonazepam/?type=brief&amp;mtype=generic [2017,Jan7] 
http://www.mims.com/thailand/viewer/html/poisoncls.html [2017,Jan7] 
http://www.mims.com/thailand/drug/info/rivotril/?type=brief [2017,Jan7] 
https://www.drugs.com/dosage/clonazepam.html [2017,Jan7] 
https://www.drugs.com/drug-interactions/clonazepam-index.html?filter=3&amp;generic_only= [2017,Jan7]
