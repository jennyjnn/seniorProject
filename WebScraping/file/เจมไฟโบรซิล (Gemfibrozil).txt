เจมไฟโบรซิล (Gemfibrozil)
 ///// ทั่วไป ///// 
ยาเจมไฟโบรซิล (Gemfibrozil) ถูกนำมาใช้รักษาโรคไขมันในเลือดสูง มีความสามารถลดไขมันในเลือดชนิดต่างๆที่เป็นไขมันไม่ดี เช่น Triglyceride, Very low density lipoprotein (VLDL), Low density lipoprotein/LDL), และเพิ่มไขมันชนิดดี High density lipopro tein (HDL) 
จากการศึกษาด้านเภสัชจลนศาสตร์ (Pharmacokinetic: ความเป็นไปของยาเมื่อเข้าสู่ร่างกาย) ของยาตัวนี้พบว่า เมื่อยาเจมไฟโบรซิลเข้าสู่กระแสเลือด 95% ของยาจะจับกับโปรตีนในเลือด และถูกส่งไปเปลี่ยนโครงสร้างเคมีที่ตับ ร่างกายต้องใช้เวลาประมาณ 1.5 ชั่วโมงในการกำจัดยาออกจากกระแสเลือด 50% โดยผ่านไปกับน้ำปัสสาวะ 
ยาเจมไฟโบรซิลถูกบรรจุอยู่ในบัญชียาหลักแห่งชาติ และสามารถพบเห็นการใช้ยาตัวนี้ภายในสถานพยาบาลทั่วไป ก่อนการสั่งจ่ายยา ผู้ป่วยต้องได้รับการตรวจระดับไขมันในเลือดก่อน เพื่อที่แพทย์จะได้วิเคราะห์และปรับขนาดรับประทานได้อย่างถูกต้องและเหมาะสมต่อคนไข้ 
 ///// ยาเจมไฟโบรซิลมีสรรพคุณ (คุณสมบัติ) อย่างไร? ///// 
ยาเจมไฟโบรซิลมีสรรพคุณดังนี้ 
- รักษาภาวะ/โรคไขมันในเลือดสูง (Hyperlipidacmias) 
- ลดความเสี่ยงของการเป็นโรคหลอดเลือดหัวใจ ด้วยมีน้ำหนักตัวเกิน/โรคอ้วน และมีไขมันในเลือดสูงกว่าปกติ 
 ///// ยาเจมไฟโบรซิลมีกลไกการออกฤทธิ์อย่างไร? ///// 
ยาเจมไฟโบรซิลมีกลไกการออกฤทธิ์ โดยตัวยาจะออกฤทธิ์ยับยั้งกระบวนการไลโปไลซิส (Lipolysis: ขบวนการสลายไขมันที่ทำให้เกิดภาวะไขมันในเลือดสูง) และยับยั้งการสะสมไขมันในตับ นอกจากนี้ ยังยับยั้งการหลั่งไขมัน VLDL จากตับอีกด้วย ด้วยกลไกที่กล่าวมาทำให้ยานี้ ลดปริมาณไขมันในเลือดได้ 
 ///// ยาเจมไฟโบรซิลมีรูปแบบการจัดจำหน่ายอย่างไร? ///// 
ยาเจมไฟโบรซิลมีรูปแบบการจัดจำหน่ายดังนี้ 
- รูปแบบยาเม็ด ขนาดความแรง 450, 600, และ 900 มิลลิกรัม/เม็ด 
- รูปแบบยาแคปซูล ขนาดความแรง 300 มิลลิกรัม/แคปซูล 
 ///// ยาเจมไฟโบรซิลมีขนาดรับประทานอย่างไร? ///// 
ยาเจมไฟโบรซิลมีขนาดรับประทานดังนี้ 
ผู้ใหญ่: รับประทานครั้งละ 600 มิลลิกรัม วันละ 2 ครั้ง ก่อนอาหารครึ่งชั่วโมงเป็นอย่างต่ำ เช้า - เย็น ขนาดรับประทานสูงสุดไม่เกิน 1.5 กรัม/วัน 
เด็ก: การใช้ยานี้ในเด็ก มีข้อจำกัดการใช้มาก การใช้ยานี้ในเด็กจึงอยู่ในดุลพินิจของแพทย์เป็นรายๆไป 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเจมไฟโบรซิล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาเจมไฟโบรซิล อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรืออาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเจมไฟโบรซิล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาเจมไฟโบรซิลมีผลไม่พึงประสงค์อย่างไร? ///// 
ยาเจมไฟโบรซิลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น รู้สึกไม่สบายในกระเพาะอาหาร ปวดท้อง วิงเวียน ง่วงนอน ปวดตามข้อและกล้ามเนื้อ ความ รู้สึกทางเพศลดลง มีอาการคล้ายเป็นโรคหวัด นอกจากนี้ยังสามารถพบอาการข้างเคียงในระดับที่รุนแรง เช่น ปวดเสียดที่กระเพาะอาหาร ตัวเหลือง ตาเหลือง การมองเห็นภาพไม่ชัดเจน ปวดแสบขณะถ่ายปัสสาวะ ปวดกล้ามเนื้อพร้อมมีอาการตึงของกล้ามเนื้อ มีไข้ ปัสสาวะมีสีคล้ำ หายใจสั่นหรือเต้นระรัว ขาดสมาธิ มีจุดแดงขึ้นตามร่างกาย ซึ่งหากพบอาการข้างเคียงเช่นนี้ ควรต้องรีบไปพบแพทย์/ไปโรงพยาบาลโดยทันที 
 ///// มีข้อควรระวังการใช้ยาเจมไฟโบรซิลอย่างไร? ///// 
มีข้อควรระวังการใช้ยาเจมไฟโบรซิลดังนี้ 
- ห้ามใช้ยานี้กับผู้ที่แพ้ยาเจมไฟโบรซิล 
- ห้ามใช้ยานี้กับผู้ป่วยโรคตับ ผู้ป่วยโรคไตทำงานผิดปกติขั้นรุนแรง 
- การใช้ยานี้ต่อเนื่องเป็นเวลานาน ต้องคอยควบคุมระดับไขมันในเลือดไม่ให้ต่ำกว่าเกณฑ์ปกติ อีกทั้งต้องคอยตรวจสอบการทำงานของตับว่าผิดปกติหรือไม่ 
- ระวังการใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- ระหว่างการใช้ยาเจมไฟโบรซิล ควรต้องตรวจสอบระบบเลือดว่ามีความผิดปกติหรือไม่ เช่น ภาวะโลหิตจาง 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเจมไฟโบรซิลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาเจมไฟโบรซิลมีปฏิกิริยาระหว่างยากับยาตัวอื่นอย่างไร? ///// 
ยาเจมไฟโบรซิลมีปฏิกิริยาระหว่างยากับยาตัวอื่น ดังนี้ 
- การใช้ยาเจมไฟโบรซิลร่วมกับยาลดไขมันบางตัว เช่น กลุ่ม Simvastatin สามารถก่อให้เกิดพยาธิสภาพทางกล้ามเนื้อหรือเกิดสภาวะกล้ามเนื้อลายถูกทำลาย จึงห้ามใช้ยาทั้งคู่ร่วมกัน 
- การใช้ยาเจมไฟโบรซิลร่วมกับยาต้านการแข็งตัวของเลือด เช่น Warfarin สามารถก่อให้เกิดภาวะเลือดออกง่าย เพื่อความปลอดภัยของคนไข้ แพทย์จะเป็นผู้ปรับลดขนาดของยาต้านการแข็งตัวของเลือด 
- การใช้ยาเจมไฟโบรซิลร่วมกับยารักษาโรคเกาต์ เช่น Colchicine อาจก่อให้เกิดความเสี่ยงของพยาธิสภาพของกล้ามเนื้อไปจนถึงขั้นกล้ามเนื้อลายถูกทำลาย การใช้ยาทั้ง 2 ตัวนี้ร่วมกันควรต้องเฝ้าระวังอย่างใกล้ชิด หากเกิดอาการผิดปกติอย่างไร ต้องรีบปรึกษาแพทย์/ไปโรงพยาบาลทันที 
- การใช้ยาเจมไฟโบรซิลร่วมกับยารักษาโรคเบาหวานชนิด 2 เช่น Repaglinide สามารถก่อให้เกิดภาวะน้ำตาลในเลือดต่ำอย่างรุนแรง จึงห้ามใช้ยาทั้งคู่ร่วมกัน 
 ///// ควรเก็บรักษายาเจมไฟโบรซิลอย่างไร? ///// 
ควรเก็บยาเจมไฟโบรซิลที่อุณหภูมิระหว่าง 20 - 25 องศาเซลเซียส (Celsius) เก็บยา ให้พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาเจมไฟโบรซิลมีชื่ออื่นอีกไหม? ผลิตจากบริษัทอะไรบ้าง? ///// 
ยาเจมไฟโบรซิลที่จำหน่ายในประเทศไทย มียาชื่อการค้าอื่นและบรืษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Gemfibrozil [2014,Sept27] 
	2 http://www.mims.com/Thailand/drug/search/?q=gemfibrozil&amp;page=0 [2014,Sept27]  
	3 http://www.mims.com/THAILAND/Home/GatewaySubscription/?generic=gemfibrozil [2014,Sept27] 
	4 http://www.mims.com/Thailand/drug/info/lopid-lopid%20od/?type=brief [2014, Sept27]  
	5 http://www.rxlist.com/lopid-drug/patient-images-side-effects.htm [2014, Sept 27]  
	6 http://drug.fda.moph.go.th:81/nlem.in.th/medicine/essential/list/48#item-8437 [2014,Sept 27]
