แอนทราไซคลีน (Anthracycline)
 ///// บทนำ ///// 
ยาแอนทราไซคลีน(Anthracycline) เป็นสารประกอบที่สกัดได้จากเชื้อแบคทีเรียสกุล Streptomyces  ทางคลินิกนำมาใช้เป็นยาเคมีบำบัดเพื่อรักษาโรคมะเร็งหลายชนิด 
เช่น มะเร็งเม็ดเลือดขาว  มะเร็งต่อมน้ำเหลือง  มะเร็งเต้านม  มะเร็งกระเพาะอาหาร  มะเร็งมดลูก  มะเร็งรังไข่  มะเร็งกระเพาะปัสสาวะ  มะเร็งปอด เป็นต้น แต่ยาแอนทราไซคลีนก็สามารถก่อให้เกิดผลข้างเคียงที่โดดเด่นในด้านมีพิษ(ผลข้างเคียงรุนแรง)กับหัวใจ ทำให้มีเม็ดเลือดขาวชนิดนิวโทรฟิลต่ำพร้อมกับมีไข้สูง  เกิดอาการอาเจียน  นอกจากนี้ยังส่งผลกระทบ(ผลข้างเคียง)ต่อระบบประสาทในส่วนของความทรงจำอีกด้วย 
ถึงแม้ประวัติการค้นพบยากลุ่มแอนทราไซคลีน มีมายาวนานเกือบ 70 ปี แต่การนำมารักษาโรคมะเร็งแต่ละชนิดจะต้องผ่าน งานวิจัย การศึกษาทดลองทางคลินิกจนมั่นใจในสรรพคุณก่อนที่จะประกาศใช้ในการรักษามะเร็ง 
 
 ///// กลุ่มยาแอนทราไซคลีนประกอบไปด้วยตัวยาอะไรบ้าง? ///// 
นักวิทยาศาสตร์ได้จำแนกยาแอนทราไซคลีนออกเป็นรายการย่อยดังนี้ 
1 Daunorubicin(Daunomycin): เป็นยาตัวแรกของกลุ่มยาแอนทราไซคลีน  สกัดได้จากเชื้อแบคทีเรียที่อาศัยในดินซึ่งมีชื่อเรียกว่า Streptomyces peucetius  ทางการแพทย์นำยาDaunorubicin มาใช้รักษามะเร็งเม็ดเลือดขาวเอเอ็มแอล(Acute Myeloblastic Leukemia) และ มะเร็งเม็ดเลือดขาวเอแอลแอล(Acute Lymphoblastic Leukemia)  ยานี้มีรูปแบบเภสัชภัณฑ์เป็นยาฉีด  องค์การอนามัยโลกได้ระบุให้ยาDaunorubicin เป็นยาจำเป็นขั้นพื้นฐานที่สถานพยาบาลควรมีสำรองไว้ให้บริการกับประชาชนและสามารถพบเห็นการจัดจำหน่ายยาชนิดนี้ภายใต้ชื่อการค้าว่า Cerubidine 
2 Doxorubicin: เป็นยาเคมีบำบัดสกัดได้จากเชื้อแบคทีเรียที่อาศัยในดินชนิดที่มีชื่อเรียกว่า Streptomyces peucetius ทางการแพทย์นำยาDoxorubicin มาใช้รักษาโรคมะเร็งหลายประเภทอย่างเช่น  มะเร็งเต้านม  มะเร็งรังไข่  มะเร็งกระดูก  มะเร็งกระเพาะอาหาร  มะเร็งกระเพาะปัสสาวะ  มะเร็งต่อมไทรอยด์  มะเร็งปอด มะเร็งเม็ดเลือดขาว  มะเร็งต่อมน้ำเหลือง เป็นต้น เภสัชภัณฑ์ของยาชนิดนี้เป็นแบบยาฉีดเข้าหลอดเลือดดำ  Doxorubicin ยังเป็นหนึ่งในรายการยาที่อยู่ในบัญชียาหลักแห่งชาติของไทยและสามารถพบเห็นการจัดจำหน่ายยาชนิดนี้ภายใต้ชื่อการค้าว่า  Adriamycin,  A.D. Mycin,  Adriblastina R.D., Adrim, Caelyx, และ Lipo-Dox 
3 Epirubicin: เป็นยาเคมีบำบัดที่ใช้รักษา มะเร็งเม็ดเลือดขาว  มะเร็งต่อมน้ำเหลือง  มะเร็งเต้านม มะเร็งรังไข่  มะเร็งกระเพาะอาหาร  เภสัชภัณฑ์ของยานี้เป็นยาฉีดและได้รับความนิยมมากกว่า Doxorubicin  ด้วยก่อให้เกิดผลข้างเคียงต่างๆน้อยกว่า  มีจำหน่ายในประเทศไทยภายใต้ชื่อการค้าว่า E.P. Mycin, Epilem, Epirubicin Ebewe และ  Pharmorubicin CS 
4 Idarubicin  (4-demethoxydaunorubicin ): เป็นยาเคมีบำบัดที่ใช้รักษามะเร็งเม็ดเลือดขาว  ผลข้างเคียงที่สำคัญคือทำให้เกิดความผิดปกติของหัวใจ   ยาIdurubicin ถูกจัดอยู่ในบัญชียาหลักแห่งชาติของไทย  โดยจะพบเห็นการจัดจำหน่ายภายใต้ชื่อการค้าว่า Zavedos CS, Zavedos, Idamycin 
5 Mitoxantrone(Mitrozantrone): ใช้รักษามะเร็งเม็ดเลือดขาว  มะเร็งต่อมน้ำเหลือง และใช้รักษามะเร็งต่อมลูกหมากที่ไม่ตอบสนองต่อยาฮอร์โมน  เภสัชภัณฑ์เป็นยาฉีด และเป็นอีกหนึ่งรายการยารักษามะเร็งที่อยู่ในบัญชียาหลักแห่งชาติของไทย และสามารถพบเห็นการจัดจำหน่ายภายใต้ชื่อการค้าว่า Novantrone, Mitoxantrone Baxter, Mitoxantrone-Ebewe และ Neotalem 
6 Valrubicin(N-trifluoroacetyladriamycin-14-valerate): เป็นยากึ่งสังเคราะห์ที่เลียนแบบโครงสร้างของยา Doxorubicin ใช้รักษามะเร็งกระเพาะปัสสาวะ  รูปแบบเภสัชภัณฑ์เป็นยาฉีด และจัดจำหน่ายภายใต้ชื่อการค้าว่า Valstar 
 
 ///// แอนทราไซคลีนมีกลไกการออกฤทธิ์อย่างไร? ///// 
ยาแอนทราไซคลีนมีกลไกการออกฤทธิ์ 4 ขั้นตอนดังนี้ 
1.	เข้าสอดแทรกหรือแทรกแซงการจับคู่ของหน่วยย่อยบน DNA และ RNA ใน	 เซลล์มะเร็งที่เรียกว่า Nucleobases ส่งผลป้องกันมิให้เซลล์มะเร็งเจริญเติบโตอย่างรวดเร็ว 
2.	ยับยั้งการทำงานของเอนไซม์  Topoisomerase II  เอนไซม์นี้มีหน้าที่สำคัญช่วยจัดตำแหน่งการพันกันของสายนิวคลีโอไทด์(Necleotide,สารสำคัญ ใช้ในการสร้างสารพันธุกรรม) บน DNA มิให้ยุ่งเหยิง เพื่อไม่ให้เป็นอุปสรรคในการจำลองสายพันธุกรรมรุ่นใหม่ของเซลล์มะเร็ง  เมื่อเอนไซม์ดังกล่าวถูกปิดกั้น/ยับยั้งจึงส่งผลให้กระบวนการถ่ายทอดและจำลองสารพันธุกรรมของมะเร็งหยุดชะงัก 
3.	กลุ่มยาแอนทราไซคลีนจะกระตุ้นให้เกิดประจุอิสระของออกซิเจน (Free oxygen radicals) ประจุอิสระนี้จะเข้าทำลาย สารพันธุกรรมหรือ DNA ตลอดจนโปรตีน และเยื่อหุ้มเซลล์ของเซลล์มะเร็ง ส่งผลให้เซลล์มะเร็งตายลง 
4.	ปกติบนสายนิวคลีโอไทด์ที่มี DNA เป็นส่วนประกอบจะมีโปรตีนที่ชื่อว่า Histone  โปรตีน Histone จะเป็นแกนยึดเหนี่ยวการทำงานให้กับสายนิวคลีโอไทด์อีกทีหนึ่ง ยาแอนทราไซคลีนจะทำให้การยึดเหนี่ยวของสายนิวคลีโอไทด์กับ Histone หลุด หรือคลายตัวลง ทำให้การทำหน้าที่ของ DNA บนเซลล์มะเร็งสูญเสียไป 
อย่างไรก็ตาม กลไกทั้ง 4 ข้อข้างต้น จะมีอิทธิพลต่อเซลล์ปกติของร่างกายเช่นเดียวกัน  จึงเป็นเหตุผลให้ผู้ที่ใช้ยากลุ่มนี้ได้รับผลข้างเคียงต่างๆตามมา 
 
 ///// แอนทราไซคลีนมีรูปแบบการจัดจำหน่ายอย่างไร? ///// 
รูปแบบเภสัชภัณฑ์ของยากลุ่มแอนทราไซคลีนมีดังนี้ 
- Daunorubicin: ยาฉีด ขนาด 20 มิลลิกรัม/ขวด 
- Doxorubicin: ยาฉีด ขนาด 10 มิลลิกรัม/5 มิลลิลิตร, 20 มิลลิกรัม/10 มิลลิลิตร และ    50 มิลลิกรัม/25 มิลลิลิตร 
- Epirubicin:	ยาฉีด ขนาด 50 มิลลิกรัม/25 มิลลิลิตร และ 200 มิลลิกรัม/100 มิลลิลิตร 
- Idarubicin: ยาฉีด ขนาด 20 มิลลิกรัม/ขวด 
- Mitoxantrone: ยาฉีด ขนาด 10 มิลลิกรัม/5 มิลลิลิตร และ 20 มิลลิกรัม/10 มิลลิลิตร 
- Valrubicin:	ยาฉีด ขนาด 40 มิลลิกรัม/มิลลิลิตร 
 
 ///// แอนทราไซคลีนมีผลไม่พึงประสงค์อย่างไร? ///// 
ยาแอนทราไซคลีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบกล้ามเนื้อ: เช่น ปวดหลัง 
- ผลต่อระบบทางเดินอาหาร: เช่น  ปวดท้อง   คลื่นไส้อาเจียน  ท้องเสีย 
- ผลต่อผิวหนัง: เช่น เกิดภาวะผมร่วงแต่เส้นผมสามารถคืนสภาพและงอกใหม่ได้  ลมพิษ เล็บและผิวหนังมีสีคล้ำ  ปวดบริเวณที่ได้รับการฉีดยา 
- ผลต่อหัวใจ: เช่น อาจทำให้เกิดภาวะหัวใจล้มเหลว 
- ผลต่อระบบทางเดินปัสสาวะ: เช่น ยาบางตัวของกลุ่มนี้อย่าง Daunorubicin สามารถทำให้สีของปัสสาวะเปลี่ยนเป็นแดงอมส้ม 
- ผลต่อระบบเลือด: เช่น กดไขกระดูก   เกล็ดเลือดต่ำ   เม็ดเลือดต่ำ 
- ผลต่อไต: เช่น ไตวาย  ค่ากรดยูริคในเลือดสูง 
- ผลต่อตับ: เช่น เอนไซม์การทำงานของตับในเลือดสูง ค่าบิลิรูบินในเลือดสูง 
 
 ///// มีข้อควรระวังการใช้แอนทราไซคลีนอย่างไร? ///// 
มีข้อควรระวังการใช้แอนทราไซคลีน เช่น 
- ห้ามใช้กับผู้แพ้ยานี้  หรือแพ้ส่วนประกอบของยานี้ 
- ก่อนใช้ยาแอนทราไซคลีน  ผู้ป่วยต้องได้รับการประเมินสภาพการทำงานของหัวใจ และแพทย์จะซักถามประวัติว่า เคยเป็นโรคหัวใจมาก่อนหรือไม่  ทั้งนี้เพื่อเป็นการป้องกันผลกระทบต่อการทำงานของหัวใจหลังได้รับยากลุ่มนี้ 
- ผู้ที่มีจำนวนเม็ดเลือดขาวต่ำก็ไม่สามารถใช้ยากลุ่มนี้ได้  ด้วยตัวยาจะกดการ	  ทำงานของไขกระดูกและส่งผลลดการผลิตเม็ดเลือดของร่างกาย 
- ห้ามใช้ยานี้กับสตรีมีครรภ์/ตั้งครรภ์ ด้วยตัวยากลุ่มนี้สามารถทำให้ทารกในครรภ์พิการ และผู้ป่วยที่เป็นสตรีจะต้องป้องกันไม่ให้เกิดการตั้งครรภ์ระหว่างที่ได้รับยากลุ่มนี้ 	 หรือสตรีในภาวะให้นมบุตรที่ต้องรับการรักษาด้วยยาแอนทราไซคลีน ต้องหยุดให้นม	  	  บุตรแล้วใช้นมดัดแปลงเลี้ยงบุตรแทน 
- ขณะได้รับยาแอนทราไซคลีนอาจเกิดภาวะเลือดออกง่าย  ผู้ป่วยต้องหลีกเลี่ยง	  กิจกรรมที่จะก่อให้เกิดบาดแผลตามร่างกาย 
- ผู้สูงอายุ (65 ปีขึ้นไป) มีโอกาสได้รับผลข้างเคียงจากยากลุ่มนี้ได้สูงกว่า
ผู้ป่วยกลุ่มอื่น 
- กรณีเกิดแผลในช่องปากด้วยเป็นผลข้างเคียงจากการใช้ยากลุ่มนี้ แพทย์จะแนะนำให้ใช้แปรงสีฟันชนิดขนอ่อน  บ้วนปากได้ตามปกติ แต่ห้ามใช้น้ำยาบ้วนปากที่มีแอลกอฮอล์เป็นส่วนผสมมาบ้วนปาก ด้วยจะทำให้เกิดอาการระคายเคืองในช่องปาก 
- ขณะที่ใช้ยานี้ ห้ามฉีดวัคซีนป้องกันโรคใดๆ เพราะนอกจากจะไม่สามารถกระตุ้น
ภูมิคุ้มกันต้านทานโรคให้ร่างกายได้แล้ว ยังจะทำให้เกิดการติดเชื้อจากวัคซีนดังกล่าว 
- ตัวยาแอนทราไซคลีนมีผลข้างเคียงทำให้ภูมิคุ้มกันฯของร่างกายต่ำลง และเกิดความเสี่ยงต่อการติดเชื้อได้ง่ายขึ้น ผู้ป่วยจึงควรหลีกเลี่ยงไปในพื้นที่ที่มีผู้คนแออัด 
- หลังได้รับยานี้แล้วอาการป่วยมะเร็งไม่ดีขึ้นตามความคาดหมาย  ให้ผู้ป่วยรีบกลับ	  มาพบแพทย์/มาโรงพยาบาลอีกครั้ง ไม่ต้องรอถึงวันแพทย์นัด และห้ามหยุดการรักษาไปเฉยๆ 
- การจะรับประทานยาอื่นใดร่วมด้วยขณะที่ได้รับยาแอนทราไซคลีนจะต้องได้รับการยืนยันจากแพทย์ก่อนทุกครั้ง  ทั้งนี้เพื่อเป็นการหลีกเลี่ยงภาวะยาตีกัน(ปฏิกิริยาระหว่างยา) 
- มาโรงพยาบาลเพื่อรับการให้ยานี้พร้อมกับการตรวจร่างกายจากแพทย์ รวมถึง  การตรวจสอบการทำงานของหัวใจ(เช่น การตรวจคลื่นไฟฟ้าหัวใจ)  การตรวจเลือดดูค่าCBC และดูค่าการทำงานของตับ ตามที่แพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
 
 ///// จะเลือกใช้ยาแอนทราไซคลีนตัวไหนดี? ///// 
การเลือกใช้ยาตัวใดในกลุ่มยาแอนทราไซคลีน ต้องเป็นไปตามดุลยพินิจของแพทย์ โดยขึ้นกับความรุนแรงและชนิดของมะเร็ง เช่น อยู่ในระยะที่ลุกลามเข้าอวัยวะอื่นๆ 
สภาพร่างกายของผู้ป่วยมีโรคประจำตัว อย่างเช่น  โรคหัวใจ   โรคตับ  โรคไต  หรือไม่ผู้ป่วยควรให้ความร่วมมือในการรักษาโดยมารับการให้ยานี้ตามแพทย์นัดหมาย และปฏิบัติตามคำแนะนำของ แพทย์/พยาบาล/เภสัชกร อย่างเคร่งครัด 
 
 ///// บรรณานุกรม ///// 
https://en.wikipedia.org/wiki/List_of_chemotherapeutic_agents  [2018, April14] 
https://en.wikipedia.org/wiki/Anthracycline  [2018, April14] 
http://chemocare.com/chemotherapy/drug-info/epirubicin.aspx  [2018, April14] 
https://www.drugs.com/mtm/idarubicin.html  [2018, April14] 
https://www.drugs.com/mtm/mitoxantrone.html  [2018, April14] 
https://www.drugs.com/mtm/valrubicin.html  [2018, April14] 
https://www.accessdata.fda.gov/drugsatfda_docs/label/2014/050778s021lbl.pdf  [2018, April14] 
https://www.pfizer.com/files/products/uspi_idamycin.pdf  [2018, April14] 
https://www.accessdata.fda.gov/drugsatfda_docs/label/2011/020892s013lbl.pdf  [2018, April14]
