โคลีน (Choline)
 ///// บทนำ ///// 
โคลีน(Choline) เป็นสารประเภทวิตามินที่ละลายน้ำได้ มีชื่อเรียกอื่นๆอีกหลายชื่อ
เช่น Bilineurine, Choline ion, N-trimethylethanolamine, Trimethylethanolamine N,N,N-trimethylethanol-ammonium, Vitamin J  และสูตรโมเลกุลคือ C5H14NO+ 
 
 ///// หน้าที่สำคัญของโคลีนต่อร่างกายมีอะไรบ้าง? ///// 
หน้าที่สำคัญของโคลีนต่อร่างกาย เช่น 
- โคลีนจำเป็นต่อการสะสมไขมันของเยื่อหุ้มเซลล์ ช่วยทำให้เซลล์มีความแข็งแรง 
- โคลีนเป็นสารตั้งต้นในการผลิตสารสื่อประสาท อย่างเช่น แอซิติลโคลีน 	  	  	   (Acetylcholine) ซึ่งมีความสำคัญต่อการทำงานของ กล้ามเนื้อ  ความจำ  การเต้นของหัวใจ เป็นต้น 
- โคลีนเป็นสารประกอบสำคัญ ที่ใช้ในกระบวนการขนส่งคอเลสเตอรอลจากตับ
และช่วยสลายไขมัน 
- โคลีนจะทำงานร่วมกับวิตามินชนิดอื่น เช่น  วิตามินบี12 และ โฟเลต เพื่อช่วยให้ร่างกายสังเคราะห์สารพันธุกรรมอย่างเช่น DNA 
ร่างกายของมนุษย์สามารถสังเคราะห์โคลีนได้เองจากตับ  นอกจากนี้ยังมีแหล่งโคลีน
อีกมากมายจากอาหารที่เรารับประทานเข้าไป เช่น ตับ  ไข่ข่าว  บรอกโคลี  จมูกข้าว  
เนื้อไก่  เมล็ดทานตะวัน  ถั่วต่างๆ  และอัลมอนด์ 
 
 ///// วันหนึ่งๆเราต้องการโคลีนเท่าใด? ///// 
ในแต่ละช่วงอายุ ร่างกายมนุษย์ต้องการสารอาหารอย่างโคลีนดังนี้ 
- อายุ 0–6 เดือน: 125 มิลลิกรัม/วัน 
- อายุ 7–12 เดือน: 150 มิลลิกรัม/วัน 
- อายุ 1–3 ปี: 200 มิลลิกรัม/วัน 
- อายุ 4–8 ปี: 250 มิลลิกรัม/วัน 
- อายุ 9–13 ปี: 375 มิลลิกรัม/วัน 
- อายุ 14–18 ปี, ผู้หญิง: 400 มิลลิกรัม/วัน 
- อายุ 14–19 ปี, ชาย: 550 มิลลิกรัม/วัน 
- ผู้ใหญ่ที่เป็นสตรี(อายุมากกว่า19ปี): 425 มิลลิกรัม/วัน 
- ผู้ใหญ่ที่เป็นบุรุษ(อายุมากกว่า19ปี): 550 มิลลิกรัม/วัน 
- สตรีในภาวะนมบุตร: 550 มิลลิกรัม/วัน 
- สตรีตั้งครรภ์: 450 มิลลิกรัม/วัน 
 
 ///// จะเกิดโรคอะไรบ้างหากขาดสารโคลีน? ///// 
การขาดโคลีนจะทำให้เกิด 
- โรคตับ 
- โรคหลอดเลือดแดงแข็ง  และ 
- โรคทางระบบประสาท 
อนึ่ง สัญญาณที่แสดงให้เห็นว่า ร่างกายขาดโคลีน คือ 
- ระดับเอนไซม์การทำงานของตับในเลือด เช่น Alanine transaminase เพิ่มสูงขึ้น 
- การขาดโคลีนยังทำให้ระดับสาร Homocysteine  ในเลือดสูงขึ้น  ซึ่งหากร่างกายมีสารประกอบชนิดนี้มากผิดปกติจะเกิดความเสี่ยงต่อภาวะครรภ์เป็นพิษทำให้มารดาที่ตั้งครรภ์เกิดการคลอดก่อนกำหนด และเด็กทารกมีน้ำหนักตัวน้อยกว่าปกติ 
มนุษย์ได้พยายามนำเอาโคลีนมาทำเป็น อาหารเสริม หรือยา เพื่อใช้บำบัดอาการของโรคหัวใจ  อาการโรคทางหลอดเลือด  ทำให้ร่างกายดูอ่อนเยาว์ และช่วยควบคุมระดับไขมันในเลือด  แต่ก็ยังไม่ได้รับการยืนยันอย่างแน่ชัดในประสิทธิผลที่ต้องการให้เกิดขึ้น 
 
 ///// ผลิตภัณฑ์ของโคลีนที่นำมาใช้เป็นยามีอะไรบ้าง? ///// 
โคลีนที่ได้รับการปรับแต่งและนำมาใช้เป็นยาจะอยู่ในรูปของสารประกอบแบบต่างๆกันเช่น 
1.	Choline salicylate	: ใช้เป็นยาต้านอาการปวด-อักเสบ  ยาชนิดนี้มีกลไกยับยั้งการสังเคราะห์สาร Prostaglandin และช่วยลดไข้  โดยออกฤทธิ์ต่อสมองในส่วนไฮโปธาลามัส	ที่ควบคุมอุณหภูมิของร่างกาย     Choline salicylate ยังถูกนำมาผสมในสูตรตำรับยาป้ายสำหรับรักษาแผลในช่องปาก โดยวางจำหน่ายภายใต้ชื่อการค้าว่า 	Bonjela  (Choline salicylate 8.714% + Cetalkonium Cl 0.01%) 
2.	Choline theophyllinate: เป็นยารับประทานช่วยบรรเทาอาการไอ   ยาขยายหลอดลม  กลไกของยานี้คือปลดปล่อย Theophyllinate ให้แสดงฤทธิ์ในการรักษาซึ่งมีผลยับยั้งการทำงานของเอนไซม์ Phosphodiesterase และเป็นผลให้หลอดลมคลายตัว 
3.	Phosphatidyl choline: 	ถูกนำมาใช้ผสมกับยาวิตามินรวมชนิดต่างๆ  Phosphatidyl choline ในร่างกายจัดอยู่ในกลุ่ม Lecithin(ไขมันขนิดหนึ่งที่จำเป็นต่อเยื่อหุ้มเซลล์) สามารถพบได้ในทุกเซลล์ของร่างกายมนุษย์  หน้าที่สำคัญประการหนึ่ง คือ ช่วยชะลอกลไกที่ทำให้เซลล์เสื่อมสภาพ จึงมีส่วนสนับสนุนการทำงานของเซลล์สมองในเรื่องความจำ  สารประกอบโคลีนชนิดนี้ยังช่วยทำให้ไขมัน 
แตกสลายจึงอาจจะเป็นผลดีช่วยป้องกันมิให้มีการสะสมไขมันในตับมากเกินไป 
4.	Choline fenofibrate: ถูกนำมาใช้เป็นยาลดไขมันชนิดไตรกลีเซอไรด์ในเลือดและช่วยเพิ่มสัดส่วนของไขมันดี	อย่างเช่น HDL  ในประเทศไทยยานี้จะวางจำหน่ายภายใต้ชื่อการค้าว่า Trilipix 
5.	Choline chloride: 	มีการใช้โคลีนประเภทนี้ผสมในอาหารเลี้ยงไก่ เพื่อช่วยเร่งการเจริญเติบโตของไก่ 
6.	Choline bitartrate: ใช้ผสมในสูตรตำรับกลุ่มยาวิตามินรวม เพื่อช่วยเพิ่มปริมาณโคลีนให้กับร่างกาย 
 
 ///// ผลข้างเคียงของโคลีนมีอะไรบ้าง? ///// 
โคลีนจัดอยู่ในหมวดหมู่ของสารอาหารคล้ายกลุ่มวิตามินบี  สามารถละลายน้ำได้ 
ทำให้ง่ายต่อการกำจัดออกจากร่างกาย  เราจึงไม่ค่อยพบเห็นผลข้างเคียงที่เกิดจาก
โคลีนมากเท่าใดนัก  อย่างไรก็ตามโคลีนในร่างกายยังเป็นสารตั้งต้นที่ถูกเปลี่ยนไปเป็น Trimethylamine(สารเคมีที่มีกลิ่นปลาเน่า)  กรณีเกิดข้อบกพร่องทำให้ร่างกายไม่สามารถสลาย Trimethylamine จะส่งผลให้มีการสะสมสารดังกล่าวเป็นปริมาณมากจนเป็นสาเหตุให้มีกลิ่นตัวคล้ายกับคาวปลา/ปลาเน่า เราเรียกภาวะนี้ว่า ‘Fish odor syndrome’ 
 
 ///// เก็บรักษาผลิตภัณฑ์โคลีนอย่างไร? ///// 
สามารถเก็บผลิตภัณฑ์โคลีนภายใต้อุณหภูมิห้องที่เย็น  ห้ามเก็บในช่องแช่แข็งตู้เย็น เก็บผลิตภัณฑ์โคลีนในภาชนะที่ปิดมิดชิด พ้นแสง/แสงแดด ความร้อนและความชื้น
เก็บให้พ้นมือเด็กและสัตว์เลี้ยง ไม่เก็บในห้องน้ำหรือในรถยนต์  ห้ามทิ้งผลิตภัณฑ์โคลีนลงในแม่น้ำลำคลองหรือแหล่งน้ำตามธรรมชาติ และไม่เก็บผลิตภัณฑ์โคลีนที่หมดอายุแล้ว 
 
 ///// จะเลือกใช้ผลิตภัณฑ์โคลีนอย่างไรดี? ///// 
โคลีนถูกนำมาใช้เป็นยาหรือไม่ก็อาหารเสริม โดยมีลักษณะเป็นสารประกอบโคลีน                    ที่แตกต่างกันออกไป  แต่ร่างกายก็สามารถสังเคราะห์โคลีนได้จากตับ และได้รับเพิ่มเติมจากอาหารที่บริโภคเข้าไปอยู่แล้ว การจะใช้โคลีนในรูปแบบผลิตภัณฑ์ใดนั้นผู้บริโภคควรได้รับการตรวจร่างกายจากแพทย์ว่า ตนเองขาดสารประเภทโคลีน และมีความจำเป็นต้องรับประทานผลิตภัณฑ์โคลีนเพิ่มเติมเป็นพิเศษอีกหรือไม่  และหากยังมีข้อสงสัยสามารถสอบถามคุณประโยชน์และโทษของโคลีนเพิ่มเติมได้จากผู้ชำนาญด้านโภชนาการ หรือเภสัชกรที่อยู่ตามร้านขายยาได้ทั่วไป 
 
 ///// บรรณานุกรม ///// 
https://www.healthline.com/nutrition/what-is-choline#section3 [2018,July14] 
https://www.drugbank.ca/drugs/DB00122 [2018,July14] 
https://en.wikipedia.org/wiki/Choline#Pregnancy_and_brain_development [2018,July14] 
http://www.mims.com/thailand/drug/info/choline%20salicylate/?type=brief&amp;mtype=generic [2018,July14] 
http://www.mims.com/thailand/drug/info/choline%20theophyllinate/?type=brief&amp;mtype=generic [2018,July14] 
http://www.mims.com/thailand/drug/info/phosphatidyl%20choline/?type=brief&amp;mtype=generic [2018,July14] 
https://en.wikipedia.org/wiki/Phosphatidylcholine [2018,July14] 
http://www.mims.com/thailand/drug/info/trilipix/?type=brief [2018,July14] 
http://www.mims.com/thailand/drug/info/bonjela/ [2018,July14] 
http://www.mims.com/thailand/drug/search?q=choline%20bitartrate [2018,July14] 
https://psychonautwiki.org/wiki/Choline_bitartrate [2018,July14] 
https://www.purenootropics.net/beginners-guide-choline/ [2018,July14]
