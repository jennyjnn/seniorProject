เออร์กอต (Ergot)
 ///// บทนำ ///// 
ยาเออร์กอต (Ergot) อาจแปลความได้มากกว่า 1 ความหมายเช่น หมายถึงโรคของธัญพืชที่เกิดจากเชื้อรากลุ่ม Claviceps หรือสารที่ได้จากเชื้อราซึ่งสามารถนำไปรักษาโรคได้ นักวิทยาศาสตร์ เรียกสารเหล่านี้ว่า เออร์กอต อัลคาลอยด์ (Ergot alkaloids) สมัยก่อนการได้รับสารประเภทเออร์กอต อัลคาลอยด์ขณะบริโภคขนมปังซึ่งทำจากข้าวไรย์ (Rye) ที่มีการติดเชื้อรานี้จะก่อให้เกิดอาการที่เรียกว่า “เออร์กอติซึม (Ergotism, อาการที่เกิดจากพิษของ Ergot alkaloid เช่น คลื่นไส้อาเจียน คันตามตัว ปวดศีรษะ ท้องเสีย อาการชัก และเกิดเนื้อเยื่อต่างๆขาดเลือดจากหลอดเลือดหดตัวจนเกิดหลอดเลือดตีบเช่น สมอง นิ้วมือนิ้วเท้า แขน ขา)” ซึ่งก่อให้เกิดภาวะเนื้อตายของแขน-ขา เกิดการรบกวนการทำงานของสมองและเป็นเหตุให้เสียชีวิต (ตาย) ได้ อย่างไรก็ตามกลุ่มสารสกัดจากเออร์กอตถูกนำมาใช้ประโยชน์ทางคลินิกเช่น ยับยั้งการตกเลือดหลังคลอดบุตรโดยช่วยทำให้มดลูกบีบตัวและมีแรงเบ่งในการคลอด ใช้รักษาโรคไมเกรน ยับยั้งภาวะประจำเดือนมามากจนผิดปกติ 
จากหลักฐานการศึกษาวิจัยอาจแบ่งอนุพันธุ์ของสารอัลคาลอยด์จากเออร์กอตได้ดังนี้ 
- Ergotamine และ Ergotaminine ถูกค้นพบในปี ค.ศ. 1920 (พ.ศ. 2463) นำมาใช้รักษาอาการปวดศีรษะไมเกรน โดยมีรูปแบบเป็นยาชนิดรับประทาน 
- Ergometrine (Ergonovine) และ Ergometrinine ถูกค้นพบในปี ค.ศ. 1935 (พ.ศ. 2478) นำมาช่วยเร่งคลอดและยับยั้งภาวะตกเลือดออกหลังคลอด 
- Ergosine และ Ergosinine ถูกค้นพบในปี ค.ศ. 1937 (พ.ศ. 2480) มีฤทธิ์ทำให้หลอดเลือดหดตัว 
- Ergocristine และ Ergocristinine ถูกค้นพบในปี ค.ศ. 1937 (พ.ศ. 2480) ถูกใช้เป็นสารตั้งต้นในการผลิตยา LSD โดยนำมาบำบัดอาการทางจิตประสาท ลดอาการปวด และบำบัดผู้ที่ติดสุรา 
- Ergocrytine และ Ergocrytinine นำมาใช้ผลิตยาแผนปัจจุบันที่มีชื่อสามัญว่า Bromocriptine (ยารักษาได้หลายโรคเช่น พาร์กินสัน ปัญหาประจำเดือนไม่ปกติ) 
- Ergocornine และ Ergocorninine อยู่ในช่วงการศึกษาเช่น การยับยั้งการเจริญเติบโตของเซลล์มะเร็งในสัตว์เลี้ยงลูกด้วยนม 
เงื่อนไขการเลือกใช้สารเออร์กอตอัลคาลอยด์เพื่อนำมาใช้รักษาทางคลินิกต้องสัมพันธ์กับปัจจัยหลายอย่างเช่น อาการโรค อายุของผู้ป่วย สุขภาพ นอกจากนี้ยังต้องคำนึงถึงขนาดและระยะเวลาในการใช้ยาจากสารอัลคาลอยด์ของเออร์กอต เหล่านี้ล้วนแล้วมีความสำคัญทั้งสิ้น เพื่อความปลอดภัยของผู้ป่วยแพทย์ผู้รักษาเท่านั้นที่จะสามารถบริหารยากลุ่มนี้ได้อย่างถูกต้องและเหมาะสมที่สุด 
 ///// เออร์กอตมีสรรพคุณ (คุณสมบัติ) อย่างไร? ///// 
ยาเออร์กอตมีสรรพคุณ/ข้อบ่งใช้เช่น 
- รักษาอาการปวดศีรษะจากไมเกรน 
- ป้องกันและรักษาอาการตกเลือดหลังคลอด 
- เป็นยาช่วยในการทำคลอด (Active management of the 3rd stage of labour) 
- บำบัดอาการประจำเดือนมามากกว่าปกติ 
 ///// เออร์กอตมีกลไกการออกฤทธิ์อย่างไร? ///// 
อนุพันธุ์/สารกลุ่มอัลคาลอยด์ของเออร์กอต/ยาเออร์กอตสามารถออกฤทธิ์ดังนี้ 
ก. ต่อหลอดเลือด: โดยทำให้เกิดการหดตัวของหลอดเลือด ลดภาวะการสูญเสียเลือดเช่น อาการเสียเลือดจากการคลอดบุตร หากเกิดในสมองจะทำให้บรรเทาอาการปวดอันเนื่องจากการขยายตัวของหลอดเลือดเช่นในโรคไมเกรน 
ข. ต่อมดลูก: ช่วยเพิ่มแรงบีบตัวของมดลูกจึงสามารถนำมาใช้ในหัตถการทำคลอด 
จากกลไกทั้งหมดดังกล่าวข้างต้นจึงทำให้ก่อฤทธิ์ในการรักษาตามสรรพคุณ 
 ///// เออร์กอตมีรูปแบบการจัดจำหน่ายอย่างไร? ///// 
ยาเออร์กอตมีรูปแบบการจัดจำหน่ายเป็นยาเม็ดชนิดรับประทานและยาฉีด 
 ///// เออร์กอตมีขนาดการบริหารยาอย่างไร? ///// 
ทั้งยารับประทานและยาฉีดของยาเออร์กอตจะถูกนำมาใช้ทางคลินิกได้อย่างถูกต้องนั้น ขนาดการบริหารยาของผู้ป่วยจะต้องเป็นไปตามคำสั่งของแพทย์ผู้รักษาเท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเออร์กอต ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเออร์กอตอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเออร์กอตสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// เออร์กอตมีผลไม่พึงประสงค์อย่างไร? ///// 
สารอัลคาลอยด์จากเออร์กอต/ยาเออร์กอตสามารถก่อให้เกิดผลไม่พึงประสงค์ (ผลข้างเคียง   /อาการข้างเคียง) ดังนี้เช่น คลื่นไส้ อาเจียน ปวดกล้ามเนื้อ อ่อนเพลีย หูดับ ผื่นคัน หัวใจเต้นช้าหรือไม่ก็เร็ว 
อนึ่ง การได้รับสารอัลคาลอยด์ของเออร์กอตเป็นปริมาณมากอาจทำให้เกิดการตายของเนื้อเยื่อหรือของอวัยวะของร่างกายเช่น สมอง นิ้วมือ นิ้วเท้า ด้วยการไหลเวียนของเลือดที่ไปเลี้ยงอวัยวะต่างๆมีน้อยลงจากการหดตัวของหลอดเลือด นอกจากนี้ยังอาจพบอาการตาพร่า สับสน ขาดสติ มีอาการลมชัก และอาจเสียชีวิต (ตาย) ได้ในที่สุด 
 ///// มีข้อควรระวังการใช้เออร์กอตอย่างไร? ///// 
มีข้อควรระวังการใช้ยาเออร์กอตเช่น 
- ห้ามใช้กับผู้ที่แพ้ยาในกลุ่มนี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร 
- ระวังการใช้ยานี้กับเด็กและผู้สูงอายุ 
- ห้ามใช้ยานี้กับผู้ป่วยโรคหัวใจ โรคหลอดเลือดตีบตัน ผู้ป่วยกล้ามเนื้อหัวใจขาดเลือด ผู้ป่วยโรคความดันโลหิตสูง ผู้ป่วยโรคตับ โรคไต 
- ห้ามใช้ยานี้กับกลุ่มผู้ป่วยที่อยู่ในภาวะติดเชื้อ 
- ห้ามปรับขนาดรับประทานยาด้วยตนเอง 
- ห้ามแบ่งยาให้คนอื่นรับประทาน 
- ห้ามใช้ยาที่หมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยากลุ่มเออร์กอตด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เออร์กอตมีปฏิกิริยาระหว่างยากับยาตัวอื่นอย่างไร? ///// 
ยาเออร์กอตมีปฏิกิริยาระหว่างยากับยาตัวอื่นเช่น 
- การใช้สารสกัดของเออร์กอต/ยาเออร์กอตร่วมกับยากลุ่ม MAOI อาจทำให้เกิดภาวะ Sero tonin syndrome หากไม่มีความจำเป็นใดๆควรหลีกเลี่ยงการใช้ยาร่วมกัน 
- ห้ามใช้ยา Ergonovine ร่วมกับยาบางกลุ่มด้วยยาเหล่านั้นจะทำให้ฤทธิ์ของยา Ergonovine เพิ่มสูงขึ้นจนอาจเกิดอาการข้างเคียง (ผลข้างเคียง) เช่น หลอดเลือดตีบ และเสี่ยงต่อการเกิดความดันโลหิตสูงจนถึงขั้นหัวใจล้มเหลวซึ่งเป็นอันตรายมาก ยากลุ่มดังกล่าวเช่น ยาต้านไวรัสเอชไอวี (เช่น Amprenavir, Indinavir, Ritonavir), ยาต้านเชื้อแบคทีเรีย/ยาปฏิชีวนะ (เช่น Erythromycin), ยาต้านเชื้อรา (เช่น Fluconazole, Ketoconazole, Itraconazole) 
- การใช้ยา Ergotamine ร่วมกับยาปฏิชีวนะบางตัวสามารถทำให้ระดับยาของ Ergotamine ในกระแสเลือดเพิ่มสูงขึ้น อาจส่งผลให้เกิดภาวะความดันโลหิตสูง หรือหากอาการรุนแรงมากอาจเกิดภาวะเนื้อตายเนื่องจากเลือดไปเลี้ยงไม่พอ จนกระทั่งหัวใจหยุดเต้น หากพบอาการผิดปกติต่างๆหลังใช้ยาเหล่านี้ร่วมกันเช่น ตัวชา ตัวเย็น คลื่นไส้อาเจียน นิ้วมือซีด เจ็บหน้าอก หัวใจเต้นผิดจังหวะ ปวดศีรษะรุนแรง ฯลฯ ให้หยุดการใช้ยาเหล่านั้นและรีบนำตัวส่งแพทย์/ส่งโรงพยาบาลโดยเร็ว/ทันที/ฉุกเฉิน ยาปฏิชีวนะดังกล่าวเช่น Clarithromycin และ Erythromycin 
 ///// ควรเก็บรักษาเออร์กอตอย่างไร? ///// 
ยาเออร์กอตชนิดรับประทานให้เก็บภายในอุณหภูมิ 25 องศาเซลเซียส (Celsius) หากเป็นยาฉีดให้เก็บที่อุณหภูมิ 2 - 8 องศาเซลเซียส ห้ามเก็บยาในช่องแช่แข็ง ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เออร์กอตมีชื่ออื่นอีกไหม? ผลิตจากบริษัทอะไรบ้าง? ///// 
ยาเออร์กอตที่จำหน่ายในประเทศไทย มียาชื่อการค้าอื่นและบรืษัทผู้ผลิตเช่น 
 ///// บรรณานุกรม ///// 
http://www.davidmoore.org.uk/Sec04_03.html  [2015,Oct31] 
http://www.webmd.com/vitamins-supplements/ingredientmono-431-ergot.aspx?activeingredientid=431&amp;activeingredientname=ergot  [2015,Oct31] 
http://www.emedicinehealth.com/migraine_and_cluster_headache_medications/page6_em.html  [2015,Oct31] 
http://www.drugs.com/cons/headache-medicine-ergot-derivative-containing-oral-parenteral-rectal.html  [2015,Oct31] 
https://en.wikipedia.org/wiki/Ergot  [2015,Oct31] 
http://bioweb.uwlax.edu/bio203/2011/miedema_kait/classification.html  [2015,Oct31] 
https://en.wikipedia.org/wiki/Ergocristine  [2015,Oct31] 
https://www.erowid.org/archive/rhodium/chemistry/lsd-buzz.html  [2015,Oct31] 
http://jnci.oxfordjournals.org/content/48/6/1727  [2015,Oct31] 
http://www.medscape.com/viewarticle/728507_3  [2015,Oct31]
