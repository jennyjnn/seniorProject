ฟลูไซโทซีน (Flucytosine)
 ///// บทนำ ///// 
ยาฟลูไซโทซีน(Flucytosine หรือ Fluorocytosine หรือ 5-fluorocytosine  ย่อว่า 5-FC) เป็นยาต้านเชื้อราที่มีรูปแบบเภสัชภัณฑ์เป็นทั้งยารับประทาน และยาฉีด  ยานี้มักถูกนำมารักษาการติดเชื้อราของชั้นผิวหนังส่วนลึก/หนังแท้  เช่น กลุ่มเชื้อราที่เป็นสาเหตุของโรคโครโมไมโคซิส (Chromomycosis, โรคติดเชื้อราที่ทั้งหนังกำพร้าและหนังแท้)   ทางคลินิกยังนำมารักษาการติดเชื้อราในระดับรุนแรงที่มีสาเหตุจากเชื้อราแคนดิดา(Candida) รวมถึงเชื้อราที่เป็นต้นเหตุของโรคฉวยโอกาสที่ติดเชื้อราที่เรียกว่าโรคคริปโตคอกโคซิส (Cryptococcosis)ที่กรณีนี้ต้องใช้ยา Amphotericin B ร่วมในการรักษา 
ตัวยาฟลูไซโทซีนในกระแสเลือดจะมีเวลาอยู่ในร่างกายได้ประมาณ 2.4–4.8 ชั่วโมงก่อนที่จะถูกขับทิ้งไปกับปัสสาวะ 
การใช้ยาฟลูไซโทซีนมีข้อควรระวังและข้อห้ามอยู่หลายประการที่ผู้บริโภ/ผู้ป่วยควรทราบดังนี้ เช่น 
- ห้ามใช้กับผู้แพ้ยานี้ 
- ยาฟลูไซโทซีนสามารถสร้างผลข้างเคียงที่รุนแรง เช่น  กดการทำงานของไขกระดูก/กดไขกระดูก  ผู้ป่วยที่มีโรคประจำตัวเกี่ยวกับโรคเลือด หรือไขกระดูกทำงานผิดปกติ ห้ามใช้ยานี้ 
- ห้ามใช้ยานี้กับสตรีมีครรภ์/ตั้งครรภ์ และสตรีในภาวะให้นมบุตร ด้วยตัวยานี้เป็นพิษต่อทารก 
- ไตเป็นอวัยวะที่ช่วยกำจัดยานี้ออกจากร่างกาย  ผู้ที่สามารถใช้ยานี้ได้ควรมีสภาพการทำงานของไตเป็นปกติ 
- การใช้ยานี้ในการรักษาการติดเชื้อราจะต้องใช้ยานี้ต่อเนื่องจนครบเทอมของการรักษาตามแพทย์สั่ง  ทั้งนี้เพื่อเป็นการป้องกันการกลับมาเป็นใหม่ของเชื้อรานั้นๆ 
- ยานี้สามารถทำให้ปริมาณเกล็ดเลือดของร่างกายผู้ป่วยลดลงและก่อให้เกิดภาวะเลือดออกง่ายตามมา  ดังนั้นระหว่างที่ใช้ยานี้ควรหลีกเลี่ยงกิจกรรมหรือกีฬาที่จะทำให้เกิดการบาดเจ็บและก่อให้เกิดบาดแผลได้ง่าย 
- ผู้ป่วยที่ได้รับยาฟลูไซโทซีนควรได้รับการตรวจเม็ดเลือด(CBC)  การตรวจเลือดดูการทำงานของไตและของตับ  รวมถึงระดับสารอิเล็กโทรไลท์(Electrolyte)ในร่างกาย/ในเลือด  ผู้ป่วยจึงควรต้องมาโรงพยาบาลเพื่อรับการตรวจร่างกาย และการตรวจเลือดทุกครั้งตามแพทย์นัด 
- กรณีที่มีอาการวิงเวียนหรือง่วงนอนหลังใช้ยาฟลูไซโทซีน  ต้องหลีกเลี่ยงการขับขี่ยวดยานพาหนะใดๆ หรือการทำงานกับเครื่องจักร ด้วยจะก่อให้เกิดอุบัติเหตุได้ง่าย 
- *ระวังการรับประทานยานี้เกินขนาด  ซึ่งสามารถสังเกตอาการของผู้ที่ได้รับยาฟลูไซโทซีนเกินขนาดได้ดังนี้ เช่น  คลื่นไส้และ/หรืออาเจียนอย่างรุนแรง  ท้องเสีย  เลือดออกง่าย  ตาเหลืองตัวเหลือง  หากพบเห็นอาการเหล่านี้ ต้องรีบพาผู้ป่วยมาพบแพทย์/มาโรงพยาบาลรีบด่วน โดยไม่ต้องรอถึงวันแพทย์นัด 
- ระหว่างใช้ยานี้แล้วพบว่าอาการของเชื้อราไม่ดีขึ้นหรือพัฒนาไปในแนวทางที่แย่ลง ให้ผู้ป่วยรีบกลับมาปรึกษาแพทย์/มาโรงพยาบาล เพื่อแพทย์พิจารณาปรับแนวทางการรักษา 
การใช้ยาฟลูไซโทซีนได้อย่างมีประสิทธิภาพและปลอดภัย  ผู้ป่วยต้องใช้ยาตามคำสั่งของแพทย์แต่ผู้เดียว และต้องปฏิบัติตามเงื่อนไขที่แพทย์แนะนำ  ห้ามซื้อหายาชนิดนี้มาใช้เองโดยเด็ดขาด  ทั้งนี้เราสามารถพบเห็นการจัดจำหน่ายยาฟลูไซโทซีนภายใต้ชื่อการค้าว่า “Ancobon” 
 
 ///// ฟลูไซโทซีนมีสรรพคุณ(คุณสมบัติ)อย่างไร? ///// 
ยาฟลูไซโทซีนมีสรรพคุณ/ข้อบ่งใช้ เช่น 
- รักษาการติดเชื้อราแคดิดาในช่องทางเดินปัสสาวะ (Candida Urinary Tract Infection) 
- รักษาการติดเชื้อราแคดิดาในกระแสเลือด (Candidemia) 
- รักษาการติดเชื้อรากลุ่มคริบโตคอกโคสิสที่เยื่อหุ้มสมอง (Cryptococcal Meningitis) 
- รักษาการติดเชื้อราในบริเวณเยื่อบุหัวใจ (Fungal Endocarditis) 
 
 ///// ฟลูไซโทซีนมีกลไกการออกฤทธิ์อย่างไร? ///// 
กลไกการออกฤทธิ์ของยาฟลูไซโทซีนคือ เมื่อเข้าสู่กระแสโลหิต ตัวยาจะถูกดูดซึมผ่านเข้าในเซลล์เชื้อราโดยเอนไซม์ Cytosis permease  และเมื่อยานี้อยู่ภายในเซลล์ของเชื้อรา  ยาฟลูไซโทซีนจะถูกเปลี่ยนเป็น ยาฟลูออโรยูราซิล (Fluorouracil)
อย่างรวดเร็วโดยเอนไซม์ Cytosine deaminase   ซึ่งยาฟลูออโรยูราซิล มีฤทธิ์ต่อเชื้อราโดยยับยั้งการสังเคราะห์สารโปรตีนและรบกวนการสังเคราะห์ DNA ของเชื้อรา  จากกลไกนี้ จึงทำให้เชื้อราหยุดการเจริญเติบโตและตายลงในที่สุด 
 
 ///// ฟลูไซโทซีนมีรูปแบบการจัดจำหน่ายอย่างไร? ///// 
ยาฟลูไซโทซีนในประเทศไทย มีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วย Flucytosine 250 และ 500 มิลลิกรัม/แคปซูล 
 
 ///// ฟลูไซโทซีนมีขนาดรับประทานอย่างไร? ///// 
ยาฟลูไซโทซีน มีขนาดรับประทาน เช่น 
 
- ผู้ใหญ่:  รับประทานยา 50–150 มิลลิกรัม/น้ำหนักตัว 1 กิโลกรัม/วัน โดยแบ่งการรับประทานเป็น 4 ครั้ง/วัน โดยสามารถรับประทานยานี้ ก่อนหรือหลังอาหารก็ได้  และในกรณีที่ผู้ป่วยมีการติดเชื้อราในระดับที่รุนแรง แพทย์อาจต้องใช้ ยาฟลูไซโทซีนร่วมกับยาAmphotericin B หรือกับยาFluconazole 
- เด็ก: การใช้ยานี้กับเด็กต้องเป็นไปตามดุลยพินิจของแพทย์เท่านั้น 
อนึ่ง: 
- การใช้ยานี้กับผู้ป่วยโรคไต  แพทย์จะต้องปรับลดขนาดการใช้ยาลดลง 
- ระหว่างใช้ยานี้ ต้องมารับการตรวจสอบการทำงานของไขกระดูก และการตรวจร่างกาย ตามที่แพทย์นัดหมาย 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฟลูไซโทซีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคไต  โรคเลือด  รวมทั้งกำลังกินยา/ใช้ยาอะไรอยู่ เพราะยาฟลูไซโทซีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร  
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟลูไซโทซีน  สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า ให้รับประทานยาในขนาดปกติ 
ข้อสำคัญ การใช้ยารักษาโรคของเชื้อราทุกชนิดรวมยาฟลูไซโทซีน ควรต้องใช้ยาจนครบเทอมการรักษาตามแพทย์สั่ง 
 ///// ฟลูไซโทซีนมีผลไม่พึงประสงค์อย่างไร? ///// 
ยาฟลูไซโทซีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้ อาเจียน  ปวดท้อง  มีอาการท้องเสีย  เบื่ออาหาร   ปากแห้ง   เกิดแผลที่ลำไส้เล็ก  มีเลือดออกในทางเดินอาหาร 
- ผลต่อระบบประสาท:   เช่น  ปวดศีรษะ  วิงเวียน  ความรู้สึกสัมผัสเพี้ยน  มีไข้  ง่วงนอน  หูอื้อ  อาจเกิดอาการชัก 
- ผลต่อระบบทางเดินปัสสาวะ:   เช่น  เกิดการตกตะกอนของตัวยาในช่องทางเดินปัสสาวะ 
- ผลต่อระบบทางเดินหายใจ:   เช่น  หายใจขัด/หายใจลำบาก  เจ็บหน้าอก 
- ผลต่อผิวหนัง:  เช่น  เกิดผื่นคันตามผิวหนัง  ลมพิษ 
- ผลต่อไต:   เช่น ค่าครีเอตินิน(Creatinine)ในเลือดสูง  ไตวาย 
- ผลต่อระบบการเผาผลาญพลังงานของร่างกาย:   เช่น  มีภาวะน้ำตาลในเลือดต่ำ 
- ผลต่อระบบเลือด:  เช่น  เกิดภาวะเลือดจาง   ไขกระดูกถูกกดการทำงาน  มีภาวะเกล็ดเลือดต่ำ 
- ผลต่อตับ:   เช่น  ตับอักเสบ   ตัวเหลือง 
- ผลต่อระบบหัวใจและหลอดเลือด:   เช่น  หัวใจหยุดเต้น  เกิดพิษต่อกล้ามเนื้อหัวใจ 
- ผลต่อสภาพจิตใจ:   เช่น  รู้สึกสับสน  ประสาทหลอน 
 
 ///// มีข้อควรระวังการใช้ฟลูไซโทซีนอย่างไร? ///// 
มีข้อควรระวังการใช้ยาฟลูไซโทซีน เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และต้องใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น แคปซูลแตกหัก สีแคปซูลเปลี่ยน 
- ห้ามใช้ยานี้นานเกินคำสั่งแพทย์ 
- ห้ามใช้ยานี้กับสตรีมีครรภ์  สตรีในภาวะให้นมบุตร 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพท/มาโรงพยาบาล โยไม่ต้องรอถึงวันแพทย์นัด 
- มาพบแพทย์/มาโรงพยาบาลเพื่อรับการตรวจร่างกายจากแพทย์ รวมถึงการตรวจเลือด ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาฟลูไซโทซีนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ฟลูไซโทซีนมีปฏิกิริยาระหว่างยากับยาตัวอื่นอย่างไร? ///// 
ยาฟลูไซโทซีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาฟลูไซโทซีนร่วมกับยา Clozapine, Deferiprone,  Zidovudine,  ด้วยจะทำให้เกิดผลกระทบ/ผลข้างเคียงต่อการทำงานของไขกระดูกจนส่งผลให้ระดับเม็ดเลือดในร่างกายต่ำตามมา 
- หลีกเลี่ยงการใช้ยาฟลูไซโทซีนร่วมกับยา Ibuprofen  ด้วยจะทำให้เกิดผลกระทบต่อการทำงานของไตผู้ป่วย 
- หลีกเลี่ยงการใช้ยาฟลูไซโทซีนร่วมกับยา Salicylamide  ด้วยจะส่งผลกระทบต่อไตผู้ป่วย และมีการพัฒนาไปถึงขั้นทำให้โลหิตจาง  มีภาวะเลือดออกง่าย  รวมถึงเกิดการติดเชื้อของร่างกายได้ง่าย 
 ///// ควรเก็บรักษาฟลูไซโทซีนอย่างไร? ///// 
ควรเก็บยาฟลูไซโทซีน ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น	เก็บยาให้พ้นมือเด็กและสัตว์เลี้ยง   ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ฟลูไซโทซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟลูไซโทซีน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Flucytosine[2017,July8] 
http://www.mims.com/thailand/drug/info/flucytosine/?type=brief&amp;mtype=generic [2017,July8] 
https://www.drugs.com/cdi/flucytosine.html[2017,July8] 
https://www.drugs.com/dosage/ancobon.html[2017,July8] 
https://www.drugs.com/pro/ancobon.html [2017,July8]
