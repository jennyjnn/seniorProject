โค-อะมอกซิคลาฟ (Co-Amoxiclave)
 ///// บทนำ ///// 
ยาโค-อะมอกซิคลาฟ(Co-Amoxiclave หรือ Amoxicillin/clavulanic acid) เป็นยาปฏิชีวนะแผนปัจจุบันที่มีจำหน่ายในหลายประเทศทั่วโลก สูตรตำรับจะประกอบไปด้วยตัวยาอะมอกซิซิลลิน(Amoxicillin)และยากรดคลาวูลานิก(Clavulanic acid) ที่มีสัดส่วนที่แตกต่างกันออกไป และสามารถใช้ยานี้ได้ทั้งกับเด็กและกับผู้ใหญ่   ยาโค-อะมอกซิคลาฟเหมาะสำหรับรักษาการติดเชื้อแบคทีเรียในระบบทางเดินหายใจ(โรคติดเชื้อระบบทางเดินหายใจ)ทั้งระบบทางเดินหายใจส่วนบน (โรคติดเชื้อระบบทางเดินหายใจส่วนบน) และระบบทางเดินหายใจส่วนล่าง (โรคติดเชื้อระบบทางเดินหายใจส่วนล่าง),  การติดเชื้อแบคทีเรียในระบบทางเดินอาหาร(โรคติดเชื้อระบบทางเดินอาหาร),  โรคติดเชื้อ ที่ผิวหนัง  ที่เนื้อเยื่ออ่อนของร่างกาย  ที่กระดูก(กระดูกอักเสบ)  ที่ข้อต่อต่างๆ(ข้ออักเสบติดเชื้อ) รวมถึงการติดเชื้อในช่องปากอย่างเช่นที่รากฟัน 
รูปแบบเภสัชภัณฑ์ของยาโค-อะมอกซิคลาฟ เป็นยาชนิดรับประทาน และยาฉีด  ผู้ป่วยจะต้องใช้ยานี้ต่อเนื่องตามคำสั่งแพทย์   ยาโค-อะมอกซิคลาฟเป็นสูตรตำรับยาปฏิชีวนะที่มีความโดดเด่นเฉพาะตัว กล่าวคือ ยาอะมอกซิซิลลินเป็นยาที่คอยทำลาย/ต่อต้านเชื้อแบคทีเรียที่ก่อโรค ในขณะที่กรดคลาวูลานิกจะคอยป้องกันแบคทีเรียที่สามารถทำลายยาอะมอกซิซิลลินอีกทีหนึ่ง 
อย่างไรก็ตามสูตรตำรับยาโค-อะมอกซิคลาฟ ก็มีข้อจำกัดและข้อควรระวังอยู่หลายประการอาทิ 
- ห้ามใช้กับผู้ที่มีประวัติแพ้ยานี้ และแพ้ยาในกลุ่มเพนิซิลลิน (Penicillin) 
- ห้ามใช้กับผู้ที่มีภาวะดีซ่าน หรือขณะที่มีภาวะตับอักเสบ รวมถึงกับผู้ป่วยโรคไต  
ด้วยตัวยาในสูตรตำรับนี้จะถูกทำลายและขับทิ้ง โดยผ่านไปที่ตับและที่ไต 
- ต้องรับประทานยานี้ต่อเนื่องจนครบเทอมการรักษาตามคำสั่งแพทย์ ทั้งนี้เพื่อเป็นการป้องกันการดื้อยาของเชื้อแบคทีเรีย 
- ห้ามรับประทานยานี้นานเกิน 2 สัปดาห์  กรณีที่รู้สึกว่าอาการป่วยยังไม่หายดี 
ผู้ป่วยต้องรีบกลับมาพบแพทย์/มาโรงพยาบาลอีกครั้ง 
- ระวังการรับประทานยานี้เกินขนาดที่แพทย์กำหนด เพราะจะทำให้ผู้ป่วยมีอาการ
ของระบบทางเดินอาหาร เช่น ท้องไส้ปั่นป่วน/รู้สึกไม่สบายในท้อง  มีอาการท้องเสีย  หรืออาจมีอาการลมชัก เกิดขึ้นได้ 
- สำหรับเด็กที่มีอายุต่ำกว่า 6 ปี การรับประทานยาเม็ดอาจไม่สะดวกเท่าใดนัก  แพทย์มักจะเลี่ยงมาจ่ายยานี้ชนิดที่เป็นยาน้ำที่มีความพิถีพิถันในการเตรียมยามากกว่ายารับประทานชนิดเม็ด 
- สูตรตำรับยาโค-อะมอกซิคลาฟใช้สำหรับการติดเชื้อแบคทีเรียเท่านั้น  ห้ามนำไปใช้รักษาอาการป่วยที่มีสาเหตุจากเชื้อไวรัส หรือจากเชื้อรา 
- อาการแพ้ยาโค-อะมอกซิคลาฟ อาจแสดงออกในลักษณะเกิดการอักเสบของหลอดเลือดดำบริเวณผิวหนัง โดยสังเกตได้จากมีจุดสีแดงหรือม่วงตามผิวหนังหรือมี	  อาการไข้  ปวดข้อ  มีอาการบวมของต่อมน้ำเหลือง(ต่อมน้ำเหลืองโต คลำพบได้)   อาการบวมตามใบหน้าหรือที่ริมฝีปาก  	  มีอาการหายใจลำบาก   เกิดผื่นแดงตามผิวหนัง  มีผิวหนังลอกหรือเกิดพุพองตามผิวหนัง  กรณีเหล่านี้ ต้องหยุดใช้ยานี้ทันที แล้วรีบนำผู้ป่วยมาพบแพทย์/มาโรงพยาบาลทันทีเฉุกเฉิน 
ทั้งนี้ องค์การอนามัยโลก ได้กำหนดให้สูตรตำรับ ยาอะมอกซิซิลลิน + กรดคลาวูลานิก(ยาโค-อะมอกซิคลาฟ) เป็นยาจำเป็นขั้นพื้นฐาน ที่สถานพยาบาลต่างๆควรมีสำรองไว้ให้บริการกับประชาชน  กระทรวงสาธารณสุขของไทยก็ได้กำหนดให้สูตรตำรับของยาโค-อะมอกซิคลาฟอยู่ในบัญชียาหลักแห่งชาติของไทย โดยมีเงื่อนไขการใช้ดังนี้ 
- ใช้เป็นยาแทน(Alternative drug) ของยา Oral co-trimoxazole ในการรักษาโรค Melioidosis 
- ใช้สำหรับรักษาการติดเชื้อที่สงสัยว่าอาจจะเกิดจาก เชื้อแบคทีเรียชนิด  H. 
influenzae และ/หรือ M. catarrhalis ที่ดื้อต่อยา Ampicillin 
- ใช้รักษาโรคติดเชื้อผสมระหว่างแบคทีเรียชนิด Aerobes และ Anaerobes 
- ใช้รักษาโรคติดเชื้อแบคทีเรียจำเพาะที่ดื้อต่อยา Ampicillin โดยเฉพาะเชื้อแบคทีเรียที่ผลิตเอนไซม์ชื่อ Beta-lactamase ที่เป็นสาเหตุให้เชื้อแบคทีเรียดื้อยา 
ปัจจุบันสามารถพบเห็นการใช้สูตรตำรับยาโค-อะมอกซิคลาฟได้ตามสถาน พยาบาลทั้งของรัฐ-เอกชน และมีจำหน่ายตามร้านขายยาแผนปัจจุบันโดยทั่วไป 
 
 ///// โค-อะมอกซิคลาฟมีสรรพคุณ(คุณสมบัติ)อย่างไร? ///// 
ยาโค-อะมอกซิคลาฟมีสรรพคุณ/ข้อบ่งใช้ เช่น 
- บำบัดอาการติดเชื้อ แบคทีเรียที่ระบบทางเดินปัสสาวะ (โรคติดเชื้อระบบทางเดินปัสสาวะ) 
- รักษาการติดเชื้อแบคทีเรียที่ระบบทางเดินหายใจ (โรคติดเชื้อระบบทางเดินหายใจ) และไซนัสอักเสบ 
- รักษาการติดเชื้อแบคทีเรียบริเวณผิวหนังและเนื้อเยื่ออ่อนตามร่างกาย 
- รักษาการติดเชื้อแบคทีเรียบริเวณเหงือกหรือฝีที่เหงือก 
- รักษาและป้องกันการติดเชื้อจากบาดแผลที่โดนกัด หรือรอยถลอกจากการถูกข่วน 
 ///// โค-อะมอกซิคลาฟมีกลไกการออกฤทธิ์อย่างไร? ///// 
ยาอะมอกซิซิลินเป็นยาปฏิชีวนะที่มีกลไกการออกฤทธิ์ต่อต้านการเจริญเติบโตของแบคทีเรียที่ตอบสนองต่อตัวมัน เช่น Gram positive และ Gram negative bacteria  ตัวยาอะมอกซิซิลินมีโครงสร้างจำเพาะเจาะจงที่เรียกว่าเบต้า-แลคแทม (beta-lactam antibiotic) โดยยาอะมอกซิซิลิน(Amoxicillin)จะออกฤทธิ์ยับยั้งการสร้างผนังเซลล์ของแบคทีเรีย ทำให้แบคทีเรียหยุดการแพร่พันธุ์และตายลง 
ส่วนยากรดคลาวูลานิก จะออกฤทธิ์รบกวนการทำงานของเอนไซม์ในแบคทีเรียที่มีชื่อว่า Beta-lactamase ที่สามารถทำลายฤทธิ์ของยากลุ่ม Beta-lactam antibiotic 
จากกลไกเหล่านี้ ทำให้แบคทีเรียดังกล่าวหมดสภาพในการต้านทาน Beta-lactam antibiotic และก่อให้เกิดฤทธิ์สนับสนุนการต่อต้านแบคทีเรียของอะมอกซิซิลลิน 
 
 ///// โค-อะมอกซิคลาฟมีรูปแบบการจัดจำหน่ายอย่างไร? ///// 
รูปแบบเภสัชภัณฑ์ของยาโค-อะมอกซิคลาฟมีมากมายและได้รับความนิยมในแต่ละประเทศหรือในภูมิภาคที่แตกต่างกันออกไป อาจสรุปรูปแบบการจัดจำหน่ายของสูตรตำรับยานี้ เช่น 
ก. ยาเม็ดชนิดรับประทานที่ประกอบด้วย 
- Amoxicillin 250  มิลลิกรัม + Clavulanic acid 125 มิลลิกรัมต่อเม็ด 
- Amoxicillin 500  มิลลิกรัม + Clavulanic acid 125 มิลลิกรัมต่อเม็ด 
- Amoxicillin 875  มิลลิกรัม + Clavulanic acid 125 มิลลิกรัมต่อเม็ด 
ข. ยาน้ำแขวนตะกอนชนิดรับประทานที่ประกอบด้วย 
- Amoxicillin 125  มิลลิกรัม + Clavulanic acid  31.25 มิลลิกรัมต่อ 5 มิลลิลิตร 
- Amoxicillin   200 มิลลิกรัม + Clavulanic acid 28.5 มิลลิกรัมต่อ 5 มิลลิลิตร 
- Amoxicillin   250 มิลลิกรัม + Clavulanic acid 62.5 มิลลิกรัมต่อ 5 มิลลิลิตร 
- Amoxicillin   400 มิลลิกรัม + Clavulanic acid 57    มิลลิกรัมต่อ 5 มิลลิลิตร 
ค.  ยาฉีดที่ประกอบด้วย 
- Amoxicillin   500 มิลลิกรัม + Clavulanic acid 100  มิลลิกรัมต่อขวด 
- Amoxicillin 1000 มิลลิกรัม + Clavulanic acid 200  มิลลิกรัมต่อขวด 
 ///// โค-อะมอกซิคลาฟมีขนาดรับประทานอย่างไร? ///// 
ยาโค-อะมอกซิคลาฟมีขนาดรับประทาน เช่น 
ก. สำหรับการติดเชื้อที่ไม่รุนแรง: 
- ผู้ใหญ่และเด็กที่อายุมากกว่า 12 ปีขึ้นไป: รับประทานตำรับ Amoxicillin 250 มิลลิกรัม + Clavulanic acid 125 มิลลิกรัม ทุกๆ 8 ชั่วโมง หรือ รับประทานตำรับ Amoxicillin 500 มิลลิกรัม + Clavulanic acid 125 มิลลิกรัม ทุกๆ 12 ชั่วโมง
ระยะเวลาของการใช้ยาให้เป็นไปตามคำสั่งแพทย์ 
- เด็กอายุตั้งแต่12ปีลงมา: ขนาดยาอยู่ในดุลพินิจของแพทย์เป็นกรณีๆไป 
ข. สำหรับการรักษารากฟัน/การติดเชื้อที่รากฟัน/ฝีทันตกรรม: 
- ผู้ใหญ่: รับประทานตำรับ Amoxicillin 250 มิลลิกรัม + Clavulanic acid 125 มิลลิกรัม ทุกๆ 8 ชั่วโมง เป็นเวลา 5 วัน 
- เด็ก: ขนาดยาอยู่ในดุลพินิจของแพทย์เป็นกรณีๆไป 
ค. สำหรับการติดเชื้อที่ระบบทางเดินปัสสาวะแบบเรื้อรัง/การกลับมาติดเชื้ออีกครั้งของทางเดินปัสสาวะ: 
- ผู้ใหญ่: รับประทานตำรับ Amoxicillin 500 มิลลิกรัม + Clavulanic acid 125 มิลลิกรัม ทุกๆ 12 ชั่วโมง  ระยะเวลาการรับประทานยาให้เป็นไปตามคำสั่งแพทย์ 
- เด็ก: ขนาดยาอยู่ในดุลพินิจของแพทย์เป็นกรณีๆไป 
ง.สำหรับการติดเชื้อในระบบทางเดินหายใจส่วนล่าง: 
- ผู้ใหญ่: รับประทานตำรับ Amoxicillin 500 มิลลิกรัม + Clavulanic acid 125 มิลลิกรัม ทุกๆ 12 ชั่วโมง  ระยะเวลาการรับประทานยาให้เป็นไปตามคำสั่งแพทย์ 
- เด็ก: ขนาดยาอยู่ในดุลพินิจของแพทย์เป็นกรณีๆไป 
อนึ่ง: 
- สามารถรับประทานยานี้ก่อนหรือหลังอาหารก็ได้ 
- รับประทานยานี้ต่อเนื่องจนครบเทอมการรักษา ห้ามหยุดการใช้ยานี้ถึงแม้อาการดีขึ้น ทั้งนี้เพื่อป้องกันการกลับมาเป็นซ้ำ 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาโค-อะมอกซิคลาฟ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาโค-อะมอกซิคลาฟอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยา
กับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยานี้สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้รับประทานยาที่ขนาดปกติ 
อนึ่ง การรับประทานยาโค-อะมอกซิคลาฟต้องเว้นเวลาห่างระหว่างมื้อถัดไปอย่างต่ำ 4 ชั่วโมง 
 
 ///// โค-อะมอกซิคลาฟมีผลไม่พึงประสงค์อย่างไร? ///// 
ยาโค-อะมอกซิคลาฟสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น รู้สึกไม่สบายในช่องท้อง  ท้องเสีย  อาเจียน 
- ผลต่อระบบเลือด:  เช่น มีภาวะเกล็ดเลือดต่ำ  โลหิตจาง  เม็ดเลือดขาวต่ำ  
เกิดภาวะเลือดออกง่าย 
- ผลต่อระบบประสาท:  เช่น  วิงเวียน  ปวดศีรษะ  อาจเกิดอาการชัก 
- ผลต่อสภาพจิตใจ: เช่น มีอาการวิตกกังวล   รู้สึกสับสน  นอนไม่หลับ 
- ผลต่อตับ:  เช่น  ค่าเอนไซม์การทำงานของตับนเลือดเพิ่มขึ้น  มีภาวะตับอักเสบ/ตับทำงานผิดปกติ ดีซ่าน 
- ผลต่อไต:  เช่น กรวยไตอักเสบ  มีตะกอนหรือผลึกสารต่างๆปนมากับปัสสาวะ 
- ผลต่อระบบสืบพันธุ์:  เช่น คันช่องคลอด 
- ผลต่อฟัน:  เช่น ผิวสีของฟันเปลี่ยนแปลง 
 
 ///// มีข้อควรระวังการใช้โค-อะมอกซิคลาฟอย่างไร? ///// 
มีข้อควรระวังการยาใช้โค-อะมอกซิคลาฟ เช่น 
- ห้ามใช้กับผู้ที่แพ้ยานี้ หรือแพ้ยากลุ่ม Penicillin 
- ห้ามปรับขนาดรับประทานด้วยตนเอง 
- ห้ามรับประทานยาอื่นใดร่วมกับยาโค-อะมอกซิคลาฟโดยไม่มีคำสั่งจากแพทย์ทั้งนี้เพื่อป้องกันภาวะยาตีกัน/ปฏิกิริยาระหว่างยา 
- การใช้ยานี้กับสตรีมีครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- รับประทานยานี้ต่อเนื่องตามคำสั่งแพทย์ ห้ามหยุดการใช้ยานี้ด้วยตนเอง 
- กรณีพบอาการของการแพ้ยา เช่น มีผื่นคัน  ผิวหนังบวม แดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันที	แล้วรีบนำตัวผู้ป่วยส่งโรงพยาบาลทันที/ฉุกเฉิน 
- กรณีที่มี อาการท้องเสียรุนแรง  คันบริเวณช่องคลอด หรือเกิดผลข้างเคียงจากยานี้ ที่รบกวนต่อการดำเนินชีวิตประจำวัน ต้องรีบกลับมาปรึกษาแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโค-อะมอกซิคลาฟด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โค-อะมอกซิคลาฟมีปฏิกิริยาระหว่างยากับยาตัวอื่นอย่างไร? ///// 
ยาโค-อะมอกซิคลาฟมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาโค-อะมอกซิคลาฟร่วมกับยาต้านการแข็งตัวของเลือด อย่าง Warfarin  ด้วยเสี่ยงต่อการเกิดภาวะเลือดออกง่ายตามมา 
- ห้ามรับประทานยาโค-อะมอกซิคลาฟร่วมกับการดื่มเครื่องดื่มประเภทแอลกอฮอล์    ด้วยจะทำให้เกิดอาการวิงเวียนเพิ่มมากขึ้น 
- หลีกเลี่ยงการใช้ยาโค-อะมอกซิคลาฟร่วมกับ ยาMethotrexate  เพราะจะทำให้ระดับยาMethotrexate ในกระแสเลือดเพิ่มขึ้นจนเป็นเหตุให้ผู้ป่วยได้รับอาการข้างเคียงต่างๆจากยาMethotrexateเพิ่มมากขึ้น  อาทิ คลื่นไส้  อาเจียน  ริมฝีปาก/องปากเป็นแผล  เม็ดเลือดต่ำ   เป็นต้น 
- ห้ามใช้ยาโค-อะมอกซิคลาฟร่วมกับวัคซีนป้องกันอหิวาตกโรค  การใช้ยาร่วมกันจะทำให้ฤทธิ์กระตุ้นภูมิคุ้มกันอหิวาตกโรคของวัคซีนทำงานได้ไม่เต็มประสิทธิภาพ ผู้ป่วยต้องหยุดใช้ยาโค-อะมอกซิคลาฟเป็นเวลา 14 วันอย่างต่ำ จึงจะรับวัคซีนดังกล่าวได้ 
- ห้ามใช้ยาโค-อะมอกซิคลาฟร่วมกับ ยาTeriflunomide  ด้วยตัวยา Clavulanic acid ในสูตรตำรับจะเพิ่มความเสี่ยงทำให้ตับเสียหาย/ตับอักเสบได้มากยิ่งขึ้น 
 
 ///// ควรเก็บรักษาโค-อะมอกซิคลาฟอย่างไร? ///// 
ควรเก็บยาโค-อะมอกซิคลาฟภายใต้อุณหภูมิห้องที่เย็น ห้ามเก็บยาในช่องแช่แข็งตู้เย็น สำหรับยาน้ำแขวนตะกอนที่ผสมน้ำแล้ว ควรเก็บในตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// โค-อะมอกซิคลาฟมีชื่ออื่นอีกไหม? ผลิตจากบริษัทอะไรบ้าง? ///// 
ยาโค-อะมอกซิคลาฟ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://medlineplus.gov/druginfo/meds/a685024.html  [2018,March3] 
https://en.wikipedia.org/wiki/Amoxicillin/clavulanic_acid  [2018,March3] 
https://www.drugs.com/international/co-amoxiclav.html  [2018,March3] 
https://www.drugs.com/uk/co-amoxiclav-tablets-250-125-mg-leaflet.html  [2018,March3] 
http://drug.fda.moph.go.th:81/nlem.in.th/medicine/essential/list/84#item- 8583  [2018,March3] 
https://www.drugs.com/drug-interactions/amoxicillin-clavulanate,augmentin-index.html?filter=3&amp;generic_only=  [2018,March3]
