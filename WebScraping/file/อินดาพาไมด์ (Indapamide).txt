อินดาพาไมด์ (Indapamide)
 ///// บทนำ ///// 
ยาอินดาพาไมด์(Indapamide)เป็นยาขับปัสสาวะที่ถูกนำมาบำบัดรักษาโรคความดันโลหิตสูง และภาวะหัวใจล้มเหลว  สามารถใช้ร่วมกับยากลุ่ม ACE inhibitor อย่างเช่นยา  Perindopril เพื่อเพิ่มประสิทธิภาพการลดความดันโลหิต  ซึ่งรูปแบบยาแผนปัจจุบันของยาอินดาพาไมด์จะเป็นยาชนิดรับประทาน  โดยหลังจากตัวยาถูกดูดซึมจากระบบทางเดินอาหารเข้าสู่กระแสเลือด ก็จะเข้ารวมกับพลาสมาโปรตีนได้ประมาณ 71 – 79%  ตับจะเป็นอวัยวะที่คอยทำลายยานี้อย่างต่อเนื่อง  และร่างกายต้องใช้เวลาประมาณ 14 – 18 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับปัสสาวะ และอุจจาระ 
ยาอินดาพาไมด์มีขนาดรับประทานตั้งแต่ 1.25 มิลลิกรัม ไปจนถึง 5 มิลลิกรัมต่อวัน ทั้งนี้ขึ้นอยู่กับความรุนแรงของโรค  ปัจจุบันทางเภสัชอุตสาหกรรมได้ผลิตยาอินดาพาไมด์ทั้งในรูปแบบออกฤทธิ์ทันทีหลังรับประทาน และรูปแบบชนิดออกฤทธิ์นานโดยสูตรตำรับออกฤทธิ์นานนี้จะค่อยๆปลดปล่อยตัวยาจึงมีระยะเวลาของการออกฤทธิ์นานกว่าแบบแรก 
ข้อจำกัดบางประการที่ทำให้ผู้บริโภคบางกลุ่มไม่สามารถใช้ยาอินดาพาไมด์ได้ เช่น 
- ห้ามใช้กับผู้ที่มีประวัติแพ้ยานี้ และ/หรือ แพ้ยากลุ่มซัลโฟนาไมด์(Sulfonamides)ด้วยยาอินดาพาไมด์มีโครงสร้างคล้ายคลึงกับยาซัลโฟนาไมด์ 
- ห้ามใช้กับผู้ป่วยโรคไต  ผู้ที่มีภาวะปัสสาวะขัด  ผู้ป่วยโรคตับ  และผู้ที่มีภาวะเกลือโพแทสเซียมในเลือดต่ำ 
- หากมียาอื่นใดที่รับประทานอยู่ก่อน ควรต้องแจ้งให้ แพทย์  พยาบาล เภสัชกร ทราบทุกครั้ง  เพราะการใช้ยาอินดาพาไมด์ร่วมกับยาอื่นๆ อาจนำมาซึ่งอาการข้างเคียง(ผลข้างเคียง)จากยาอินดาพาไมด์เพิ่มมากขึ้น  ดังนั้นแพทย์อาจต้องปรับลดขนาดการรับประทานยาต่างๆลงมาให้เหมาะสม  โดยเฉพาะยาตามรายการต่อไปนี้ เช่น ยา Acetyldigoxin(ยาโรคหัวใจ),  Deslanoside(ยาโรคหัวใจ),  Digitalis, Digitoxin, Digoxin,  Dofetilide,  Droperidol,  Ketanserin(ยาลดความดันโลหิต),  Levomethadyl(ยาแก้ปวด),  Lithium,  Metildigoxin(ยาโรคหัวใจ), และ Sotalol 
- ผู้ที่อยู่ในภาวะตั้งครรภ์ หรืออยู่ในภาวะให้นมบุตร จัดเป็นกลุ่มเสี่ยงที่จะเกิดผลข้างเคียงที่รุนแรงจากการใช้ยาหลายประเภท ซึ่งรวมถึงยาอินดาพาไมด์ด้วยเช่นกัน ดังนั้น ผู้ป่วยกลุ่มนี้ควรต้องใช้ยาต่างๆตามคำสั่งแพทย์เท่านั้น 
- ผู้ป่วยที่ต้องได้รับการฉีดสารน้ำเข้าทางหลอดเลือด ก็เป็นอีกหนึ่งกลุ่มที่ไม่สามารถใช้ยาอินดาพาไมด์ได้  ด้วยสารน้ำจะมีการออกฤทธิ์ขับปัสสาวะได้เช่นกัน  จึงอาจก่อให้เกิดปัญหาในการรักษาเมื่อใช้ร่วมกับยาอินดาพาไมด์ 
- การใช้ยาสเตียรอยด์ฮอร์โมน อย่างเช่น Corticosteroides  ร่วมกับยาอินดาพาไมด์ สามารถทำให้เกิดผลข้างเคียงจากยาอินดาพาไมด์ได้เพิ่มมากขึ้น 
สำหรับผู้ที่ได้รับยาอินดาพาไมด์ หากมีอาการ วิงเวียน  คลื่นไส้  ควรต้องหลีกเลี่ยงการขับขี่ยวดยานพาหนะต่างๆ และ/หรือการทำงานกับเครื่องจักร ด้วยจะเกิดอุบัติเหตุได้ง่าย  นอกจากนี้ผู้ป่วยอาจต้องได้รับการตรวจเลือดเพื่อทดสอบปริมาณสารอิเล็กโทรไลต์(Electrolyte)/เกลือแร่ในเลือดเป็นระยะๆตามคำสั่งแพทย์ผู้รักษา ทั้งนี้เพื่อคอยตรวจสอบความผิดปกติของความดันโลหิต และของสมดุลเกลือแร่ในเลือด นั่นเอง 
กรณีของผู้ป่วยโรคเบาหวานและมีโรคความดันโลหิตสูงร่วมด้วย  การใช้ยาอินดาพาไมด์ร่วมด้วย สามารถส่งผลต่อระดับน้ำตาลในเลือดสูงกว่าความเป็นจริงได้  ผู้ป่วยจึงควรหมั่นตรวจสอบระดับน้ำตาลในเลือดด้วยตนเองตามคำแนะนำของแพทย์ว่า อยู่ในเกณฑ์ที่เหมาะสมหรือผิดปกติ เพื่อแจ้งให้แพทย์ทราบ เพื่อแพทย์ปรับใช้ยาต่างๆให้เหมาะสมกับผู้ป่วย 
ยาอินดาพาไมด์ ไม่มีข้อบ่งใช้ในผู้ป่วยเด็ก   ด้วยยังไม่มีข้อมูลทางคลินิกถึงด้านความปลอดภัยมายืนยันความเหมาะสมว่า ควรใช้ยาอินดาพาไมด์กับเด็กหรือไม่ 
ยาอินดาพาไมด์ถูกจัดอยู่ในกลุ่มยาอันตราย เพื่อความปลอดภัยของตัวผู้ป่วย  การใช้ยานี้จึงต้องอยู่ภายใต้การควบคุมดูแลของแพทย์ผู้รักษาเท่านั้น และห้ามมิให้ผู้ป่วยไปซื้อหายาอินดาพาไมด์มารับประทานด้วยตนเอง 
 ///// อินดาพาไมด์มีสรรพคุณ(คุณสมบัติ)อย่างไร? ///// 
ยาอินดาพาไมด์มีสรรพคุณ/ข้อบ่งใช้ เช่น 
- ใช้รักษาและบรรเทาโรคความดันโลหิตสูง 
- เป็นยาขับปัสสาวะลดอาการบวมน้ำของร่างกาย 
 ///// อินดาพาไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาอินดาพาไมด์คือ ตัวยาจะออกฤทธิ์รบกวนการขนส่งเกลือโซเดียมที่อวัยวะไตในบริเวณที่เรียกว่า Renal tubular epithelium ส่งผลให้ไตเร่งขับโซเดียมและน้ำออกจากร่างกายไปกับปัสสาวะ  จากกลไกนี้ จึงส่งผลช่วยลดความดันโลหิต รวมถึงอาการบวมน้ำของร่างกายได้ตามสรรพคุณ 
 ///// อินดาพาไมด์มีรูปแบบการจัดจำหน่ายอย่างไร? ///// 
ยาอินดาพาไมด์มีรูปแบบการจัดจำหน่าย เช่น 
- ยาเม็ดชนิดรับประทานแบบออกฤทธิ์นาน ขนาด 1.5 มิลลิกรัม/เม็ด 
- ยาเม็ดชนิดรับประทาน ขนาด 2.5 มิลลิกรัม/เม็ด 
- ยาเม็ดชนิดรับประทานที่ผสมร่วมกับยาอื่น เช่น Perindopril arginine 5 มิลลิกรัม + Indapamide 1.25 มิลลิกรัม /เม็ด 
 ///// อินดาพาไมด์มีขนาดรับประทานอย่างไร? ///// 
ยาอินดาพาไมด์มีขนาดรับประทาน เช่น 
ก.เพื่อลดอาการบวมน้ำของร่างกาย: 
- ผู้ใหญ่: รับประทาน 2.5 มิลลิกรัม วันละครั้ง หลังอาหาร   แพทย์อาจปรับเพิ่มขนาดรับประทานได้ถึง 5 มิลลิกรัม/วัน หลังจากใช้ยาขนาด 2.5 มิลลิกรัมไปแล้วประมาณ 1 สัปดาห์ 
ข.บำบัดรักษาโรคความดันโลหิตสูง: 
- ผู้ใหญ่: รับประทาน 1.25 – 2.5 มิลลิกรัม วันละครั้ง หลังอาหาร 
*อนึ่ง: 
- เด็ก: ห้ามใช้ยานี้กับเด็กโดยไม่มีคำสั่งแพทย์ผู้รักษา 
- ควรรับประทานยานี้ตรงเวลาในแต่ละวัน 
- เพิ่มความระวัง หากใช้ยานี้กับผู้สูงอายุ ด้วยเป็นกลุ่มผู้ป่วยที่มีความเสี่ยงต่อการเกิดภาวะโซเดียมในเลือดต่ำ และ/หรือภาวะโพแทสเซียมในเลือดต่ำ 
- หลีกเลี่ยงการออกแดดขณะใช้ยานี้  ด้วยตัวยาอินดาพาไมด์สามารถทำให้ผิวของผู้ที่ใช้ยานี้เกิดภาวะผิวแพ้แสงแดดได้ง่าย 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม	ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอินดาพาไมด์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น โรคไต โรคตับ รวมทั้งกำลังกินยา/ใช้ยาอะไรอยู่เพราะยาอินดาพาไมด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตรเพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิด ผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอินดาพาไมด์ สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
แต่อย่างไรก็ดี เพื่อประสิทธิผลของการรักษา ควรรับประทานยาอินดาพาไมด์ตรงเวลา 
 ///// อินดาพาไมด์มีผลไม่พึงประสงค์อย่างไร? ///// 
ยาอินดาพาไมด์อาจก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อผิวหนัง:  เช่น เกิด ผื่นคัน ผื่นแพ้แสงแดด 
- ผลต่อระบบการเผาผลาญพลังงานของร่างกาย:  เช่น เกิดภาวะเกลือโพแทสเซียมในเลือดต่ำ หรือเกลือโซเดียมในเลือดต่ำ   มีภาวะน้ำตาลในเลือดสูง   ในปัสสาวะมีกรดยูริคเพิ่มมากขึ้น 
- ผลต่อระบบทางเดินอาหาร:  เช่น เกิดภาวะท้องอืด  ท้องผูกหรือไม่ก็ท้องเสีย  ปากแห้ง 
- ผลต่อระบบประสาท:  เช่น  วิงเวียน  ปวดศีรษะ  กล้ามเนื้ออ่อนแรง 
- ผลต่อระบบหัวใจและหลอดเลือด:  เช่น เกิดภาวะความดันโลหิตต่ำ 
- ผลต่อกล้ามเนื้อ:  เช่น เกิดภาวะกล้ามเนื้อลายสลาย 
- ผลต่อระบบทางเดินปัสสาวะ:  เช่น ปัสสาวะมาก 
- ผลต่อตับ:  เช่น มีภาวะตับอักเสบ แต่อาการจะดีขึ้นเมื่อหยุดใช้ยานี้ 
- ผลต่อระบบต่อมไร้ท่อ:  เช่นเกิดภาวะไทรอยด์ฮอร์โมนสูง(ต่อมไทรอยด์เป็นพิษ)  ลดระดับพาราไทรอยด์ฮอร์โมนของร่างกาย 
- ผลต่อระบบเลือด:  เช่น เกิดภาวะ Thrombocytopenia(ภาวะเกล็ดเลือดต่ำ) แบบไม่รุนแรงมาก 
 ///// มีข้อควรระวังการใช้อินดาพาไมด์อย่างไร? ///// 
มีข้อควรระวังการใช้ยาอินดาพาไมด์ เช่น 
- ห้ามใช้ในกับผู้ที่แพ้ยานี้ หรือมีประวัติแพ้ยากลุ่มซัลโฟนาไมด์(Sulfonamide) 
- ห้ามใช้ยานี้กับผู้ที่มีภาวะปัสสาวะขัด  ผู้ป่วยโรคตับ  โรคไต  ผู้ป่วยโรคความดันโลหิตต่ำ   ผู้ที่มีภาวะเกลือโพแทสเซียมในเลือดต่ำ หรือเกลือโซเดียมในเลือดต่ำ 
- ห้ามปรับขนาดรับประทานด้วยตนเอง 
- ควรรับประทานยานี้ตรงเวลา 
- ห้ามหยุดการใช้ยานี้เองโดยไม่ได้ขอคำปรึกษาจากแพทย์ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็ก 
- ระวังการใช้ยานี้กับผู้สูงอายุ  ด้วยเป็นกลุ่มเสี่ยงที่สามารถได้รับอาการข้างเคียงจากยานี้ได้มากกว่าผู้ป่วยกลุ่มอื่น 
- ตรวจสอบความดันโลหิตเป็นประจำตาม แพทย์  พยาบาล เภสัชกร แนะนำ เพื่อประเมินประสิทธิภาพของยาอินดาพาไมด์ 
- การใช้ยานี้กับผู้ป่วยโรคเบาหวาน  สามารถสร้างผลกระทบต่อระดับน้ำตาลในเลือด ให้สูงขึ้นได้ จึงควรหมั่นตรวจสอบค่าน้ำตาลในเลือดตามคำสั่งแพทย์อย่างสม่ำเสมอ 
- แจ้งแพทย์ พยาบาล เภสัชกร ทุกครั้งว่ามียาอื่นใดรับประทานอยู่ก่อน  เพื่อหลีกเลี่ยงภาวะยาตีกัน(ปฏิกิริยาระหว่างยา)กับยาอินดาพาไมด์ 
- หลังการใช้ยานี้แล้ว หากยังมีอาการความดันโลหิตสูง หรืออาการไม่ดีขึ้น แต่กลับแย่ลง ต้องรีบกลับมาปรึกษาแพทย์/มาโรงพยาบาลก่อนนัด เพื่อแพทย์พิจารณษปรับแนวทางการรักษา 
- ปฏิบัติตามคำแนะนำของ แพทย์ พยาบาล และเภสัชกร  และมาพบแพทย์เพื่อรับการตรวจประเมินร่างกายตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาอินดาพาไมด์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// อินดาพาไมด์มีปฏิกิริยาระหว่างยากับยาตัวอื่นอย่างไร? ///// 
ยาอินดาพาไมด์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอินดาพาไมด์ร่วมกับยา Amiodarone,  Droperidol,  ด้วยจะทำให้เกิดภาวะหัวใจเต้นผิดจังหวะตามมา 
- ห้ามใช้ยาอินดาพาไมด์ร่วมกับยา Dolasetron  ด้วยจะทำให้เกิดอาการ แน่นหน้าอก  หัวใจเต้นผิดปกติ  ตาพร่า  คลื่นไส้  รวมถึงมีอาการชักตามมา 
- หลีกเลี่ยงการใช้ยาอินดาพาไมด์ร่วมกับยา Lithium  ด้วยจะทำให้ผู้ป่วยได้รับผลกระทบ/ผลข้างเคียงจากยา Lithium โดยเกิดอาการ ท้องเสีย  อาเจียน  ง่วงนอน  ตัวสั่น  กระหายน้ำ  ปัสสาวะมาก หรือมีภาวะกล้ามเนื้ออ่อนแรง ตามมา 
 ///// ควรเก็บรักษาอินดาพาไมด์อย่างไร? ///// 
ควรเก็บยาอินดาพาไมด์ในช่วงอุณหภูมิ 20 – 25 องศาเซลเซียส(Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// อินดาพาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาอินดาพาไมด์ ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/pro/indapamide.html [2016,Sept10] 
https://en.wikipedia.org/wiki/Indapamide   [2016,Sept10] 
http://www.mims.com/thailand/drug/info/indapamide/?type=brief&amp;mtype=generic  [2016,Sept10] 
https://www.drugs.com/cons/indapamide.html  [2016,Sept10] 
https://www.drugs.com/sfx/indapamide-side-effects.html  [2016,Sept10] 
https://www.drugs.com/pro/indapamide.html [2016,Sept10] 
https://www.drugs.com/drug-interactions/indapamide-index.html?filter=3&amp;generic_only=  [2016,Sept10]
