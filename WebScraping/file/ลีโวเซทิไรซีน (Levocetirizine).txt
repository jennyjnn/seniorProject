ลีโวเซทิไรซีน (Levocetirizine)
 ///// บทนำ ///// 
ยาลีโวเซทิไรซีน(Levocetirizine หรือ Levocetirizine dihydrochloride) เป็นยาต่อต้านฮีสตามีนรุ่นที่ 3  (Third-generation antihistamine)ถูกพัฒนามาจากยา Cetirizine ซึ่งเป็นยาต้านสารฮีสตามีนรุ่นที่ 2   ทางคลินิกใช้ยาลีโวเซทิไรซีนเป็นยาลดอาการแพ้ต่างๆ เช่น โรคเยื่อจมูกอักเสบจากภูมิแพ้  โรคภูมิแพ้หูคอจมูก   ลมพิษ 
ยาลีโวเซทิไรซีนจัดเป็นยาที่มีประสิทธิภาพการรักษาดีกว่ายาต้านฮีสตามีนรุ่นที่ 2 แต่ก็มีผลข้างเคียงมากกว่าเช่นกัน แต่เป็นผลข้างเคียงเล็กน้อยที่ไม่รุนแรง  รูปแบบยาแผนปัจจุบันของยานี้จะเป็นยารับประทานชนิดเม็ด  หากรับประทานยานี้พร้อมอาหารที่มีไขมันสูง จะเกิดการชะลอการดูดซึมตัวยานี้จากระบบทางเดินอาหาร    หลังรับประทาน ยานี้จะเริ่มออกฤทธิ์ภายใน 1 ชั่วโมง และมีฤทธิ์ยับยั้งอาการแพ้ได้นานถึงประมาณ 24 ชั่วโมง ร่างกายต้องใช้เวลา 8-9 ชั่วโมง ในการกำจัดยานี้ส่วนใหญ่ออกทางปัสสาวะและบางส่วน ถูกขับออกไปกับอุจจาระ 
ทั้งนี้ สามารถใช้ยาลีโวเซทิไรซีนนี้ได้กับผู้ใหญ่และเด็กที่มีอายุตั้งแต่ 2 ปีขึ้นมา ด้วยยานี้ประมาณ 85.4% จะถูกขับออกจากร่างกายโดยผ่านไต ดังนั้นผู้ที่ป่วยด้วยโรคไตแพทย์อาจต้องปรับขนาดรับประทานตามความรุนแรงของโรคไตที่เป็นอยู่  ส่วนการใช้ยานี้กับสตรีตั้งครรภ์ และสตรีที่อยู่ในภาวะให้นมบุตร ยังไม่มีข้อมูลความปลอดภัยมากเพียงพอมาสนับสนุน จึงควรหลีกเลี่ยงการใช้ยานี้กับผู้ป่วยกลุ่มดังกล่าว 
นักวิทยาศาสตร์ได้ทำการศึกษาทดลองใช้ยาลีโวเซทิไรซีนกับมนุษย์โดยควบคุมขนาดรับประทาน และความถี่ของการใช้ยานี้ เทียบกับยาหลอกในอาสาสมัครพบว่า การใช้ยานี้ในระยะสั้น(ไม่เกิน 6 สัปดาห์)  สามารถกระตุ้นให้เกิดอาการข้างเคียง(ผลข้างเคียง) เช่น ง่วงนอน  มีไข้  ท้องเสีย  อาเจียน ได้ไม่ต่างกับอาสาสมัครที่ได้รับยาเป็นระยะยาวนาน(4 – 6 เดือน) จึงมีข้อสรุปให้ยาลีโวเซทิไรซีนถูกวางจำหน่ายตั้งแต่ ปี ค.ศ.2001 (พ.ศ.2544) มาจนถึงปัจจุบัน 
*กรณีที่ผู้บริโภค รับประทานยาลีโวเซทิไรซีนเกินขนาด สามารถสังเกตได้จากอาการ  ง่วงนอนมาก  ตัวสั่น   กระสับกระส่าย  ซึ่งแพทย์จะช่วยเหลือผู้ป่วยด้วยการรักษาประคับประคองตามอาการที่ปรากฏ 
อนึ่ง สามารถพบเห็นการใช้ยาลีโวเซทิไรซีนได้ตามสถานพยาบาลต่างๆ และมีจำหน่ายตามร้านขายยาโดยทั่วไป 
 ///// ลีโวเซทิไรซีนมีสรรพคุณ(คุณสมบัติ)อย่างไร? ///// 
ยาลีโวเซทิไรซีนมีสรรพคุณ/ข้อบ่งใช้ เช่น 
- รักษาโรคเยื่อจมูกอักเสบจากภูมิแพ้ 
- รักษาอาการแพ้ทางผิวหนัง เช่น ลมพิษ 
 ///// ลีโวเซทิไรซีนมีกลไกการออกฤทธิ์อย่างไร? ///// 
ยาลีโวเซทิไรซีนมีกลไกการออกฤทธิ์โดย ตัวยาจะออกฤทธิ์ในบริเวณตัวรับ(Receptor)ของเนื้อเยื่อต่างๆของร่างกาย ที่มีชื่อว่า H1 receptor ส่งผลให้ปริมาณสารฮีสตามีน(Histamine)ที่ถูกปลดปล่อยจากเนื้อเยื่อต่างๆมีปริมาณน้อยลง และเกิดกระบวนการป้องกันการหลั่งสารกระตุ้นอาการแพ้ตัวอื่นๆอีกด้วย เช่น สารในกลุ่ม Cytokine จากกลไกดังกล่าวจึงก่อให้เกิดฤทธิ์ของการรักษาตามสรรพคุณ 
 ///// ลีโวเซทิไรซีนมีรูปแบบการจัดจำหน่ายอย่างไร? ///// 
ยาลีโวเซทิไรซีนมีรูปแบบการจัดจำหน่ายเป็น ยาเม็ดชนิดรับประทาน ขนาด 5 มิลลิกรัม/เม็ด 
 ///// ลีโวเซทิไรซีนมีขนาดรับประทานอย่างไร? ///// 
ยาลีโวเซทิไรซีนมีขนาดรับประทานสำหรับรักษาโรคเยื่อจมูกอักเสบจากภูมิแพ้ และลมพิษ ดังนี้ เช่น 
- ผู้ใหญ่และเด็กอายุตั้งแต่ 12 ปีขึ้นไป: รับประทานครั้งละ 5 มิลลิกรัม วันละครั้งก่อนนอน 
- เด็กอายุ 6 – 11 ปี: รับประทานครั้งละ 2.5 มิลลิกรัม วันละครั้ง ก่อนนอน 
- เด็กอายุ 2 – 5 ปี:	รับประทานครั้งละ 1.25 มิลลิกรัม วันละครั้ง ก่อนนอน 
- เด็กอายุต่ำกว่า 2 ปี: ยังไม่มีข้อมูลเรื่องผลข้างเคียงที่ชัดเจนของยานี้ในเด็กวัยนี้ 
การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- สามารถรับประทานยานี้ก่อนหรือหลังอาหารก็ได้ 
- สำหรับผู้ใหญ่บางราย แพทย์สามารถปรับลดขนาดรับประทานเหลือครึ่งหนึ่งจาก
	ขนาดรับประทานปกติ (คือ รับประทานเพียง 2.5 มิลลิกรัม) ก็สามารถบรรเทาอาการแพ้ได้แล้ว 
- โดยทั่วไป หลังการใช้ยานี้  อาการผู้ป่วยมักจะดีขึ้นภายใน 1-2 วัน  กรณีอาการดีขึ้นสามารถหยุดการใช้ยานี้ได้  นอกจากจะมีคำสั่งแพทย์ให้รับประทานต่อเนื่องไปอีกสักระยะหนึ่ง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาลีโวเซทิไรซีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาลีโวเซทิไรซีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร             	  เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้             	  เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาลีโวเซทิไรซีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ดี เพื่อประสิทธิผลของการรักษา ควรรับประทานยาลีโวเซทิไรซีนตรงเวลา 
 ///// ลีโวเซทิไรซีนมีผลไม่พึงประสงค์อย่างไร? ///// 
ยาลีโวเซทิไรซีนสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ต่อระบบการทำงานของอวัยวะต่างๆของร่างกายได้ดังนี้ เช่น 
- ผลต่อหัวใจ:  เช่น เกิดชีพจรเต้นผิดปกติ  หัวใจเต้นเร็ว 
- ผลต่อผิวหนัง:  เช่ย เกิดผื่นคัน  และลมพิษ 
- ผลต่อระบบทางเดินอาหาร:  เช่น  ปากแห้ง  ท้องเสียหรือท้องผูก  อาเจียน  คลื่นไส้ 
- ผลต่อระบบประสาท:  เช่น  ง่วงนอน  อ่อนแรง  ความรู้สึกสัมผัสเพี้ยน  มีภาวะลมชัก 
- ผลต่อตับ: เช่น  ค่าบิลิรูบิน และค่าเอนไซม์ทรานสมิเนส(Transaminase,เอนไซม์การทำงานของตับ)ในเลือด เพิ่มสูงขึ้น 
- ผลต่อการมองเห็น:  เช่น  ตาพร่า  การมองภาพไม่ชัดเจน 
- ผลต่อระบบทางเดินหายใจ:  เช่น  คอหอยอักเสบ  ไอ 
- ผลต่อจิตประสาท: เช่น  มีอารมณ์ก้าวร้าว  ประสาทหลอน  นอนไม่หลับ 
- ผลต่อระบบทางเดินปัสสาวะ:  เช่น ปัสสาวะขัด/ปัสสาวะไม่ออก 
 ///// มีข้อควรระวังการใช้ลีโวเซทิไรซีนอย่างไร? ///// 
มีข้อควรระวังการใช้ยาลีโวเซทิไรซีน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามขับขี่ยวดยานพาหนะใดๆ และ/หรือทำงานกับเครื่องจักร เมื่อมีอาการวิงเวียนหลังใช้ยานี้ ด้วยจะเกิดอุบัติเหตุได้ง่าย 
- ระวังการใช้ยานี้กับผู้ป่วย โรคไต  โรคตับ  กรณีที่ต้องใช้ยานี้กับผู้ป่วยกลุ่มนี้แพทย์จะปรับลดขนาดการใช้ยานี้ลงมา 
- กรณีมีอาการแพ้ยานี้ เช่น  ตัวบวม  ผื่นคันขึ้นตามผิวหนัง  หายใจไม่ออก/หายใจลำบาก  มีไข้  หรือรับประทานยานี้เกินขนาด  ให้รีบนำตัวผู้ป่วยส่งโรงพยาบาลทันที/ฉุกเฉิน เพื่อให้แพทย์บำบัดรักษาโดยเร็ว 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง:  ทุกคนต้องตระหนักถึงความปลอดภัยจากการใช้ ”ยา”  ที่รวมถึง ยาแผนปัจจุบันทุกชนิด(รวมยาลีโวเซทิไรซีน)   ยาแผนโบราญทุกชนิด  และสมุนไพรต่างๆเสมอ   เพราะ ยามีทั้งให้คุณและให้โทษ    ดังนั้นเมื่อมีการใช้ยาทุกชนิด ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง  ข้อปฏิบัติพื้นฐานในการใช้ยาทุกชนิด)  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ลีโวเซทิไรซีนมีปฏิกิริยาระหว่างยากับยาตัวอื่นอย่างไร? ///// 
ยาลีโวเซทิไรซีนมีปฏิกิริยาระหว่างยากับยาตัวอื่น เช่น 
- การใช้ยาลีโวเซทิไรซีนร่วมกับยา Disulfiram,  Hydrocodone,  Hydroxyzine,  Loperamide,  Ketamine,  Zolpidem,  Promethazine,  Risperidone,  อาจทำให้มีอาการข้างเคียงต่างๆจากยาลีโวเซทิไรซีนเพิ่มมากขึ้น เช่น  วิงเวียน   ง่วงนอน  การครองสติทำได้ยาก  หากไม่มีความจำเป็นใดๆ  ควรหลีกเลี่ยงการใช้ยาร่วมกัน 
- การใช้ยาลีโวเซทิไรซีนร่วมกับยาต้านไวรัส  Ritonavir  โดยเฉพาะผู้ป่วยสูงอายุ              หรือผู้ที่มีไตทำงานผิดปกติ  อาจทำให้ได้รับผลข้างเคียงของยาลีโวเซทิไรซีนเพิ่มมากขึ้น  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาลีโวเซทิไรซีนอย่างไร ///// 
ควรเก็บยาลีโวเซทิไรซีนในช่วงอุณหภูมิ 20 – 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น  ห้ามเก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง และ เก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// ลีโวเซทิไรซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาลีโวเซทิไรซีน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Rinozal, Vozet 
 ///// บรรณานุกรม ///// 
https://en.wikipedia.org/wiki/Levocetirizine  [2016,Aug20] 
https://www.drugs.com/pro/levocetirizine.html  [2016,Aug20] 
http://www.mims.com/thailand/drug/info/levocetirizine/?type=brief&amp;mtype=generic  [2016,Aug20] 
http://www.mims.com/thailand/drug/info/xyzal/?type=brief  [2016,Aug20] 
https://www.drugs.com/drug-interactions/levocetirizine-index.html?filter=2&amp;generic_only=  [2016,Aug20]
