เพกิเลต อินเตอร์เฟอรอน แอลฟา-ทูบี (Pegylated interferon alpha-2b)
 ///// บทนำ ///// 
ยาเพกิเลต อินเตอร์เฟอรอน แอลฟา-ทูบี(Pegylated interferon alpha-2b ย่อว่า PEG IFN alpha 2b ) หรืออีกชื่อหนึ่ง คือ เพกอินเตอร์เฟอรอน แอลฟา-ทูบี (Peginterferon alpha-2b ) เป็นยาประเภทอินเตอร์เฟอรอน(Interferon)ที่นำมาใช้รักษาอาการโรคตับอักเสบซี/ไวรัสตับอักเสบซี (Hepatitis C) และโรคมะเร็งผิวหนังเมลาโนมา (Melanoma) ในต่างประเทศยาชนิดนี้ถูกวางจำหน่ายภายใต้ชื่อการค้าว่า Peg-Intron โดยมีรูปแบบเภสัชภัณฑ์เป็นยาฉีดแบบให้ทางผิวหนังร่างกาย ซึ่งภายหลังการฉีด ต้องใช้เวลาประมาณ 15–44 ชั่วโมง เพื่อตัวยาดูดซึมเข้าสู่ร่างกาย  และ30%ของตัวยาชนิดนี้/ยานี้ที่อยู่ในกระแสเลือดจะถูกขับทิ้งไปกับปัสสาวะ  ระยะเวลาของการใช้ยาที่ทำให้อาการของผู้ป่วยดีขึ้นอยู่ในช่วง 24–48 สัปดาห์  ทั้งนี้ขึ้นอยู่กับจีโนไทป์(Genotype)หรือสายพันธุกรรมของตัวไวรัสตับอักเสบ ซี 
อย่างไรก็ตามการใช้อินเตอร์เฟอรอนชนิดนี้อาจทำให้เกิดอาการทางจิตประสาทได้เช่นกัน อาทิ มีอารมณ์ซึมเศร้า  เกิดอาการประสาทหลอน  การพบเห็นอาการทางจิตดังกล่าวอาจเกิดในช่วง 6 เดือนของการใช้ยานี้   ยาเพกิเลต อินเตอร์เฟอรอน แอลฟา-ทูบี ยังอาจทำให้มีการติดเชื้อโรคต่างๆต่อร่างกาย หรือเกิดภาวะภูมิต้านทานเล่นงานตนเอง/ภูมิต้านตนเอง  และมีบางกรณีที่ผู้ป่วยถึงขั้นเสียชีวิต 
นอกจากนี้  ยาเพกิเลต อินเตอร์เฟอรอน แอลฟา-ทูบี ยังมีผลข้างเคียงเกี่ยวกับความดันโลหิตที่เกิดการเปลี่ยนแปลงทั้งอาจสูงและต่ำลง ร่วมกับมีภาวะหัวใจเต้นเร็ว  เจ็บหน้าอก  หายใจลำบาก  หรือไม่ก็มีอาการหัวใจล้มเหลว 
อาจกล่าวได้ว่าการใช้ ยาเพกิเลต อินเตอร์เฟอรอน แอลฟา-ทูบี นอกจากผู้ป่วยต้องมารับการให้ยานี้ตรงเวลาแล้ว ยังต้องเฝ้าระวังความผิดปกติดังได้กล่าวข้างต้นร่วมด้วย  แพทย์มักจะกำชับผู้ป่วยขณะอยู่ในที่พักอาศัย หากพบอาการผิดปกติใดๆของร่างกายควรรีบเข้ามาพบแพทย์/มาโรงพยาบาลโดยเร็ว 
องค์การอนามัยโลกได้กำหนดให้ยาเพกิเลต อินเตอร์เฟอรอน แอลฟา-ทูบีเป็นยาจำเป็นขั้นพื้นฐานที่สถานพยาบาลต่างๆทั่วโลกควรมีสำรองไว้ให้บริการกับประชาชน และคณะกรรมการอาหารและยาของไทยได้บรรจุให้ยาอินเตอร์เฟอรอนชนิดนี้อยู่ในบัญชียาหลักแห่งชาติ  โดยอยู่ในหมวดหมู่ยาควบคุมพิเศษ  ซึ่งสามารถพบเห็นการใช้ยาเพกอินเตอร์เฟอรอน แอลฟา-ทูบีแต่ในสถานพยาบาลเท่านั้น และการใช้ยาประเภทนี้ต้องอยู่ภายใต้คำสั่งของแพทย์แต่เพียงผู้เดียว 
อนึ่ง แอลฟา ภาษาอังกฤษ อาจสะกดเป็น Alpha หรือ Alfa หรือใช้สัญญลักษณ์ “α” 
 
 ///// เพกิเลต อินเตอร์เฟอรอน แอลฟา-ทูบีมีสรรพคุณ(คุณสมบัติ)อย่างไร? ///// 
ยาเพกิเลต อินเตอร์เฟอรอน แอลฟา-ทูบีมีสรรพคุณ/ข้อบ่งใช้ เช่น 
- รักษาโรคไวรัสตับอักเสบ ซีชนิดเรื้อรัง สายพันธุ์ 1, 2 และ 3  สามารถใช้ในลักษณะของยาเดี่ยว หรือใช้ร่วมกับยาRibavirin 
- รักษาโรคมะเร็งผิวหนังเมลาโนมา 
 
 ///// เพกิเลต อินเตอร์เฟอรอน แอลฟา-ทูบีมีกลไกการออกฤทธิ์อย่างไร? ///// 
ยาเพกิเลต อินเตอร์เฟอรอน แอลฟา-ทูบี มีกลไกการออกฤทธิ์โดย ตัวยาจะเข้าจับกับผิวของเซลล์ในร่างกาย  จากนั้นจะกระตุ้นให้เซลล์ร่างกายสร้างสารโปรตีนที่มีความ จำเพาะเจาะจงต่อสายพันธุ์ไวรัสตับอักเสบ ซี  เมื่อไวรัสเข้ามาในเซลล์โปรตีนของเซลล์ที่มีความจำเพาะเจาะจงดังกล่าว จะเข้าก่อกวนกรดนิวคลีอิก(Nucleic acid,สารที่มีความ สำคัญมากในการสร้างสารพันธุกรรม เช่น DNA)ของไวรัสให้ทำงานน้อยลง ส่งผลยับยั้งการสังเคราะห์โปรตีนของไวรัสทำให้หยุดการเจริญเติบโต และไม่สามารถจำลองไวรัสรุ่นใหม่ขึ้นมาได้ 
สำหรับกลไกการออกฤทธิ์ในการรักษามะเร็งผิวหนังเมลาโนมา ยังไม่เป็นที่ทราบแน่ชัด จึงไม่ขอกล่าวถึงในบทความนี้ 
 
 ///// เพกิเลต อินเตอร์เฟอรอน แอลฟา-ทูบีมีรูปแบบการจัดจำหน่ายอย่างไร? ///// 
ยาเพกิเลต อินเตอร์เฟอรอน แอลฟา-ทูบีมีรูปแบบการจัดจำหน่าย	เช่น 
- ยาฉีด ที่บรรจุ Pegylated interferon alpha-2b   50, 80, และ100 ไมโครกรัม/ขวด 
- ยาฉีด ที่บรรจุในหลอดคล้ายปากกา ประกอบด้วย Pegylated interferon alpha-2b ขนาด 100 และ 150 ไมโครกรัม 
 
 ///// เพกิเลต อินเตอร์เฟอรอน แอลฟา-ทูบีมีขนาดการบริหารยาอย่างไร? ///// 
ยาเพกิเลต อินเตอร์เฟอรอน แอลฟา-ทูบี มีขนาดการบริหารยา/ใช้ยาสำหรับรักษาไวรัสตับอักเสบ ซี เช่น 
ก. กรณีใช้เป็นยาเดี่ยวในการรักษา: 
- ผู้ใหญ่:  ฉีดยาเข้าใต้ผิวหนังขนาด 1 ไมโครกรัม/น้ำหนักตัว 1 กิโลกรัม สัปดาห์ละ1ครั้ง 	ระยะเวลาการให้ยาอาจยาวนานถึง 1 ปี 
ข. กรณีใช้ร่วมรักษากับยา Ribavirin:  ยังแบ่งตามลักษณะสายพันธุ์ของไวรัสดังนี้ 
ไวรัสตับอักเสบ ซี สายพันธุ์ที่ 1:  ผู้ใหญ่: ฉีดยาเข้าใต้ผิวหนังขนาด 1.5 ไมโครกรัม/น้ำหนักตัว 1 กิโลกรัม สัปดาห์ละ1ครั้ง เป็นเวลาต่อเนื่อง 48 สัปดาห์ 
ไวรัสตับอักเสบ ซี สายพันธุ์ที่ 2 และ 3:  ผู้ใหญ่: ฉีดยาเข้าใต้ผิวหนังขนาด 1.5 ไมโครกรัม/น้ำหนักตัว 1 กิโลกรัม สัปดาห์ละ1ครั้ง เป็นเวลาต่อเนื่อง 24 สัปดาห์ 
อนึ่ง: 
- ในผู้สูงอายุ: แพทย์อาจปรับลดขนาดการใช้ยานี้ลงมาตามดุลยพินิจของแพทย์ 
- เด็ก: ปัจจุบันทางคลินิก อนุญาตให้ใช้ยานี้รักษาการติดเชื้อไวรัสตับอักเสบ ซี กับเด็กอายุตั้งแต่ 3 ปีขึ้นไปได้แล้ว โดยฉีดยาเข้าใต้ผิวหนังขนาด 60 ไมโครกรัมต่อพื้นที่ผิวของร่างกาย  1 ตารางเมตร สัปดาห์ละ 1 ครั้ง  โดยสำหรับสายพันธุ์ที่ 1 
	ให้ใช้ยาต่อเนื่อง 48 สัปดาห์ และสายพันธุ์ที่ 2 และ 3 ใช้ยา 24 สัปดาห์  และทางคลินิก  ยังไม่มีข้อมูลความปลอดภัยและขนาดยานี้ในเด็กอายุต่ำกว่า 3ปี 
- ผู้ป่วยต้องมารับการฉีดยานี้ต่อเนื่องตรงตามวันเวลาที่แพทย์นัดหมายทุกครั้ง 
- ขนาดยานี้ในโรคมะเร็งผิวหนังเมลาโนมา ขึ้นกับดุลพินิจของแพทย์ เป็นกรณีผู้ป่วยไป 
******หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้อง ปรึกษาแพทย์หรือเภสัชกรก่อนเสมอ 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเพกิเลต อินเตอร์เฟอรอน แอลฟา-ทูบี  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาเพกิเลต อินเตอร์เฟอรอนแอลฟา-ทูบี อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาเพกิเลต อินเตอร์เฟอรอน แอลฟา-ทูบีได้ตามแพทย์นัด ให้ผู้ป่วยรีบติดต่อแพทย์/พยาบาล/เจ้าหน้าที่ที่เกี่ยวข้องที่ทำการดูแลรักษาผู้ป่วย เพื่อนัดหมายการฉีดยาครั้งใหม่โดยเร็ว 
 
 ///// เพกิเลต อินเตอร์เฟอรอน แอลฟา-ทูบีมีผลไม่พึงประสงค์อย่างไร? ///// 
ยาเพกิเลต อินเตอร์เฟอรอน แอลฟา-ทูบีสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบเลือด: เช่น เกิดภาวะเม็ดเลือดขาวชนิดนิวโทรฟิล(Neutrophil)ต่ำ  เกล็ดเลือดต่ำ   โลหิตจาง 
- ผลต่อระบบประสาท: เช่น ปวดศีรษะ  วิงเวียน  การรับรสชาติอาหารผิดปกติไป  
มีความรู้สึกสัมผัสเพี้ยน  ความจำแย่ลง  เกิดไมเกรน  ง่วงนอน 
- ผลต่อสภาพจิตใจ:  เช่น วิตกกังวล   ซึมเศร้า    กระสับกระส่าย  เกิดภาพหลอน  ฝันประหลาด  อาจเกิดความรู้สึกอยากทำร้ายตนเอง  เกิดภาวะอารมณ์สองขั้ว  เกิดพฤติกรรมก้าวร้าว 
- ผลต่อกล้ามเนื้อ:  เช่น ปวดกล้ามเนื้อ   ปวดหลัง 
- ผลต่อระบบทางเดินอาหาร:  เช่น คลื่นไส้   ท้องเสีย   ปวดท้อง  ติดเชื้อราช่องปาก   อาเจียน  กระเพาะอาหารอักเสบ  ท้องอืด  เกิดริดสีดวงทวาร   เหงือกอักเสบ  ฟันผุ                   ลำไส้ใหญ่อักเสบหรือเป็นแผล 
- ผลต่อระบบการเผาผลาญพลังงานของร่างกาย: เช่น กรดยูริคในเลือดเพิ่มขึ้น  มีภาวะน้ำตาลในเลือดสูง  ระดับแคลเซียมในเลือดต่ำ  ค่าไตรกลีเซอไรด์ในเลือดสูง  เกิดภาวะขาดน้ำของร่างกาย  มีภาวะเกาต์คุกคาม 
- ผลต่อผิวหนัง:  เช่น ผมร่วง   ผื่นคัน  ผิวแห้ง  เหงื่อออกมาก  เกิดสิว   ลมพิษ 
- ผลต่อระบบทางเดินหายใจ: เช่น หายใจไม่ออก/หายใจลำบาก   ไอ   คอหอยอักเสบ   ไซนัสอักเสบ   เยื่อจมูกอักเสบ   โรคติดเชื้อทางเดินหายใจ    หลอดลมอักเสบ  คัดจมูก  ความดันหลอดเลือดในปอดสูง 
- ผลต่อตับ:  เช่น มีภาวะตับโต  เกิดภาวะตับแข็ง  ค่าเอนไซม์การทำงานของตับในเลือดเพิ่มขึ้น  ค่าบิลิรูบินในเลือดสูง 
- ผลต่อระบบหัวใจและหลอดเลือด: เช่น ความดันโลหิตสูงหรือไม่ก็ต่ำ  หัวใจเต้นเร็ว  หลอดเลือดดำอักเสบ   หัวใจล้มเหลว   หัวใจเต้นผิดจังหวะ   เยื่อหุ้มหัวใจอักเสบ                            หัวใจขาดเลือด 
- ผลต่อระบบต่อมไร้ท่อ:  เช่น มีภาวะไทรอยด์ฮอร์โมนต่ำหรือไม่ก็สูง 
- ผลต่อตา:  เช่น  เยื่อตาอักเสบ   ประสาทตาอักเสบ   ตาพร่า   ตากลัวแสง  ระคายเคืองในตา  ปวดตา 
- ผลต่อระบบทางเดินปัสสาวะ:  เช่น    ปัสสาวะมาก   ปัสสาวะบ่อย   ต่อมลูกหมากอักเสบ     มีโปรตีนในปัสสาวะ 
- ผลต่อระบบภูมิคุ้มกันต้านทานโรคของร่างกาย: เช่น เกิดภาวะ/โรคภูมิต้านตนเอง/โรคออโตอิมมูน 
- ผลต่อไต: เช่น เกิดไตวาย   ไตอักเสบ 
- อื่นๆ: เช่น ประจำเดือนขาดหรือไม่ก็มาผิดปกติ(ในสตรี)  นกเขาไม่ขัน(ในบุรุษ) 
 
 ///// มีข้อควรระวังการใช้เพกิเลต อินเตอร์เฟอรอน แอลฟา-ทูบีอย่างไร? ///// 
มีข้อควรระวังการใช้เพกิเลต อินเตอร์เฟอรอน แอลฟา-ทูบี เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบของยานี้ 
- ห้ามใช้กับผู้ป่วยด้วยภาวะซึมเศร้ารุนแรง(Major depressive) ที่แพทย์ยังควบคุมอาการไม่ได้ 
- ห้ามใช้กับสตรีมีครรภ์ หรือที่ไม่เต็มใจที่จะยินยอมในการคุมกำเนิด 
- ห้ามใช้กับสตรีในช่วงให้นมบุตร 
- ห้ามใช้กับผู้ที่มีโรคประจำตัวที่ยังควบคุมรักษาได้ไม่ดี เช่น  โรคความดันโลหิตสูง โรคเบาหวาน   โรคหลอดเลือดหัวใจ   โรคถุงลมโป่งพอง   โรคต่อมไทรอยด์เป็นพิษ  และ โรคHIVที่มีการติดเชื้อฉวยโอกาสอยู่ 
- ห้ามใช้กับผู้ป่วยด้วยโรคพิษสุราเรื้อรัง 
- ห้ามใช้กับผู้ป่วยที่อยู่ในช่วงการบำบัดยาเสพติด 
- ห้ามใช้กับผู้ป่วยที่ได้รับการผ่าตัดปลูกถ่ายอวัยวะ เช่น  ไต หัวใจ หรือ ปอด 
- ห้ามใช้กับผู้ที่มีเม็ดเลือดขาวต่ำกว่า 2,000 เซลล์ต่อลูกบาศก์มิลลิลิตร 
- ห้ามใช้กับผู้ที่มีความเข้มข้นของเลือด/ฮีโมโกลบินต่ำกว่า 9 กรัมต่อเดซิลิตร 
- ห้ามใช้กับผู้ที่มีเกล็ดเลือดต่ำกว่า 50,000 เซลล์ต่อลูกบาศก์มิลลิลิตร 
- มาพบแพทย์/มาโรงพยาบาลเพื่อรับการรักษาตามแพทย์นัดหมายทุกครั้ง  ไม่ควรหยุดการรักษาไปเฉยๆโดยมิได้ปรึกษาแพทย์ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเพกิเลต อินเตอร์เฟอรอน แอลฟา-ทูบีด้วย) ยาแผนโบราณอาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เพกิเลต อินเตอร์เฟอรอน แอลฟา-ทูบีมีปฏิกิริยากับยาตัวอื่นอย่างไร? ///// 
ยาเพกิเลต อินเตอร์เฟอรอน แอลฟา-ทูบีมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเพกิเลต อินเตอร์เฟอรอน แอลฟา-ทูบี ร่วมกับยาZidovudine ด้วยจะทำให้ไขกระดูกทำงานต่ำจนเป็นผลให้ระดับเม็ดเลือดต่างๆลดลง 
- หลีกเลี่ยงการใช้ ยาเพกิเลต อินเตอร์เฟอรอน แอลฟา-ทูบี ร่วมกับยา  Tramadol
และ Bupropion  ด้วยจะทำให้เกิดภาวะลมชักในผู้ป่วยตามมา 
- ห้ามใช้ยาเพกิเลต อินเตอร์เฟอรอน แอลฟา-ทูบี ร่วมกับยาClozapine ด้วยจะทำให้ระดับเม็ดเลือดขาวในร่างกายต่ำลง 
- ห้ามใช้ยาเพกิเลต อินเตอร์เฟอรอน แอลฟา-ทูบี ร่วมกับยา Naltrexone  เพราะจะทำให้ตับทำงานผิดปกติ 
 
 ///// ควรเก็บรักษาเพกิเลต อินเตอร์เฟอรอน แอลฟา-ทูบีอย่างไร? ///// 
ควรเก็บรักษายาเพกิเลต อินเตอร์เฟอรอน แอลฟา-ทูบี เช่น 
- เก็บยาภายใต้อุณหภูมิ 2–8 องศาเซลเซียส(Celsius)  ห้ามเก็บยาในช่องแข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาที่เสื่อมสภาพหรือยาที่หมดอายุแล้ว 
 
 ///// เพกิเลต อินเตอร์เฟอรอน แอลฟา-ทูบีมีชื่ออื่นอีกไหม? ผลิตจากบริษัทอะไรบ้าง? ///// 
ยาเพกิเลต อินเตอร์เฟอรอน แอลฟา-ทูบี มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.drugs.com/cdi/peginterferon-alfa-2b-sylatron.html [2018,May19] 
https://www.drugs.com/dosage/peginterferon-alfa-2b.html#Usual_Adult_Dose_for_Malignant_Melanoma [2018,May19] 
https://www.drugs.com/drug-interactions/peginterferon-alfa-2b-index.html?filter=3&amp;generic_only= [2018,May19] 
http://www.fda.moph.go.th/sites/drug/Shared%20Documents/New/nlem2561.PDF [2018,May19] 
https://en.wikipedia.org/wiki/Peginterferon_alfa-2b [2018,May19] 
http://www.mims.com/thailand/drug/info/peg-intron/?type=brief [2018,May19] 
http://www.mims.com/thailand/drug/info/peg-intron%20clearclick/?type=brief [2018,May19] 
http://www.mims.com/thailand/drug/info/peginterferon%20alfa-2b/?type=brief&amp;mtype=generic [2018,May19] 
https://www.youtube.com/watch?v=92Kjr-w2ZRc [2018,May19] 
http://www.ascopost.com/issues/march-1-2012/what-you-should-know-about-peginterferon-alfa-2b-for-adjuvant-treatment-of-melanoma/ [2018,May19]
