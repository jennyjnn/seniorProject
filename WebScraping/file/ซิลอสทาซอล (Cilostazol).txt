ซิลอสทาซอล (Cilostazol)
 ///// บทนำ ///// 
ยาซิลอสทาซอล(Cilostazol) เป็นยาในกลุ่มฟอสโฟไดเอสเทอเรส อินฮิบิเตอร์ (Phosphodiesterase inhibitor)    ทางคลินิกนำมาบำบัดอาการปวดขาเป็นพักๆด้วยเหตุขาขาดเลือด (Intermittent claudication,อ่านเพิ่มเติมในเว็บ haamor.com บทความเรื่อง อาการกะเผลกเหตุปวดประสาท/Neurogenic Claudication) ซึ่งสามารถพบเห็นได้ในผู้ป่วยด้วยโรคของหลอดเลือดแดงส่วนปลาย/ส่วนแขน-ขา(Peripheral vascular disease)ที่ทำให้สมรรถภาพของร่างกายสูญเสียไป 
ยาซิลอสทาซอลมีกลไกการออกฤทธิ์ โดยยับยั้งการรวมตัวของเกล็ดเลือด และทำให้หลอดเลือดฝอยขยายตัวได้โดยตรง  ส่งผลให้มีการไหลเวียนเลือดไปหล่อเลี้ยงขาได้อย่างเพียงพอ  รูปแบบยาแผนปัจจุบันของยานี้ เป็นยาชนิดรับประทาน 
หลังการดูดซึมยาซิลอสทาซอลจากระบบทางเดินอาหารเข้ากระแสเลือด ตัวยาซิลอสทาซอลจะเข้าจับกับพลาสมาโปรตีนได้ 95 – 98% และจะถูกลำเลียงไปทำลายที่ตับ  ร่างกายต้องใช้เวลาประมาณ 11 – 13 ชั่วโมง เพื่อกำจัดยานี้ออกไปกับปัสสาวะ 
การใช้ยาซิลอสทาซอล เพื่อบำบัดอาการปวดขาด้วยเหตุขาขาดเลือด อาจต้องใช้เวลาประมาณ 2 – 4 สัปดาห์ จึงจะเริ่มเห็นประสิทธิผลของการรักษา  แต่บางกรณีก็อาจต้องใช้เวลานานถึงประมาณ 12 สัปดาห์กว่าอาการจะดีขึ้น  อย่างไรก็ตามหากอาการไม่ทุเลาลงภายใน 3 เดือน  ผู้ป่วยควรต้องหยุดการใช้ยานี้ แล้วรีบกลับมาพบแพทย์/มาโรงพยาบาล เพื่อให้แพทย์ประเมินการรักษาอีกครั้ง 
ทั้งนี้ มีข้อจำกัดและข้อควรระวังบางประการของการใช้ยาซิลอสทาซอลที่ผู้บริโภคควรทราบ  ดังนี้ 
- ห้ามใช้ซิลอสทาซอลกับผู้ที่แพ้ยานี้ 
- ห้ามใช้ยานี้กับผู้ป่วยด้วยโรคหัวใจล้มเหลวในระยะรุนแรง 
- การใช้ยานี้อาจกระตุ้นให้มีอาการหัวใจเต้นเร็วผิดปกติ หรือมีอาการความดันโลหิตต่ำ 
- การใช้ยานี้กับผู้ป่วยที่มีประวัติป่วยด้วยโรคกล้ามเนื้อหัวใจขาดเลือด  อาจทำให้ผู้ป่วยมีอาการเจ็บหน้าอก หรือมีภาวะหัวใจล้มเหลวเกิดขึ้นได้ 
- สตรีที่อยู่ในภาวะตั้งครรภ์ หรืออยู่ในภาวะให้นมบุตร  จัดเป็นกลุ่มเสี่ยงต่อการใช้ยา	  หลายประเภทซึ่งรวมยาซิลอสทาซอลด้วย ดังนั้นการใช้ยาต่างๆของผู้ป่วยกลุ่มนี้ ควรต้องปรึกษาแพทย์ก่อนเสมอ 
- การรับประทานยาซิลอสทาซอล ควรรับประทานในเวลาเดิม เพื่อให้ยานี้ในร่างกายมีระดับความเข้มข้นที่สม่ำเสมอ เพื่อมีประสิทธิภาพในการรักษาได้ดีที่สุด 
- หากรู้สึกอาการป่วยดีขึ้น อาจยังต้องรับประทานยานี้ต่อเนื่องตามคำสั่งแพทย์ 
- ยานี้จะยับยั้งการทำงานของเกล็ดเลือด  ดังนั้นผู้ป่วยควรหลีกเลี่ยงกิจกรรมที่จะก่อให้เกิดบาดแผลของร่างกาย เพื่อป้องกันภาวะเลือดออกง่ายและเลือดออกแล้วหยุดยาก 
- ยาซิลอสทาซอล อาจทำให้ความแข็งแรง/ภูมิคุ้มกันต้านทานโรคของร่างกายที่สามารถต่อต้านเชื้อโรคต่างๆด้อยลงไป ผู้ป่วยจึงมีโอกาสติดเชื้อต่างๆได้ง่ายขึ้น  ซึ่งระหว่างได้รับยานี้ หากพบอาการเจ็บคอ  มีไข้  หนาวสั่น  ผื่นคันขึ้น ควรรีบแจ้งแพทย์/ไปโรงพยาบาล 
- การใช้ยาซิลอสทาซอล จะต้องเพิ่มความระมัดระวัง  ห้ามปรับขนาดรับประทานด้วยตนเอง  เพราะจะสุ่มเสี่ยงต่อการได้รับยานี้เกินขนาด  โดยอาจสังเกตได้จาก ผู้ป่วยจะมีอาการ ปวดศีรษะรุนแรง  ท้องเสีย  ความดันโลหิตต่ำ  หัวใจเต้นเร็ว  หัวใจเต้นผิดจังหวะ ซึ่งหากเกิดอาการดังกล่าว ต้องรีบนำผู้ป่วยส่งโรงพยาบาลทันที/ฉุกเฉิน 
อนึ่ง คณะกรรมการอาหารและยาของไทย ได้ระบุให้ยาซิลอสทาซอล อยู่ในกลุ่มยาอันตราย  การใช้ยานี้จึงต้องเป็นไปตามคำสั่งของแพทย์ผู้รักษาแต่เพียงผู้เดียว 
 ///// ซิลอสทาซอลมีสรรพคุณ(คุณสมบัติ)อย่างไร? ///// 
ยาซิลอสทาซอลมีสรรพคุณ/ข้อบ่งใช้เพื่อ บำบัดอาการปวดขาด้วยเหตุขาขาดเลือด (Intermittent claudication, อ่านเพิ่มเติมในเว็บ haamor.com บทความเรื่อง อาการกะเผลกเหตุปวดประสาท/Neurogenic Claudication) 
 ///// ซิลอสทาซอลมีกลไกการออกฤทธิ์อย่างไร? ///// 
ยาซิลอสทาซอล มีกลไกการออกฤทธิ์โดย ตัวยาจะยับยั้งการทำงานของเอนไซม์ที่มีชื่อว่า ฟอสโฟไดเอสเทอเรส(Phosphodiesterase,เอนไซม์ที่เกี่ยวข้องกับการหด/ขยายตัวของหลอดเลือด และการทำงานของเกล็ดเลือด)โดยมีผลต่อระดับเซลล์ต่างๆ ทำให้เกิดการเพิ่มของสารประกอบบางตัว เช่น Cyclic adenosine monophosphate ที่ส่งผลต่อการทำงานของเกล็ดเลือดและของหลอดเลือด  โดยยับยั้งการรวมตัวของเกล็ดเลือดและทำให้หลอดเลือดขยายตัว  ส่งผลให้เกิดการบำบัดอาการโรคตามสรรพคุณ 
 ///// ซิลอสทาซอลมีรูปแบบการจัดจำหน่ายอย่างไร? ///// 
ยาซิลอสทาซอลมีรูปแบบการจัดจำหน่าย  เช่น 
- ยาเม็ดชนิดรับประทาน ขนาด 50  และ 100 มิลลิกรัม/เม็ด 
- ยาผงสำหรับผสมน้ำรับประทาน ขนาด 0.5 กรัม 
 ///// ซิลอสทาซอลมีขนาดรับประทานอย่างไร? ///// 
ยาซิลอสทาซอลมีขนาดรับประทาน เช่น 
- ผู้ใหญ่: รับประทานยาครั้งละ 100 มิลลิกรัม วันละ 2 ครั้ง  โดยรับประทานยา ก่อนอาหารประมาณครึ่งชั่วโมง หรือหลังรับประทานอาหารไปแล้วประมาณ 2 ชั่วโมง   ควรรับประทานยานี้ในเวลาเดียวกันของแต่ละวัน และในระยะเวลาตามคำสั่งแพทย์ 
- เด็ก: ยังไม่มีข้อมูลทางคลินิกมาสนับสนุนการใช้ยานี้ การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซิลอสทาซอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาซิลอสทาซอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซิลอสทาซอล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในครั้งถัดไป  ไม่จำเป็นต้องเพิ่มขนาดรับประทานเป็น 2เท่า 
อย่างไรก็ตาม เพื่อประสิทธิผลของการรักษา ควรรับประทานยาซิลอสทาซอลตรงเวลาและรับประทานต่อเนื่องตามคำสั่งแพทย์ 
 ///// ซิลอสทาซอลมีผลไม่พึงประสงค์อย่างไร? ///// 
ยาซิลอสทาซอลสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด: เช่น  ชีพจรเต้นผิดปกติ  หัวใจเต้นผิดจังหวะ  
หัวใจล้มเหลว  ความดันโลหิตต่ำ 
- ผลต่อระบบประสาท:  เช่น   วิงเวียน  ปวดศีรษะ  ความรู้สึกสัมผัสเพี้ยน 
- ผลต่อระบบการหายใจ:  เช่น คัดจมูก  เยื่อจมูกอักเสบ  ไซนัสอักเสบ  เกิดโรคติดเชื้อระบบทางเดินหายใจ 
- ผลต่อระบบทางเดินอาหาร:  คลื่นไส้ อาเจียน  อาหารไม่ย่อย  ปวดท้อง  ท้องเสีย  เบื่ออาหาร 
- ผลต่อกล้ามเนื้อ:  เช่น  ปวดหลัง 
 ///// มีข้อควรระวังการใช้ซิลอสทาซอลอย่างไร? ///// 
มีข้อควรระวังการใช้ยาซิลอสทาซอล เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามใช้ยากับสตรีตั้งครรภ์  สตรีที่อยู่ในภาวะให้นมบุตร  เด็ก  และผู้สูงอายุโดยไม่มี	 คำสั่งจากแพทย์ 
- หลังการใช้ยานี้ไปแล้ว 3 เดือน ถ้าอาการป่วยไม่ดีขึ้น ต้องรีบกลับมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
- หากเกิดอาการแพ้ยานี้ เช่น  แน่นหน้าอก  หายใจไม่ออก/หายใจลำบาก  ผื่นคันขึ้นเต็มตัว  ตัวบวม  ต้องหยุดการใช้ยานี้ทันที แล้วรีบพาผู้ป่วยมาพบแพทย์/มาโรงพยาบาลโดยเร็ว ทันที/ฉุกเฉิน 
- แจ้งแพทย์ถึงโรคประจำตัวต่างๆทุกครั้งเมื่อเข้ารับการรักษา/ได้รับยาต่างๆรวมถึงยาซิลอสทาซอล 
- ปฏิบัติตามคำแนะนำของแพทย์ พยาบาล ไม่ว่าจะเป็นเรื่องการรับประทานยาต่างๆ  อาหาร  การพักผ่อน  การออกกำลังกาย  และต้องมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาซิลอสทาซอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com  บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ซิลอสทาซอลมีปฏิกิริยาระหว่างยากับยาตัวอื่นอย่างไร? ///// 
ยาซิลอสทาซอลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาซิลอสทาซอลร่วมกับยาต้านการแข็งตัวของเลือดชนิดต่างๆ  ด้วยการใช้ยาร่วมกัน อาจทำให้เกิดภาวะเลือดออกง่ายตามมา 
- การใช้ยาซิลอสทาซอลร่วมกับยา Ampreravir,  Cobicistat, อาจทำให้เกิดอาการข้างเคียงต่างๆของยาซิลอสทาซอลสูงขึ้น  อย่างเช่น  วิงเวียน  เป็นลม  คลื่นไส้  ท้องเสีย  หัวใจเต้นผิดจังหวะ  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาซิลอสทาซอลร่วมกับยา Nifedipine  อาจทำให้ระดับยาซิลอสทาซอลในกระแสเลือดเพิ่มขึ้น และทำให้ผู้ป่วยได้รับอาการข้างเคียงจากยาซิลอสทาซอลสูงขึ้นตามมา  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาซิลอสทาซอลร่วมกับยา Ibuprofen  อาจทำให้เพิ่มความเสี่ยงของภาวะเลือดออกง่าย  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาซิลอสทาซอลอย่างไร? ///// 
ควรเก็บยาซิลอสทาซอลภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงแดด  ความร้อนและความชื้น  เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 ///// ซิลอสทาซอลมีชื่ออื่นอีกไหม? ผลิตจากบริษัทอะไรบ้าง? ///// 
ยาซิลอสทาซอลที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าในต่างประเทศของยานี้ เช่น Pletal, Cilotab, Cutaz, Pletoz, Stiloz 
 ///// บรรณานุกรม ///// 
https://en.wikipedia.org/wiki/Cilostazol  [2016,July30] 
http://www.mims.com/thailand/drug/info/pletaal/?type=brief [2016,July30] 
https://www.drugs.com/cdi/cilostazol.html  [2016,July30] 
https://www.drugs.com/drug-interactions/cilostazol-index.html?filter=3&amp;generic_only=   [2016,July30]
