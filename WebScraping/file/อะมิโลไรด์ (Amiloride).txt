อะมิโลไรด์ (Amiloride)
 ///// บทนำ ///// 
ยาอะมิโลไรด์ (Amiloride) เป็นยาขับปัสสาวะชนิดที่ทำให้ร่างกายลดปริมาณน้ำและเกลือโซเดียมออกจากกระแสเลือด โดยผ่านกระบวนการกรองที่ไตและขับออกมากับปัสสาวะ แต่ไม่เร่งการขับออกของเกลือโพแทสเซียม (Potassium - sparing diuretics) วงการแพทย์นำยาอะมิโลไรด์มาใช้รักษาอาการบวมน้ำ โรคความดันโลหิตสูง รวมถึงโรคหัวใจล้มเหลว 
หลังการรับประทาน ยาอะมิโลไรด์จะมีการดูดซึมของยาเข้าสู่กระแสเลือด และยาจะไม่ถูกเปลี่ยนโครงสร้างทางเคมีแต่อย่างใด ร่างกายจะใช้เวลาประมาณ 6 - 9 ชั่วโมงในการกำจัดยา 50% ออกจากกระแสเลือดโดยผ่านไปกับปัสสาวะ 
องค์การอนามัยโลกจัดให้อะมิโลไรด์เป็นหนึ่งในรายการยาจำเป็นขั้นพื้นฐานของระดับชุมชน คณะกรรมการอาหารและยาของไทยได้บรรจุยาอะมิโลไรด์อยู่ในบัญชียาหลักแห่งชาติโดยระบุมีส่วนผสมร่วมกับยาขับปัสสาวะอีกตัวชื่อ ไฮโดรคลอโรไทอะไซด์/Hydrochlorothiazide (Amiloride hydrochloride 5 มิลลิกรัม + Hydrochlorothiazide/HCTZ 50 มิลลิกรัม) 
ความเสี่ยงในการใช้ยาตัวนี้มีอยู่ประการหนึ่งที่ควรระวังคือ เกิดภาวะเกลือโพแทสเซียมในร่างกายเกิน (Hyperkalemia) โดยจะแสดงออกทางอาการเช่น กล้ามเนื้ออ่อนแรง ชีพจรเต้นผิดปกติ เหนื่อยง่าย หัวใจเต้นผิดจังหวะ ตลอดจนเกิดภาวะหัวใจหยุดเต้นได้ ดังนั้นการใช้ยาอะมิโลไรด์ได้อย่างถูกต้องปลอดภัยจึงควรต้องอยู่ภายใต้คำแนะนำและการดูแลของแพทย์ผู้รักษาเท่านั้น 
 ///// อะมิโลไรด์มีสรรพคุณ (คุณสมบัติ) อย่างไร? ///// 
ยาอะมิโลไรด์มีสรรพคุณดังนี้เช่น 
- เป็นยาขับปัสสาวะเพื่อลดอาการบวมน้ำของร่างกาย (Oedema) 
- รักษาโรคท้องมาน (Ascites) 
- ใช้รักษาโรคความดันโลหิตสูง (Hypertension) 
- รักษาโรคหัวใจล้มเหลว (Congestive Heart Failure) 
 ///// อะมิโลไรด์มีกลไกการออกฤทธิ์อย่างไร? ///// 
ยาอะมิโลไรด์เป็นยาขับปัสสาวะที่มีฤทธิ์ต่ำโดยมีกลไกการออกฤทธิ์คือ ตัวยาจะออกฤทธิ์ผ่านทางไต โดยเพิ่มการขับน้ำและเกลือโซเดียมออกจากกระแสเลือด แต่ลดการขับออกของเกลือโพ แทสเซียม ด้วยกลไกดังกล่าวจึงส่งผลให้เกิดฤทธิ์ของการรักษาตามสรรพคุณ 
 ///// อะมิโลไรด์มีรูปแบบการจัดจำหน่ายอย่างไร ///// 
ยาอะมิโลไรด์มีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 5 มิลลิกรัม/เม็ด 
- ยาเม็ดชนิดผสมร่วมกับยาขับปัสสาวะตัวอื่นคือ Amiloride HCl 5 มิลลิกรัม + Hydrochlo rothiazide 50 มิลลิกรัม/เม็ด 
 ///// อะมิโลไรด์มีขนาดรับประทานอย่างไร? ///// 
ยาอะมิโลไรด์มีขนาดรับประทานดังนี้เช่น 
ก. สำหรับอาการบวมน้ำ (Oedema): 
- ผู้ใหญ่: ขนาดรับประทานเริ่มต้นที่ 5 มิลลิกรัม/วัน ขนาดรับประทานเพื่อคงระดับการรักษาอยู่ในช่วง 5 - 10 มิลลิกรัม/วัน 
ข. สำหรับโรคท้องมาน (Ascites): 
- ผู้ใหญ่: ขนาดรับประทานเริ่มต้นที่ 5 มิลลิกรัม/วัน ขนาดรับประทานเพื่อคงระดับการรักษาอยู่ในช่วง 5 - 10 มิลลิกรัม/วัน 
ค. สำหรับโรคหัวใจล้มเหลว (Congestive Heart Failure): 
- ผู้ใหญ่: ขนาดรับประทานเริ่มต้นที่ 5 มิลลิกรัม/วัน ขนาดรับประทานเพื่อคงระดับการรักษาอยู่ในช่วง 5 - 10 มิลลิกรัม/วัน 
ง. สำหรับโรคความดันโลหิตสูง (Hypertension): 
- ผู้ใหญ่: ขนาดรับประทานเริ่มต้นที่ 5 มิลลิกรัม/วัน ขนาดรับประทานเพื่อคงระดับการรักษาอยู่ในช่วง 5 - 10 มิลลิกรัม/วัน 
จ. ขนาดการใช้ยาในเด็ก: 
ทั่วไปคำนวณขนาดการใช้ยากับเด็กโดยใช้เกณฑ์น้ำหนักตัวเด็กเช่น น้ำหนักตัวประมาณ 6 - 20 กิโลกรัมรับประทาน 0.625 มิลลิกรัม/น้ำหนักตัว 1 กิโลกรัม/วัน อย่างไรก็ตามแพทย์จะเป็นผู้พิจารณาขนาดการใช้ยาในเด็กตามความเหมาะสมกับอาการโรค อายุ และน้ำหนักตัวของเด็กเป็นกรณีๆไป 
*****หมายเหตุ: 
- ควรรับประทานยานี้พร้อมอาหารเพื่อให้ตัวยาได้รับการดูดซึมที่ดี 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาอะมิโลไรด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆเช่น โรคหัวใจ โรคไต โรคตับ โรคเบาหวาน รวมทั้งกำลังกินยาอะไรอยู่ เพราะยาอะมิโลไรด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะมิโลไรด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// อะมิโลไรด์มีผลไม่พึงประสงค์อย่างไร? ///// 
การใช้ยาอะมิโลไรด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีภาวะเกลือโพแทสเซียมในร่างกายสูงเกินปกติ (ดังกล่าวแล้วใน บทนำ) มีภาวะเกลือโซเดียมในร่างกายต่ำกว่าปกติ ระคายเคืองในระบบทางเดินอาหาร หิวกระหายน้ำ วิงเวียน ผื่นคัน อ่อนเพลีย กล้ามเนื้อเป็นตะคริว ปวดศีรษะ ความดันโลหิตต่ำ 
 ///// มีข้อควรระวังการใช้อะมิโลไรด์อย่างไร? ///// 
มีข้อควรระวังการใช้ยาอะมิโลไรด์ดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีภาวะเกลือโพแทสเซียมในร่างกายสูง (ตรวจพบจากการตรวจเลือด) 
- ระหว่างการใช้ยานี้ควรเฝ้าระวังปริมาณเกลือแร่ต่างๆในเลือด โดยต้องควบคุมให้อยู่ในภาวะปกติ (แพทย์จะตรวจเลือดดูปริมาณเกลือแร่ของผู้ป่วยเป็นระยะตามดุลพินิจของแพทย์) 
- ระวังการใช้ยากับสตรีตั้งครรภ์ สตรีที่อยู่ในภาวะให้นมบุตร รวมถึงผู้สูงอายุ การจะใช้ยานี้กับผู้ป่วยกลุ่มนี้จะต้องได้รับความเห็นชอบจากแพทย์ผู้รักษาเท่านั้น 
- ระวังการใช้ยานี้กับผู้ป่วยโรคเบาหวานและต้องหยุดการใช้ยาอย่างน้อย 3 วันก่อนเข้ารับการตรวจปริมาณน้ำตาลในเลือด (Glucose – tolerance tests) เนื่องจากยานี้จะมีผลให้น้ำตาลในเลือดสูงผิดปกติได้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะมิโลไรด์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะมิโลไรด์มีปฏิกิริยาระหว่างยากับยาตัวอื่นอย่างไร? ///// 
ยาอะมิโลไรด์มีปฏิกิริยาระหว่างยากับยาตัวอื่นดังนี้เช่น 
- การใช้ยาอะมิโลไรด์ร่วมกับยาที่เพิ่มประมาณเกลือโพแทสเซียมในร่างกายเช่น ยา Potassium chloride, ยาขับปัสสาวะชนิดที่ไม่ขับเกลือโพแทสเซียมที่นอกเหนือจากยาอะมิโลไรด์ (เช่น ยา Spironolactone), ยากลุ่ม ACE inhibitors, ยากลุ่ม Angiotensin II receptor antagonists สามารถก่อให้เกิดภาวะโพแทสเซียมในร่างกายสูงเกินปกติได้ จึงควรหลีกเลี่ยงการใช้ยาอะมิโลไรด์ร่วมกับยากลุ่มดังกล่าว 
- การใช้ยาอะมิโลไรด์ร่วมกับยาแก้ปวดกลุ่มเอ็นเสด์ (NSAIDs), ยา Cyclosporin และยาลดความดันโลหิตบางตัว (เช่น ยาในกลุ่มยา ACE inhibitors) อาจเพิ่มความเสี่ยงทำให้เป็นพิษกับไต หากไม่มีความจำเป็นใดๆควรเลี่ยงการใช้ยาเหล่านี้ร่วมกัน หรือแพทย์ปรับขนาดรับประทานให้เหมาะสมเป็นกรณีๆไป 
- การใช้ยาอะมิโลไรด์ร่วมกับยากลุ่มไทอะไซด์ (Thiazides) หรือ Chlorpropamide (ยารักษาเบาหวานชนิด 2) สามารถทำให้เกิดภาวะเกลือโซเดียมในร่างกายต่ำอย่างรุนแรง จึงควรหลีกเลี่ยงการใช้ยากลุ่มดังกล่าวร่วมกัน 
- การใช้ยาอะมิโลไรด์ร่วมกับยา Carbenoxolone (ยารักษาแผลเปบติค) อาจทำให้ฤทธิ์ในการสมานแผลของ Carbenoxolone ด้อยประสิทธิภาพลง จึงควรหลีกเลี่ยงการใช้ยานี้ร่วมกัน 
 ///// ควรเก็บรักษาอะมิโลไรด์อย่างไร? ///// 
ควรเก็บยาอะมิโลไรด์ในที่เย็นหรือในช่วงอุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดดและความชื้น ไม่ควรเก็บยาในห้องน้ำ และเก็บยาให้พ้นมือเด็กและสัตว์เลี้ยง 
 ///// อะมิโลไรด์มีชื่ออื่นอีกไหม? ผลิตจากบริษัทอะไรบ้าง? ///// 
ยาอะมิโลไรด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Amiloride#Formulations_and_trade_names [2014,Dec20]
	2. http://drug.fda.moph.go.th:81/nlem.in.th/search?keyword=Amiloride [2014,Dec20]
	3. http://www.mims.com/USA/drug/info/amiloride/?type=full&amp;mtype=generic#Dosage [2014,Dec20]
	4. http://www.mims.com/USA/Drug/info/Amiloride%20And%20Hydrochlorothiazide/Amiloride%20And%20Hydrochlorothiazide%20Tablet?type=full [2014,Dec20]
	5. http://www.mims.com/Singapore/Drug/info/Amiloride%20hydrochloride%20Actavis/ [2014,Dec20]
	6. http://www.mims.com/USA/drug/info/Midamor/Midamor%20Tablet?type=full [2014,Dec20]
	7. http://www.drugs.com/dosage/amiloride.html#Usual_Adult_Dose_for_Edema [2014,Dec20]
	8. http://www.drugs.com/monograph/amiloride-hydrochloride.html [2014,Dec20]
