แดนโทรลีน (Dantrolene)
 ///// บทนำ ///// 
ยาแดนโทรลีน (Dantrolene หรือ Dantrolene sodium) เป็นยาคลายกล้ามเนื้อที่อยู่ในกลุ่มอนุพันธุ์ของยาไฮแดนโทอิน (Hydantoin derivatives) ยานี้ถูกกล่าวถึงในวงการวิทยาศาสตร์ตั้งแต่ปี ค.ศ. 1967 (พ.ศ. 2510) ต่อมาได้ค้นพบว่ายาแดนโทรลีนสามารถบำบัดภาวะร่างกายมีอุณหภูมิสูงเมื่อได้รับยาสลบบางประเภท (Malignant hyperthermia)ได้อีกด้วย 
ยาแดนโทรลีนเป็นยาที่ก่อให้เกิดพิษกับตับของผู้ป่วยได้ถึงขั้นรุนแรง ทุกครั้งที่มีการใช้ยานี้ ผู้ป่วยจึงมักได้รับการตรวจและเฝ้าระวังการทำงานของตับควบคู่กันไป รูปแบบยาแผนปัจจุบันของยานี้จะมีทั้งยาชนิดรับประทานและยาฉีด 
ยาแดนโทรลีนสามารถถูกดูดซึมอย่างช้าๆจากระบบทางเดินอาหารของมนุษย์ เมื่อตัวยานี้เข้าสู่กระแสเลือดจะเกิดการรวมกับพลาสมาโปรตีนและจะถูกส่งไปยังตับเพื่อผ่านขั้นตอนการทำลายโครงสร้างของยาก่อนที่จะถูกขับทิ้งไปกับปัสสาวะและบางส่วนไปกับอุจจาระ โดยใช้เวลาประมาณ 9 ชั่วโมงกับกระบวนการดังกล่าว 
ผู้ที่ได้รับยาแดนโทรลีนอาจได้รับผลข้างเคียงต่างๆจากยานี้โดยเฉพาะผลต่อการทำงานของประสาทส่วนกลางเช่น มีอาการพูดไม่ชัด การมองเห็นผิดปกติ เกิดภาวะซึมเศร้า และสับสน เป็นต้น อาการข้างเคียง (ผลข้างเคียง) ต่างๆเหล่านี้สามารถหายได้เองหลังจากหยุดการใช้ยานี้ กรณีที่ผู้ป่วยจำเป็นต้องใช้ยาแดนโทรลีนเป็นเวลานานและเกิดอาการข้างเคียงที่รุนแรงขึ้นมา แนะนำให้ต้องรีบปรึกษาแพทย์ผู้รักษา/ไปโรงพยาบาลก่อนนัดเพื่อแพทย์พิจารณาปรับแนวทางการใช้ยานี้หรืออาจต้องใช้ยาอื่นเพื่อบรรเทาอาการข้างเคียงเหล่านั้น 
นอกจากนี้ยังมีข้อจำกัดบางประการที่ผู้บริโภค/ผู้ป่วยควรทราบก่อนการใช้ยาแดนโทรลีน อย่างเช่น 
- ผู้ที่มีประวัติแพ้ยาต่างๆต้องแจ้งให้แพทย์ทราบทุกครั้งรวมยาแดนโทรลีนด้วย 
- กรณีที่อยู่ในภาวะตั้งครรภ์หรืออยู่ในภาวะให้นมบุตรจัดเป็นกลุ่มเสี่ยงเกิดผลข้างเคียงต่อการใช้ยาทุกประเภทรวมถึงยานี้ 
- ผู้ที่มีโรคประจำตัวดังต่อไปนี้จะมีความเป็นไปได้สูงที่จะมีความรุนแรงของอาการป่วยเพิ่มขึ้นหากได้รับยาแดนโทรลีนอาทิ ผู้มีประวัติป่วยด้วยโรคตับ โรคปอด โรคหัวใจ 
- ผู้ที่ได้รับยาบำบัดทางจิตต่างๆ (ยารักษาทางจิตเวช) จัดเป็นอีกกลุ่มหนึ่งที่อาจได้รับผลกระทบ (ผลข้างเคียง) จากการใช้ยานี้ได้ 
- ผู้ที่ได้รับยาประเภทแคลเซียมแชนแนลบล็อกเกอร์ (Calcium channel blockers) ควรหลีกเลี่ยงการใช้ร่วมกับยาแดนโทรลีน หรือการใช้ยานี้ร่วมกับยาคลายกล้ามเนื้ออื่นเช่น ไซโคลเบนซาพรีน (Cyclobenzaprine) เพราะสามารถก่อให้เกิดกล้ามเนื้ออ่อนแรงในผู้ป่วยได้ 
- ผู้ที่มีการใช้กลุ่มยาที่ต้องผ่านการทำลายที่ตับอย่างเช่น Estrogen, Acetaminophen, Methotrexate, Ketoconazole, Isoniazid หรือยาที่ใช้รักษาโรคเอชไอวี กลุ่มยาเหล่านี้หากใช้ร่วมกับยาแดนโทรลีนย่อมจะก่อผลเสียต่อตับและทำให้ตับของผู้ป่วยเสียหายได้มากยิ่งขึ้น 
ประเทศไทยโดยคณะกรรมการอาหารและยาได้บรรจุให้ยาแดนโทรลีนอยู่ในบัญชียาหลักแห่งชาติ โดยระบุเงื่อนไขของการใช้ยาเพื่อรักษาภาวะอาการ Malignant hyperthermia ผู้บริโภคสามารถสอบถามข้อมูลเพิ่มเติมของการใช้ยานี้จากแพทย์/เภสัชกรได้โดยทั่วไป 
 ///// แดนโทรลีนมีสรรพคุณ (คุณสมบัติ) อย่างไร? ///// 
ยาแดนโทรลีนมีสรรพคุณ/ข้อบ่งใช้เช่น 
- ใช้ป้องกันภาวะ Malignant hyperthermia ก่อนและหลังการผ่าตัด 
- ใช้เป็นยาคลายกล้ามเนื้อ 
 ///// แดนโทรลีนมีกลไกการออกฤทธิ์อย่างไร? ///// 
ยาแดนโทรลีนมีกลไกการออกฤทธิ์โดยตรงที่กล้ามเนื้อโดยช่วยระงับหรือชะลอการหดตัวของกล้ามเนื้อด้วยการรบกวนการปลดปล่อยประจุแคลเซียมจากเนื้อเยื่อของกล้ามเนื้อลายที่เรียกกันว่า ซาโคพลาสมิก เรติคิวลัม (Sarcoplasmic reticulum) ส่งผลให้ลดปัจจัยที่ทำให้เกิดการหดตัวของกล้ามเนื้อรวมถึงชะลอการเผาผลาญพลังงานในเซลล์กล้ามเนื้อซึ่งเป็นที่มาของภาวะ Malignant hyperthermia 
 ///// แดนโทรลีนมีรูปแบบการจัดจำหน่ายอย่างไร? ///// 
ยาแดนโทรลีนมีรูปแบบการจัดจำหน่ายเช่น 
- ยาแคปซูลชนิดรับประทานขนาด 25, 50 และ 100 มิลลิกรัม/แคปซูล 
- ยาผงปราศจากเชื้อชนิดเพื่อผสมสารละลายสำหรับการใช้ฉีดขนาด 20 มิลลิกรัม/ขวด 
 ///// แดนโทรลีนมีขนาดรับประทานยาอย่างไร? ///// 
ยาแดนโทรลีนมีขนาดรับประทานเช่น 
ก. ช่วยคลายกล้ามเนื้อเพื่อบำบัดอาการกล้ามเนื้อหดเกร็งแบบเรื้อรัง: 
- ผู้ใหญ่: รับประทานยาครั้งละ 25 มิลลิกรัมวันละครั้งเป็นเวลา 7 วัน จากนั้นรับประทานยาครั้งละ 25 มิลลิกรัมวันละ 3 ครั้งเป็นเวลา 7 วัน และรับประทานเป็นครั้งละ 50 มิลลิกรัมวันละ 3 ครั้งเป็นเวลา 7 วัน และช่วงสุดท้ายแพทย์อาจให้รับประทานครั้งละ 100 มิลลิกรัมวันละ 3 ครั้งต่อเนื่องตามคำสั่งของแพทย์ 
- เด็ก: รับประทานครั้งละ 0.5 มิลลิกรัม/น้ำหนักตัว 1 กิโลกรัมวันละครั้งเป็นเวลา 7 วัน จากนั้นรับประทานครั้งละ 0.5 มิลลิกรัม/น้ำหนักตัว 1 กิโลกรัมวันละ 3 ครั้งเป็นเวลา 7 วัน และรับประทานครั้งละ 1 มิลลิกรัม/น้ำหนักตัว 1 กิโลกรัมวันละ 3 ครั้งเป็นเวลา 7 วัน และช่วงสุดท้ายแพทย์อาจเพิ่มขนาดรับประทานเป็นครั้งละ 2 มิลลิกรัม/น้ำหนักตัว 1 กิโลกรัมวันละ 3 ครั้งต่อเนื่องตามคำสั่งของแพทย์ 
ข.	ช่วยป้องกันหรือรักษาภาวะ Malignant hyperthermia ก่อนและหลังการผ่าตัด: การป้องกันรักษาอาการของ Malignant hyperthermia ให้ใช้ขนาดยาตามเอกสารกำกับยาเป็นแนวทางร่วมกับดุลพินิจของแพทย์ผู้รักษา ด้วยมีความซับซ้อนและทำความเข้าใจได้ยากจึงขอไม่ระบุในบทความนี้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแดนโทรลีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาหรืออาหารเสริมอะไรอยู่ เพราะยาแดนโทรลีนอาจส่งผลให้อาการของโรคเหล่านั้นรุนแรงขึ้น หรืออาจกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแดนโทรลีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาแดนโทรลีนตรงเวลา 
 ///// แดนโทรลีนมีผลไม่พึงประสงค์อย่างไร? ///// 
ยาแดนโทรลีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระ บบอวัยวะต่างๆของร่างกายดังนี้เช่น 
- ผลต่อระบบประสาท: เช่น ทำให้ง่วงนอน วิงเวียน การพูดจาไม่ชัดเจน ปวดศีรษะ เกิดอาการชัก ประสาทหลอน 
- ผลต่อระบบทางเดินอาหาร: เช่น ท้องผูกอย่างรุนแรงหรือมีอาการท้องเสีย เป็นตะคริวที่ท้อง คลื่นไส้และอาเจียน 
- ผลต่อระบบเลือด: เช่น มีภาวะโลหิตจาง เม็ดเลือดขาวต่ำ หรืออาจเพิ่มปัจจัยเสี่ยงเกิดมะเร็งต่อมน้ำเหลือง (Lymphocytic lymphoma) 
- ผลต่อกล้ามเนื้อ: เช่น มีอาการปวดกล้ามเนื้อ ปวดหลัง กล้ามเนื้ออ่อนแรง 
- ผลต่อการทำงานของหัวใจ: เช่น เกิดภาวะหัวใจล้มเหลว ความดันโลหิตไม่คงที่ 
- ผลต่อผิวหนัง: เช่น อาจพบว่าเกิดสิวตามผิวหนังได้บ้าง และเกิดผื่นคัน 
- ผลต่อการมองเห็น: เช่น การมองเห็นภาพผิดปกติ ไม่ชัดเจน 
- ผลต่อระบบทางเดินหายใจ: เช่น มีภาวะน้ำในโพรงเยื่อหุ้มปอด ปอดบวม 
*อนึ่ง อาการของผู้ที่ได้รับยาแดนโทรลีนเกินขนาดจะสังเกตจากมีอาการกล้ามเนื้ออ่อนแรง หมดสติถึงเข้าขั้นโคม่า อาเจียน ท้องเสีย หากพบอาการดังกล่าวต้องรีบนำตัวผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้แดนโทรลีนอย่างไร? ///// 
มีข้อควรระวังการใช้ยาแดนโทรลีนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยาที่เสื่อมสภาพแล้ว 
- ห้ามปรับขนาดรับประทานหรือหยุดการใช้ยานี้ด้วยตนเอง 
- ห้ามใช้ยานี้กับผู้ป่วยโรคตับระยะรุนแรง ผู้ป่วยกล้ามเนื้อหดเกร็งอย่างเฉียบพลัน 
- ปฏิบัติตัวตามคำแนะนำของแพทย์อย่างเคร่งครัดและมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแดนโทรลีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แดนโทรลีนมีปฏิกิริยาระหว่างยากับยาตัวอื่นอย่างไร? ///// 
ยาแดนโทรลีนมีปฏิกิริยาระหว่างยากับยาตัวอื่นเช่น 
- ห้ามใช้ยาแดนโทรลีนร่วมกับเครื่องดื่มที่มีแอลกอฮอล์เป็นส่วนประกอบด้วยจะทำให้ผู้ป่วยมีอาการวิงเวียน ง่วงนอน รู้สึกสับสน และมีการครองสติได้ยากขึ้น 
- การใช้ยาแดนโทรลีนร่วมกับยา Brompheniramine, Chlorpheniramine, Cetirizine, Diphenhydramine, Tramadol, Triprolidine อาจทำให้เกิดภาวะวิงเวียน ง่วงนอน รู้สึกสับสน สูญเสียความสามารถในการตัดสินใจ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาแดนโทรลีนร่วมกับยา Amlodipine อาจทำให้ร่างกายมีระดับของเกลือโพแทส เซียมในเลือดสูงและเป็นเหตุให้เกิดไตวายได้ กรณีที่ไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาแดนโทรลีนอย่างไร? ///// 
ควรเก็บยาแดนโทรลีนทั้งชนิดรับประทานและฉีดในช่วงอุณหภูมิ 15 - 30 องศาเซลเซียส(Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// แดนโทรลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาแดนโทรลีนที่จำหน่ายในประเทศไทย มียาชื่อการค้าและบริษัทผู้ผลิตเช่น 
อนึ่งยาชื่อการค้าอื่นของยาแดนโทรลีนในประเทศตะวันตกเช่น Revonto 
 ///// บรรณานุกรม ///// 
https://en.wikipedia.org/wiki/Dantrolene  [2016,April16] 
http://emedicine.medscape.com/article/2231150-overview  [2016,April16] 
http://www.drugs.com/cdi/dantrolene.html  [2016,April16] 
http://www.mims.com/India/drug/info/dantrolene/?type=full&amp;mtype=generic  [2016,April16] 
http://drug.fda.moph.go.th:81/nlem.in.th/medicine/essential/list/663#item-10219  [2016,April16] 
http://www.accessdata.fda.gov/drugsatfda_docs/label/2012/017443s043s046s048s049lbl.pdf  [2016,April16] 
http://www.medsafe.govt.nz/profs/datasheet/d/DantriumIVinj.pdf  [2016,April16]
