ไฮดราลาซีน (Hydralazine)
 ///// บทนำ ///// 
ยาไฮดราลาซีน (Hydralazine) ถูกนำไปใช้เป็นยาลดความดันโลหิตสูง ตัวยาจะออกฤทธิ์โดยตรงที่ผนังหลอดเลือดแดง รูปแบบยาแผนปัจจุบันของยานี้จะเป็นยาชนิดรับประทานและยาฉีด 
เมื่อยาไฮดราลาซีนถูกดูดซึมเข้าสู่กระแสเลือด ตัวยาจะเข้าจับกับพลาสมาโปรตีนประมาณ 90% ตับจะคอยเปลี่ยนโครงสร้างทางเคมีของยานี้อย่างต่อเนื่อง ร่างกายต้องใช้เวลาประมาณ 2 - 8 ชั่วโมงเพื่อกำจัดยานี้ 50% ออกจากกระแสเลือดโดยผ่านทิ้งไปกับปัสสาวะ 
องค์การอนามัยโลกได้กำหนดให้ไฮดราลาซีนเป็นยาจำเป็นขั้นพื้นฐานของระบบสาธารณสุขในระดับชุมชน คณะกรรมการอาหารและยาของไทยได้จัดให้ยานี้อยู่ในหมวดยาอันตราย ก่อนการใช้ยานี้ผู้ป่วยจะต้องผ่านการตรวจคัดกรองและให้แพทย์เป็นผู้สั่งจ่ายยาตามความเหมาะสมเท่านั้น 
 ///// ไฮดราลาซีนมีสรรพคุณ (คุณสมบัติ) อย่างไร? ///// 
ยาไฮดราลาซีนมีสรรพคุณดังนี้ 
- รักษาโรคความดันโลหิตสูง 
- รักษาภาวะหัวใจล้มเหลวแบบเรื้อรัง 
 ///// ไฮดราลาซีนมีกลไกการออกฤทธิ์อย่างไร? ///// 
กลไกการออกฤทธิ์ของยาไฮดราลาซีนคือ ตัวยาจะออกฤทธิ์ต่อผนังหลอดเลือดแดงโดย ตรงและทำให้เกิดการขยายตัวของหลอดเลือด ยานี้จะทำให้การไหลเวียนของเลือดที่ผ่านไต ผ่านสมองเป็นไปอย่างสะดวกขึ้น จากกลไกดังกล่าวจึงทำให้ไฮดราลาซีนมีฤทธิ์รักษาตามสรรพคุณ 
 ///// ไฮดราลาซีนมีรูปแบบการจัดจำหน่ายอย่างไร? ///// 
ยาไฮดราลาซีนมีรูปแบบการจัดจำหน่ายดังนี้เช่น 
- ยาฉีด ขนาด 20 มิลลิกรัม/ขวด 
- ยาเม็ด ขนาด 10 และ 25 มิลลิกรัม/เม็ด 
- ยาเม็ดที่ผสมร่วมกับยาอื่นเช่น Reserpine 0.1 มิลลิกรัม + Hydralazine HCl 25 มิลลิกรัม + Hydrochlorothiazide 15 มิลลิกรัม 
 ///// ไฮดราลาซีนมีขนาดรับประทานอย่างไร? ///// 
ยาไฮดราลาซีนมีขนาดรับประทานในการรักษาโรคความดันโลหิตสูงดังนี้เช่น 
- ผู้ใหญ่: รับประทาน 40 - 50 มิลลิกรัม/วันโดยแบ่งรับประทาน หากจำเป็นแพทย์สามารถปรับขนาดรับประทานเป็น 200 มิลลิกรัม/วัน 
- เด็ก: ขนาดยานี้ในเด็กจะขึ้นกับอายุและน้ำหนักตัวของเด็ก การใช้ยานี้ในเด็กจึงอยู่ในดุลพินิจของแพทย์ที่รักษาเท่านั้น 
*****หมายเหตุ: 
- ควรรับประทานยานี้พร้อมอาหาร 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไฮดราลาซีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาไฮดราลาซีน อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไฮดราลาซีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไฮดราลาซีนมีผลไม่พึงประสงค์อย่างไร? ///// 
ยาไฮดราลาซีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีภาวะหัวใจเต้นเร็ว ชีพจรเต้นผิดปกติ ภาวะหัวใจขาดเลือด มีภาวะโลหิตจางชนิด Heamoly tic anaemia ปวดศีรษะ รู้สึกไม่สบายในช่องท้อง หน้าแดง วิงเวียน น้ำมูกมาก มีอาการผื่นขึ้นตามผิวหนัง เกิดภาวะความดันโลหิตต่ำ เกิดพิษกับตับ/ตับอักเสบ ปัสสาวะขัด ท้องผูก ซึมเศร้า วิตกกังวล ตัวสั่น กล้ามเนื้อเป็นตะคริว 
สำหรับผู้ที่ใช้ยานี้เกินขนาดอาจตรวจพบอาการความดันโลหิตต่ำ หัวใจเต้นเร็ว ปวดศีรษะ หัวใจเต้นผิดจังหวะ หากพบอาการดังกล่าวต้องรีบนำผู้ป่วยส่งแพทย์/ส่งโรงพยาบาลทันที 
 ///// มีข้อควรระวังการใช้ไฮดราลาซีนอย่างไร? ///// 
มีข้อควรระวังการใช้ยาไฮดราลาซีนดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีภาวะหัวใจเต้นเร็วอย่างรุนแรง ผู้ป่วยโรคหัวใจล้มเหลวชนิดที่หัวใจมีการสูบฉีดเลือดออกมาเป็นปริมาณมากๆ ผู้ป่วยด้วยโรคหลอดเลือดหัวใจ รวมถึงผู้ป่วยที่เพิ่งมีอาการหัวใจล้มเหลว 
- ระวังการใช้ยานี้กับผู้ที่มีอาการเลือดไปเลี้ยงหัวใจไม่เพียงพอ (ภาวะหัวใจขาดเลือด) ผู้ป่วยโรคตับ โรคไต 
- ระวังการเกิดความดันโลหิตต่ำเมื่อใช้ยานี้ 
- ควรตรวจเลือดทุกๆ 6 เดือนเมื่อมีการใช้ยานี้เพื่อตรวจสอบภาวะโลหิตจาง 
- ระวังการใช้ยากับสตรีตั้งครรภ์และสตรีที่อยู่ในภาวะให้นมบุตร 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไฮดราลาซีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไฮดราลาซีนมีปฏิกิริยาระหว่างยากับยาตัวอื่นอย่างไร? ///// 
ยาไฮดราลาซีนมีปฏิกิริยาระหว่างยากับยาตัวอื่นดังนี้เช่น 
- การใช้ยาไฮดราลาซีนร่วมกับยา Diazoxide (ยารักษาภาวะน้ำตาลในเลือดต่ำ) สามารถทำให้เกิดภาวะความดันโลหิตต่ำและหัวใจเต้นช้า หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาไฮดราลาซีนร่วมกับยาแก้ปวดเช่น Ibuprofen อาจทำให้เกิดอาการวิงเวียน ปวดศีรษะ ตาพร่า ติดตามมา การใช้ยาร่วมกันแพทย์จะปรับขนาดรับประทานให้เหมาะสมเป็นกรณีๆไป 
- การใช้ยาไฮดราลาซีนร่วมกับยา Hydrocortisone อาจทำให้ฤทธิ์ลดความดันโลหิตของยาไฮดราลาซีนด้อยประสิทธิภาพลงไป อีกทั้งยังอาจเกิดภาวะเกลือโซเดียมและมีน้ำคั่งในร่างกาย(บวม) การจะใช้ยาร่วมกันแพทย์ปรับขนาดรับประทานให้เหมาะสมเพื่อลดภาวะที่ไม่พึงประสงค์ดังกล่าว 
- การใช้ยาไฮดราลาซีนร่วมกับยา Lovastatin อาจเกิดความเสี่ยงเส้นประสาทของร่างกายเกิดอักเสบ เพื่อป้องกันความเสี่ยงดังกล่าวแพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาไฮดราลาซีนอย่างไร? ///// 
ควรเก็บยาไฮดราลาซีนในช่วงอุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไฮดราลาซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไฮดราลาซีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Hydralazine [2015,March14]
	2 https://www.mims.com/Thailand/drug/info/Cesoline-W/?type=brief [2015,March14]
	3 https://www.mims.com/USA/drug/info/hydralazine/?type=full&amp;mtype=generic#Dosage [2015,March14]
	4 http://www.drugs.com/drug-interactions/diazoxide-with-hydralazine-863-0-1253-0.html [2015,March14]
	5 http://www.nlm.nih.gov/medlineplus/druginfo/meds/a682246.html#storage-conditions [2015,March14]
