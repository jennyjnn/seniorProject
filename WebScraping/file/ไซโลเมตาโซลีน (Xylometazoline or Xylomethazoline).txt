ไซโลเมตาโซลีน (Xylometazoline or Xylomethazoline)
 ///// บทนำ ///// 
ยาไซโลเมตาโซลีน (Xylometazoline or Xylomethazoline) ถูกใช้เป็นยาลดอาการคัดจมูก ในรูปแบบของยาพ่นจมูกหรือไม่ก็เป็นยาชนิดหยอดจมูกโดยตรง จะพบเห็นการจำหน่ายภายใต้ชื่อการค้าว่า Otrivine โดยมีขนาดความเข้มข้นของตัวยา 2 ระดับคือความเข้มข้น 0.1% จะใช้กับผู้ ใหญ่ ในขณะที่เด็กอายุต่ำกว่า 12 ปีลงมาจะใช้ที่ความเข้มข้น 0.05% การใช้ยานี้บ่อยและเป็นเวลาติดต่อกันนานๆจะเกิดผลสะท้อนกลับหรือที่เรียกว่า Rebound effect (การกลับมาคัดจมูกอีกโดยอาการอาจมากกว่าเดิมซึ่งเกิดจากผลข้างเคียงจากยานี้ไม่ใช่จากโรค) ผลสะท้อนกลับนี้จะเกิดขึ้นเมื่อหยุดการใช้ยานี้ (เมื่อใช้ยาต่อเนื่องเป็นระยะเวลานาน) โดยร่างกายต้องใช้เวลาในการปรับตัวสักระยะหรืออาจจะใช้เวลานานกว่าจะฟื้นสภาพคัดจมูกและมักไม่มียาอื่นรักษาได้ 
องค์การอนามัยโลกระบุให้ยาไซโลเมตาโซลีนเป็นรายการยาจำเป็นขั้นพื้นฐานที่สถานพยาบาลควรต้องมีสำรองไว้ให้บริการกับผู้ป่วยที่มีอาการคัดจมูกอันมีสาเหตุมาจากเป็นโรคหวัด ไข้ละอองฟาง หรือจากอาการแพ้ต่างๆ รวมถึงการติดเชื้อในโพรงไซนัส/ไซนัสอักเสบ ตัวยานี้จะทำให้หลอดเลือดในจมูกมีการหดตัวทำให้ลดการขับน้ำมูกและทำให้จมูกแห้ง ซึ่งกลไกเหล่านี้จะเกิดได้อย่างรวดเร็วหลังการใช้ยานี้ 
ข้อจำกัดบางประการที่ผู้บริโภคควรทราบก่อนการใช้ยาไซโลเมตาโซลีนคือ 
- ต้องไม่ใช่ผู้ที่มีประวัติแพ้ยาไซโลเมตาโซลีน 
- ต้องไม่ป่วยด้วยโรคความดันโลหิตสูง ต่อมลูกหมากโต หรือมีภาวะปัสสาวะขัด เป็นผู้ป่วยเบาหวาน ต่อมไทรอยด์เป็นพิษ หรือป่วยด้วยโรคหัวใจ เพราะอาการป่วยดังกล่าวจะกำเริบมากขึ้นหลังใช้ยาไซโลเมตาโซลีน 
- หากเป็นสตรีตั้งครรภ์หรือสตรีที่อยู่ในภาวะให้นมบุตรต้องแจ้งให้แพทย์ทราบทุกครั้ง 
- ไม่ควรใช้ยานี้กับเด็กที่อายุต่ำกว่า 12 ปีลงมาหากจะใช้ยากับผู้ป่วยกลุ่มนี้จะต้องได้รับความเห็นชอบจากแพทย์ก่อน 
ทั่วไปแพทย์จะไม่แนะนำให้ใช้ยาไซโลเมตาโซลีนติดต่อกันเกินประมาณ 3 วันโดยเฉพาะกับเด็กทั้งนี้เพื่อป้องกันภาวะ Rebound effect รวมถึงอาการข้างเคียง (ผลข้างเคียง) ต่างๆที่อาจเกิดขึ้นในขณะที่ใช้ยานี้เช่น ตาพร่า จมูกแห้ง วิงเวียนศีรษะ เป็นต้น 
ในประเทศไทยเท่าที่พบเห็นการจำหน่ายยาไซโลเมตาโซลีนจะมีเฉพาะรูปแบบของยาสเปรย์ จมูก/ยาพ่นจมูก โดยการใช้ยานี้จะต้องเป็นไปตามคำสั่งของแพทย์ผู้รักษาเท่านั้น 
 ///// ไซโลเมตาโซลีนมีสรรพคุณ (คุณสมบัติ) อย่างไร? ///// 
ยาไซโลเมตาโซลีนมีสรรพคุณ/ข้อบ่งใช้เพื่อลดและบรรเทาอาการคัดจมูก หายใจไม่ออก อันมีสาเหตุจากโรคหวัด ไข้ละอองฟาง จากอาการแพ้ต่างๆ รวมถึงการติดเชื้อในโพรงไซนัส/ไซนัสอักเสบ 
 ///// ไซโลเมตาโซลีนมีกลไกการออกฤทธิ์อย่างไร? ///// 
กลไกการออกฤทธิ์ของยาไซโลเมตาโซลีนคือ ตัวยาจะแสดงฤทธิ์เป็นสารประเภท Sympa thomimetic ส่งผลทำให้หลอดเลือดในโพรงจมูกที่ได้รับยานี้เกิดการหดตัวส่งผลลดบวมและลดปริมาณสารคัดหลั่งต่างๆในโพรงจมูกจึงทำให้จมูกแห้ง จึงลด/บรรเทาอาการคัดจมูกตามสรรพคุณ 
 ///// ไซโลเมตาโซลีนมีรูปแบบการจัดจำหน่ายอย่างไร? ///// 
ในประเทศไทยยาไซโลเมตาโซลีนมีรูปแบบการจัดจำหน่ายเป็นยาพ่นจมูก ขนาดความแรง 0.05% และ 0.1% 
 ///// ไซโลเมตาโซลีนมีขนาดการบริหารยาอย่างไร? ///// 
ในต่างประเทศจะพบเห็นการใช้ยาไซโลเมตาโซลีนทั้งชนิดยาพ่นจมูกและชนิดยาหยอดจมูก แต่ในประเทศไทยมีจำหน่ายเฉพาะยาพ่นจมูก ในบทความนี้จึงขอยกตัวอย่างขนาดการบริหารยานี้/ใช้ยานี้เฉพาะที่เป็นยาพ่นจมูกดังนี้เช่น 
- ผู้ใหญ่และเด็กที่มีอายุตั้งแต่ 12 ปีขึ้นไป: พ่นยาขนาดความเข้มข้น 0.1% เข้ารูจมูกข้างละ 1 ครั้งพ่นยา 3 ครั้ง/วันหรือตามคำสั่งแพทย์ ระยะเวลาการใช้ยาไม่ควรเกิน 7 วัน 
- เด็กอายุ 2 - ต่ำกว่า 12 ปี: พ่นยาขนาดความเข้มข้น 0.05% เข้ารูจมูกข้างละ 1 - 2 ครั้ง ทุกๆ 8 - 10 ชั่วโมง ระยะเวลาการใช้ยากับเด็กกลุ่มนี้ไม่ควรเกิน 3 วัน 
- เด็กอายุต่ำกว่า 2 ปี: ทางคลินิกยังไม่มีข้อมูลผลข้างเคียงที่แน่ชัดของยานี้ในเด็กวัยนี้ การใช้ยานี้ในเด็กวัยนี้จึงอยู่ในดุลพินิจของแพทย์ผู้รักษาเป็นกรณีไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไซโลเมตาโซลีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาไซโลเมตาโซลีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมใช้ยาควรทำอย่างไร? ///// 
หากลืมใช้ยาไซโลเมตาโซลีนสามารถใช้ยาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไซโลเมตาโซลีนมีผลไม่พึงประสงค์อย่างไร? ///// 
ยาไซโลเมตาโซลีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) กับระบบอวัยวะต่างๆของร่างกายดังนี้เช่น 
- ผลต่อการมองเห็น: เช่น ทำให้มีอาการตาพร่า ขอบตาบวม 
- ผลต่อระบบประสาท: เช่น เกิดอาการวิงเวียน ปวดศีรษะ กระสับกระส่าย นอนไม่หลับ 
- ผลต่อการทำงานของหัวใจ: เช่น เกิดภาวะชีพจรเต้นเร็ว 
- ผลต่อระบบการหายใจ: เช่น หายใจลำบาก มีเสียงวี๊ดขณะหายใจ 
- ผลต่อโพรงจมูก: เช่น ทำให้โพรงจมูกแห้งและมีอาการแสบคัน เกิดอาการคัดจมูกมากขึ้น อาจเกิด Rebound effect 
 ///// มีข้อควรระวังการใช้ไซโลเมตาโซลีนอย่างไร? ///// 
มีข้อควรระวังการใช้ยาไซโลเมตาโซลีนเช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้เองโดยไม่ได้รับคำปรึกษาจากแพทย์ 
- ห้ามใช้ยาที่เสื่อมสภาพ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร รวมถึงเด็กเล็ก โดยไม่มีคำสั่งจาก แพทย์ 
- ห้ามใช้ยานี้นานเกินคำสั่งแพทย์ 
- ยานี้รักษาที่อาการปลายเหตุ เมื่อซื้อยานี้ใช้เองแล้วอาการไม่ดีขึ้นใน 2 - 3 วันควรพบแพทย์ /ไปโรงพยาบาลเพื่อค้นหาต้นเหตุที่แท้จริงของการคัดจมูกและทำการรักษาโดยเร็ว 
- ระวังการเกิดภาวะ Rebound effect 
- หยุดการใช้ยานี้ทันทีเมื่อพบอาการแพ้ยาและพาผู้ป่วยมาพบแพทย์/มาโรงพยาบาลโดยเร็ว ทันที/ฉุกเฉิน 
- เรียนรู้วิธีการใช้ยานี้อย่างถูกต้องจากแพทย์/เภสัชกร/พยาบาลหรือทวนสอบวิธีใช้ยานี้จาก เอกสารกำกับยาที่แนบมากับตัวผลิตภัณฑ์ 
- มาพบแพทย์/มาโรงพยาบาลตามนัดทุกครั้งเพื่อดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไซโลเมตาโซลีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ไซโลเมตาโซลีนมีปฏิกิริยาระหว่างยากับยาตัวอื่นอย่างไร? ///// 
ยาไซโลเมตาโซลีนมีปฏิกิริยาระหว่างยากับยาตัวอื่นเช่น 
- การใช้ยาไซโลเมตาโซลีนร่วมกับยา Arformoterol (ยารักษาโรคปอดอุดกั้นเรื้อรัง), Albuterol (ยารักษาภาวะหลอดลมหดเกร็งตัว), Terbutaline, Salmeterol, Vilanterol (ยารักษา โรคปอดอุดกั้นเรื้อรัง) อาจทำให้หัวใจเต้นเร็วหรือหัวใจเต้นผิดจังหวะ รวมถึงทำให้ความดันโลหิตสูงขึ้น หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- ยาหลายรายการที่ใช้ร่วมกับยาไซโลเมตาโซลีนสามารถทำให้มีผลข้างเคียงอย่างเช่น มีความดันโลหิตสูง หัวใจเต้นเร็ว การใช้ยาร่วมกันแพทย์จะปรับขนาดการใช้อย่างเหมาะสมเป็นรายบุคคลไป ยากลุ่มดังกล่าวเช่น Isocarboxazid, Guanethidine, Rasagiline (ยารักษาโรคพาร์กินสัน), Reserpine, Tapentadol (ยาแก้ปวด), Selegiline (ยารักษาโรคพาร์กินสัน) 
 ///// ควรเก็บรักษาไซโลเมตาโซลีนอย่างไร? ///// 
ควรเก็บยาไซโลเมตาโซลีนในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ไซโลเมตาโซลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไซโลเมตาโซลีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Xylometazoline  [2016,Feb20] 
http://www.drugs.com/sfx/xylometazoline-nasal-side-effects.html  [2016,Feb20] 
http://www.mims.com/India/drug/info/xylometazoline%20hydrochloride/?type=full&amp;mtype=generic#Dosage  [2016,Feb20] 
http://www.drugbank.ca/drugs/DB06694  [2016,Feb20] 
http://www.mims.com/THAILAND/Home/GatewaySubscription/?generic=Xylometazoline+hydrochloride  [2016,Feb20] 
http://patient.info/medicine/xylometazoline-for-nasal-congestion-otrivine-sudafed  [2016,Feb20]
