คอน-คอน (Con-Con)
 ///// บทนำ ///// 
ยาคอน-คอน(Con-Con) เป็นชื่อการค้าของยาทาภายนอกที่ใช้รักษาโรคตาปลา (Corns)  ภาวะผิวหนังด้าน(Callus) เช่น ที่ส้นเท้า  และโรคหูด(Warts)  โดยยานี้ประกอบไปด้วยตัวยา 2 ชนิด/ตัวยา คือ ยา Salicylic acid และยา Phenol 
ก. Salicylic acid:  หรือกรดซาลิไซลิก  ในทางคลินิกเมื่อค้นพบตัวยานี้ในครั้งแรกจะใช้ยา/กรดชนิดนี้เพื่อลดอาการปวด  อาการไข้  อาการอักเสบ   แต่ปัจจุบันมีการขยายผลและนำยา Salicylic acid มารักษาโรคผิวหนังอักเสบชนิดที่เรียกว่า Seborrheic dermatitis  สิว  และโรคสะเก็ดเงิน  ภาวะหนังด้าน  ตาปลา  หูด  โดยใช้ความเข้มข้นของกรดนี้แตกต่างกันออกไป  กรดนี้มีฤทธิ์กัดลอกผิวหนังได้ และสามารถละลายสารคอมีโด(Comedo,สารจากซากเซลล์ผิวหนังที่ตายที่อุดกั้นรูขุมขนจนเป็นเหตุให้เกิดสิว)ที่เป็นสาเหตุของสิว เรียกฤทธิ์นี้ว่า Comedolytic  รวมถึงช่วยยับยั้งการเจริญเติบโตของแบคทีเรียที่ผิวหนังได้    ในบางสูตรตำรับของแชมพูบางชนิดได้นำกรดชนิดนี้มาเป็นส่วนประกอบเพื่อรักษาอาการของรังแคอีกด้วย หรือ ในวงการอาหารบางชนิด ใช้ Salicylic acid มาเป็นส่วนผสมเพื่อป้องกันการบูดของอาหารได้เช่นกัน 
การใช้ยา Salicylic acid ในสูตรตำรับยาทาภายนอก จะต้องใช้ความเข้มข้นที่เหมาะสม ยิ่งตำรับใดมีกรดนี้เป็นปริมาณหรือความเข้มข้นมาก อาจเกิดการทำลายของรูขุมขน  การใช้กรดนี้ทาใบหน้าจึงกำหนดให้ใช้ Salicylic acid ไม่เกิน 2% ส่วนระดับความเข้มข้น 17% และ 27% เหมาะที่จะใช้รักษาหูด 
ในการรักษา  แพทย์อาจสั่งให้ทายากรดนี้ วันละ 1 – 2 ครั้ง ทั้งนี้ขึ้นกับอาการและความรุนแรงของอาการ 
ทางคณะกรรมการอาหารและยาของไทย ยังได้บรรจุให้ยา Salicylic acid อยู่ในบัญชียาหลักแห่งชาติ และมีวัตถุประสงค์การใช้เพื่อรักษา หูด  ตาปลา และสะเก็ดเงิน 
ข. Phenol:  อาจเรียกในชื่ออื่นว่า Carbolic acid เป็นสารประกอบอินทรีย์ที่ระเหยได้  มีฤทธิ์เป็นกรดอ่อนๆ  สามารถสกัดสารนี้ได้จากน้ำมันดิน  ทางคลินิกได้นำยา Phenol มาผสมในสูตรตำรับเพื่อใช้เป็นยาพ่นคอ/ยาพ่นปากเพื่อบรรเทาอาการเจ็บปวดในช่องปากและคอด้วย Phenol มีฤทธิ์ทำให้เกิดอาการชาในเนื้อเยื่อที่สัมผัสยานี้  อีกทั้งมีฤทธิ์ยับยั้งการเจริญเติบโตของเชื้อโรคได้ในระดับหนึ่ง  ทางวงการแพทย์จึงนำ
	Phenol มาผสมในสูตรตำรับของยารักษา หูด และตาปลา 
สำหรับสูตรตำรับของยา คอน-คอน จะมีส่วนประกอบของตัวยาสำคัญดังนี้
	Salicylic acid 25 กรัม+ Liquefied phenol 1.5 มิลลิลิตร/100 มิลลิลิตร 
คอน-คอนเป็นยาสำหรับทาและใช้แต่ภายนอก  มีฤทธิ์เป็นกรดกัดผิวหนัง  จึงห้ามรับประทาน  ห้ามให้ยาเข้าตา-จมูก-หู-ช่องปาก  การใช้ยานี้ ควรต้องเป็นไปตามคำสั่งแพทย์อย่างเคร่งครัด และในการจะบำบัดรักษาโรคได้อย่างมีประสิทธิผล  ต้องหลีกเลี่ยงปัจจัยและเงื่อนไขที่จะทำให้โรคที่ใช้ยานี้รักษา ย้อนกลับเป็นซ้ำขึ้นมาใหม่ด้วย 
 ///// คอน-คอนมีสรรพคุณ(คุณสมบัติ)อย่างไร? ///// 
ยาคอน-คอนมีสรรพคุณ/ข้อบ่งใช้  เป็นยาทารักษา  หูด และ ตาปลา 
 ///// คอน-คอนมีกลไกการออกฤทธิ์อย่างไร? ///// 
กลไกการออกฤทธิ์ของยาคอน-คอน คือ ส่วนประกอบในสูตรตำรับ คือ Salicylic acid จะออกฤทธิ์กัดเซลล์ผิวหนังบริเวณที่เป็น หูด  ตาปลา  ทำให้เกิดการหลุดลอก  ในขณะที่ Phenol เป็นยาต้านการเจริญเติบโตของเชื้อโรค และมีฤทธิ์ทำให้เกิดอาการชาจึงช่วยลดอาการแสบคันจากการใช้ยาSalicylic acid และ/หรือของตัวรอยโรคได้ในระดับหนึ่ง  จากกลไกดังกล่าว จึงเป็นที่มาของสรรพคุณ 
 ///// คอน-คอนมีรูปแบบการจัดจำหน่ายอย่างไร? ///// 
ยาคอน-คอนมีรูปแบบการจัดจำหน่าย เช่น 
- ยาน้ำประเภทสารละลาย/โลชั่น ที่มีส่วนประกอบ ดังนี้ Salicylic acid 25 กรัม+ Liquefied phenol 1.5 มิลลิลิตร/ 100 มิลลิลิตร 
 ///// คอน-คอนมีขนาดการบริหารยาอย่างไร? ///// 
ยาคอน-คอนมีขนาดการบริหารยา/ใช้ยา เช่น 
- ผู้ใหญ่: ทายาบริเวณที่เป็น หูด  ตาปลา วันละ 2 – 3 ครั้ง หรือตามคำสั่งแพทย์ 
- เด็ก:  ทางคลินิก ยังไม่มีข้อมูลที่แน่ชัดถึงผลข้างเคียงและความปลอดภัยในการใช้ยานี้ในเด็ก  การใช้ยานี้ในเด็ก จึงต้องอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคอน-คอน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาคอน-คอน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาคอน-คอน สามารถทายาเมื่อนึกขึ้นได้  หากเวลาใกล้เคียงกับการทายาในครั้งถัดไป ให้ทายาโดยใช้ขนาดปกติ ไม่จำเป็นต้องเพิ่มขนาดยาเป็น 2 เท่า 
อย่างไรก็ตาม เพื่อประสิทธิภาพของการรักษา ควรใช้ยาคอน-คอนตรงตามคำสั่งของแพทย์ 
 ///// คอน-คอนมีผลไม่พึงประสงค์อย่างไร? ///// 
ยาคอน-คอน เป็นยาใช้ภายนอก  ผลไม่พึงประสงค์(ผลข้างเคียง/อาการข้างเคียง)จึงพบได้น้อย โดยอาจเกิดจากตัวยาสำคัญในยาคอน-คอน อย่าง Salicylic acid  ซึ่งที่อาจพบได้ เช่น  อาการระคายเคืองและแสบคันในบริเวณที่มีการทายานี้ 
 ///// มีข้อควรระวังการใช้คอน-คอนอย่างไร? ///// 
มีข้อควรระวังการใช้ยาคอน-คอน  เช่น 
- ห้ามใช้กับผู้ที่แพ้ยาคอน-คอน และ/หรือ ตัวยาในสูตรตำรับ คือ Salicylic acid และ/หรือ Phenol 
- ห้ามรับประทานยานี้ 
- ห้ามไม่ให้ใช้ยาในบริเวณ  ตา  ช่องปาก   จมูก  ภายในหู 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก โดยไม่มีคำสั่งจากแพทย์ 
- ห้ามปรับขนาดการใช้หรือใช้ยานี้เกินคำสั่งของแพทย์ 
- ห้ามใช้ผลิตภัณฑ์ยานี้กับบริเวณที่มีแผลเปิด หรือแผลฉีก-ขาด  รวมถึงผิวหนังที่มีลักษณะเป็นเนื้อเยื่ออ่อนบาง เช่น บริเวณอวัยวะเพศ 
- หลีกเลี่ยงการใช้ยานี้เป็นเวลานานๆ หรือทาเป็นบริเวณกว้างบนพื้นที่ผิวของร่างกาย 
- หากพบอาการแพ้ยานี้ เช่น  เกิดผื่นคันขึ้นเต็มตัว  อึดอัด/หายใจไม่ออก/หายใจลำบาก  ตัวบวมให้หยุดการใช้ยานี้ทันที แล้วรีบพาผู้ป่วยมาพบแพทย์/มาโรงพยาบาลโดยเร็ว ทันที/ฉุกเฉิน 
- ปฏิบัติตามคำแนะนำของ แพทย์ พยาบาล และหลีกเลี่ยงเหตุปัจจัยต่างๆ ที่จะทำให้โรคเกิดเป็นซ้ำ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาคอน-คอนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.com  บทความเรื่อง 
ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// คอน-คอนมีปฏิกิริยาระหว่างยากับยาตัวอื่นอย่างไร? ///// 
ยาคอน-คอนมีปฏิกิริยาระหว่างยากับยาตัวอื่น เช่น 
- หลีกเลี่ยงการทายาคอน-คอน ร่วมกับยาทากลุ่มเรตินอยด์(Retinoid) อย่างเช่น Isotretinoin,  Alitretinoin,  Tretinoin,  Tazarotene,  ด้วยจะก่อให้เกิดการระคายเคืองต่อผิวหนังบริเวณที่สัมผัสยาคอน-คอน และทำให้ผิวแห้งมากยิ่งขึ้น 
 ///// ควรเก็บรักษาคอน-คอนอย่างไร? ///// 
ควรเก็บยาคอน-คอนในช่วงอุณหภูมิห้องที่เย็น หรือในช่วง 15 – 30 องศาเซลเซียส(Celsius)  ไม่เก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// คอน-คอนมีชื่ออื่นอีกไหม? ผลิตจากบริษัทอะไรบ้าง? ///// 
ยาคอน-คอนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Salicylic_acid  [2016,July23] 
https://en.wikipedia.org/wiki/Phenol#Tautomerism  [2016,July23] 
http://www.mims.com/thailand/drug/info/con%20con/?type=brief  [2016,July23] 
http://drug.fda.moph.go.th:81/nlem.in.th/medicine/essential/list/190#item-9043  [2016,July23] 
https://www.drugs.com/cdi/virasal-film-forming-liquid.html  [2016,July23] 
https://www.drugs.com/drug-interactions/salicylic-acid-topical-index.html?filter=2&amp;generic_only=  [2016,July23] 
http://www.mims.com/thailand/drug/info/collomak/  [2016,July23] 
http://www.mims.com/thailand/drug/info/duofilm/  [2016,July23]
