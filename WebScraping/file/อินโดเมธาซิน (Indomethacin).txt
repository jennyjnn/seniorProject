อินโดเมธาซิน (Indomethacin)
 ///// ทั่วไป ///// 
ยาอินโดเมธาซิน (Indomethacin) เป็นยาอีกชนิดที่อยู่ในกลุ่มยาแก้ปวดซึ่งเป็นกลุ่มเดียวกับยาเอนเสดหรือยาต้านการอักเสบชนิดไม่ใช่สเตียรอยด์ (NSAIDs ย่อมาจาก non- steroidal anti inflammatory disease) 
 ///// ยาอินโดเมธาซินมีสรรพคุณอย่างไร? ///// 
สรรพคุณ (คุณสมบัติ) ของยาอินโดเมธาซินได้แก่ บรรเทาอาการปวดกล้ามเนื้อ และปวดข้อกระดูกชนิดเรื้อรังติดต่อกันนานเป็นเดือน บรรเทาอาการปวดประจำเดือนที่ปวดน้อยๆไปจน ถึงระดับปานกลาง และบรรเทาอาการปวดจากโรคเก๊าต์ (Gout) 
 ///// ยาอินโดเมธาซินออกฤทธิ์อย่างไร? ///// 
ยาอินโดเมธาซินมีกลไกการออกฤทธิ์ ยับยั้งการสร้างสารโพรสตาแกลนดิน (Prostaglandin) ในร่างกาย ซึ่งเป็นสารก่ออาการปวด 
 ///// ยาอินโดเมธาซินมีรูปแบบจัดจำหน่ายอย่างไร? ///// 
ยาอินโดเมธาซินมีรูปแบบการจัดจำหน่าย ดังนี้ 
- ยาเม็ด และ แคปซูล ขนาด 25 มิลลิกรัม และ ขนาด 50 มิลลิกรัม 
- ยาสเปรย์ 
- ยาเจลสำหรับการทา 
- ยาฉีด ขนาด 8 มิลลิกรัมในน้ำยา 1 มิลลิลิตร 
- ยาเหน็บ ขนาด 50 มิลลิกรัม และขนาด 100 มิลลิกรัม 
 ///// ยาอินโดเมธาซินมีขนาดรับประทานอย่างไร? ///// 
ยาอินโดเมธาซินสำหรับผู้ใหญ่ ขนาดสูงสุดที่รับประทานไม่ควรเกิน 200 มิลลิกรัม/วัน ควรรับประทานยาพร้อมหรือหลังอาหารทันทีเพื่อลดการระคายเคืองในกระเพาะอาหาร อินโดเมธาซินจัดเป็นยาอันตรายและมีผลไม่พึงประสงค์ (ผลข้างเคียงสูง) จึงไม่ควรซื้อยากินเอง ควรได้รับคำแนะนำการใช้ยาจากแพทย์หรือเภสัชกรเท่านั้น โดยเฉพาะในเด็กการใช้ยานี้ควรเป็นการแนะนำจากแพทย์เท่านั้น 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมทั้งยาอินโดเมธาซิน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิดและอาการจากการแพ้ยาเช่น กินยาแล้ว คลื่น ไส้มาก หรือแน่น หายใจติดขัด/หายใจลำบาก 
- โรคประจำตัวต่างๆรวมทั้งกำลังกินยาอะไรอยู่เช่น โรคหัวใจ โรคความดันโลหิตสูง อื่นๆ เพราะยานี้อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้ว 
- หากเป็นสุภาพสตรี ควรแจ้งว่าอยู่ในภาวะตั้งครรภ์หรือไม่ หรือ กำลังให้นมบุตรหรือไม่ เพราะยามักผ่านรก หรือ ผ่านเข้าสู่น้ำนม และเข้าสู่ทารกก่อผลข้างเคียงต่อทารกได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอินโดเมธาซิน สามารถรับประทานยาเมื่อนึกขึ้นได้ หากการลืมทานยาใกล้กับมื้อถัดไป ให้รับประทานขนาดปกติโดยไม่ต้องเพิ่มขนาดยาเป็น 2 เท่า และสามารถหยุดยาได้เมื่อหายจากอาการปวด แต่ทั้งนี้ ขึ้นกับคำแนะนำของแพทย์ 
 ///// ยาอินโดเมธาซินมีผลไม่พึงประสงค์ไหม? ///// 
ผลอันไม่พึงประสงค์ (ผลข้างเคียง) ของยาอินโดเมธาซินได้แก่ ระคายเคืองต่อกระเพาะอาหารและลำไส้ ปวดศีรษะ หูอื้อ นอนไม่หลับ อาจทำให้มองเห็นภาพไม่ชัดเจน และอาจเป็นสาเหตุให้ไตวาย 
 ///// ยาอินโดเมธาซิน มีปฏิกิริยากับยาตัวอื่นไหม? ///// 
ปฏิกิริยาระหว่างยาอินโดเมธาซินเมื่อใช้ร่วมกับยาบางชนิด ได้แก่ 
- การกินยานี้ร่วมกับเครื่องดื่มผสมแอลกอฮอล์จะเพิ่มความเสี่ยงมีเลือดออกในกระเพาะอา หารและลำไส้ (เลือดออกในระบบทางเดินอาหาร) 
- การกินยานี้ร่วมกับยาลดความดันโลหิตจะทำให้ประสิทธิภาพการลดความดันโลหิตน้อย ลงและอาจก่อให้เกิดภาวะไตวาย กลุ่มยาลดความดันโลหิตเช่น อะลาซีพริล (Alacepril) และ อัลพรีโนลอล (Alprenolol) 
- การกินยานี้ร่วมกับยาต้านการแข็งตัวของเลือดจะเสริมฤทธิ์กันและก่อให้เกิดภาวะเลือด ออกในกระเพาะอาหารได้ง่าย ซึ่งกลุ่มยาต้านการแข็งตัวของเลือดเช่น อะซีโนคูมารอล (Aceno coumarol) และ วอร์ฟาริน (Warfarin sodium) 
- การกินยานี้ร่วมกับยารักษาอาการทางจิตเวชอาจเพิ่มผลอันไม่พึงประสงค์ของยาทางจิตเวชให้มากขึ้นเช่น ยากลุ่มลิเธียม (Lithium Sulphate) เป็นต้น 
 ///// มีข้อควรระวัง หรือ ข้อห้าม ในการใช้ยาอินโดเมธาซินไหม? ///// 
ข้อควรระวังการใช้ยาอินโดเมธาซินคือ ระวังหลังกินยาแล้วอาจทำเกิดความดันโลหิตสูง หัวใจล้มเหลว บวมน้ำ ชัก ตัวสั่น (Parkinson) และถ้าต้องใช้ยาต่อเนื่องควรต้องตรวจสอบการทำงานของไตร่วมด้วยเพราะอาจส่งผลให้ไตวายได้ ในหญิงมีครรภ์โดยเฉพาะ 3 เดือนแรก เพราะอาจส่งผลให้เกิดความพิการของทารกได้ และในผู้ป่วยโรคกระเพาะอาหารและลำไส้เพราะอาจเกิดเลือดออกในกระเพาะอาหารและลำไส้ได้ 
นอกจากนั้นคือ ห้ามแบ่งยาให้ผู้อื่นใช้ และห้ามใช้ยาหมดอายุ 
*****อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมยาอินโดเมธาซินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ควรเก็บรักษายาอินโดเมธาซินอย่างไร? ///// 
การเก็บรักษายาอินโดเมธาซินคือ ควรเก็บให้พ้นแสงแดด เก็บยาในที่แห้งไม่มีความชื้น ถ้ายาเปลี่ยนสภาพไปจากเดิม (เช่น สีเปลี่ยน เม็ดหรือแคปซูลแตกหัก) ให้ทำลายทิ้ง และควรต้องเก็บยาให้พ้นมือเด็ก และสัตว์เลี้ยง 
 ///// ยาอินโดเมธาซิน มีชื่ออื่นๆไหม? ผลิตโดยบริษัทอะไรบ้าง? ///// 
ชื่อทางการค้าและบริษัทผู้ผลิต ยาอินโดเมธาซิน เช่น
