ทราสทูซูแมบ (Trastuzumab)
 ///// บทนำ ///// 
มะเร็งเต้านมเป็นโรคมะเร็งที่พบได้มากเป็นอันดับหนึ่งในผู้หญิงในประเทศไทย โรคในระยะแรกอาจพบว่ามีก้อนที่เต้านมหรือมีการเปลี่ยนแปลงขนาดและรูปร่างของเต้านมรวมถึงมีของเหลวไหลออกมาจากหัวนม การรักษามะเร็งเต้านมมีหลายวิธีขึ้นกับวิจารณญาณของแพทย์ผู้ทำการรักษาต่อผู้ป่วยเฉพาะรายไปทั้งการผ่าตัด การใช้ยาต้านฮอร์โมนเพศหญิง ยาเคมีบำบัด และ/หรือการฉายรังสีรักษา 
ยาทราสทูซูแมบ (Trastuzumab) เป็นยาที่มีความจำเพาะกับตัวรับ (Receptor) ที่ชื่อเฮอร์ทู/HER-2 (Human epidermal growth factor receptor 2, HER-2 positive/HER-2+/เฮอร์ทูบวก) ซึ่งเป็นตัวรับที่พบได้ในเซลล์มะเร็งเต้านมบางชนิดย่อย มีบทบาทสำคัญในการกระตุ้นการแบ่งเซลล์มะเร็ง โดยยานี้จะไปยับยั้งการกระตุ้นทำให้ลดการขยายตัว/แบ่งตัวของเซลล์มะเร็ง 
ยาทราสทูซูแมบเป็นยาชีววัตถุ (Biotechnology drug) กล่าวคือเป็นยาที่ผลิตขึ้นจากสิ่งมีชีวิต ในที่นี้ยาทราสทูซูแมบได้จากการสกัดของสารโปรตีนจากเซลล์รังไข่ของหนู/แฮมสเตอร์จีน/ยีน/Gene (Chinese hamster) 
ยาทราสทูซูแมบเป็นยาควบคุมพิเศษตามกฎหมายของไทยใช้ภายใต้การดูแลจากแพทย์เท่านั้น และยังเป็นหนึ่งในยาที่สำคัญในบัญชียาจำเป็นขององค์การอนามัยโลก 
 ///// ยาทราสทูซูแมบมีสรรพคุณ (คุณสมบัติ) อย่างไร? ///// 
ยาทราสทูซูแมบมีสรรพคุณ/ข้อบ่งใช้ดังต่อไปนี้ 
1. รักษามะเร็งเต้านมในระยะแพร่กระจาย (Metastasis Breast Cancer) อาจใช้เป็นยาเดี่ยวหรือยาเสริมการรักษาหรือใช้ร่วมกับยาเคมีบำบัดชนิดอื่นเช่น ยาพาคลิแทเซล (Paclitaxel) เป็นต้น โดยเฉพาะในมะเร็งเต้านมที่ตรวจพบว่ามีตัวรับ HER-2 (Human epidermal growth factor receptor 2) เท่านั้น 
2. รักษามะเร็งกระเพาะอาหารโดยใช้ร่วมกับยาเคมีบำบัดชนิดอื่นหรือใช้เป็นยาเสริมการรักษา 
 ///// ยาทราสทูซูแมบมีกลไกการออกฤทธิ์อย่างไร? ///// 
ที่ผิวของเซลล์มะเร็งเต้านมบางชนิดย่อยจะมีตัวรับซึ่งเป็นโปรตีนชนิดหนึ่งเรียกว่า HER-2 (Human epidermal growth factor receptor 2) ซึ่งหากมีการกระตุ้นตัวรับนี้จะทำให้กระบวนการแบ่งเซลล์มะเร็งดำเนินไปอย่างรวดเร็วยิ่งขึ้นทำให้มะเร็งมีขนาดใหญ่ขึ้นและเกิดการแพร่กระจาย 
ยาทราสทูซูแมบจะเข้าจับกับตัวรับ HER-2 อย่างจำเพาะเมื่อเข้าจับกับตัวรับที่เซลล์ใด้แล้วก็จะทำให้การแบ่งเซลล์ของเซลล์มะเร็งนั้นๆลดลง 
 ///// ยาทราสทูซูแมบมีรูปแบบการจัดจำหน่ายอย่างไร? ///// 
ยาทราสทูซูแมบที่มีจำหน่ายในประเทศไทยเป็นรูปแบบเภสัชภัณฑ์ยาผงพร้อมผสม (อ่าน เพิ่มเติมในเว็บ haamor.com บทความเรื่อง รูปแบบยาเตรียม) เพื่อเป็นยาหยดเข้าหลอดเลือดดำ ขนาดความแรง 150 และ 440 มิลลิกรัมต่อภาชนะบรรจุ (Vial) 
 ///// ยาทราสทูซูแมบมีขนาดการบริหารยาอย่างไร? ///// 
ขนาดการบริหาร/ใช้ยาทราสทูซูแมบขึ้นอยู่กับข้อบ่งใช้ยาและน้ำหนักตัวของผู้ป่วย ซึ่งแพทย์ผู้ทำการรักษาจะพิจารณาจากผู้ป่วยเฉพาะรายไป 
โดยทั่วไปสำหรับผู้ป่วยมะเร็งเต้านม การให้ยานี้จะให้สัปดาห์ละ 1 ครั้งในช่วงเริ่มต้นการรักษาหรือระหว่างการรักษาด้วยยาเคมีบำบัดชนิดอื่น และหลังจากนั้นแพทย์อาจพิจารณาปรับการรับยานี้เป็นทุกๆ 3 สัปดาห์ไปจนกว่าจะครบรอบการรักษาซึ่งทั่วไปอยู่ที่ 52 สัปดาห์ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาทราสทูซูแมบ ควรแจ้งแพทย์/พยาบาลและเภสัชกรเช่น 
- ประวัติการแพ้ยา แพ้อาหาร และแพ้สารเคมีทุกชนิด 
- ประวัติการใช้ยาทั้งยาที่แพทย์สั่งจ่ายและยาที่ซื้อทานเอง วิตามิน ผลิตภัณฑ์เสริมอาหารและผลิตภัณฑ์สมุนไพร เพื่อป้องกันหรือลดความเสี่ยงจากการเกิดปฏิกิริยาระหว่างยา (ดูข้อมูลเพิ่มเติมได้ที่หัวข้อ ยาทราสทูซูแมบมีปฏิกิริยาระหว่างยากับยาตัวอื่นอย่างไร?) 
- แจ้งให้แพทย์ทราบหากกำลังตั้งครรภ์หรืออยู่ในช่วงให้นมบุตร 
- แจ้งให้แพทย์ทราบประวัติโรค โรคที่กำลังเป็นอยู่ และโรคเรื้อรังโดยเฉพาะโรคหัวใจ โรคปอด หรืออยู่ระหว่างการรักษาด้วยรังสีบำบัด/รังสีรักษา 
- แจ้งให้แพทย์ทราบหากจำเป็นต้องเข้ารับการผ่าตัด แจ้งให้ทันตแพทย์ทราบหากต้องเข้ารับการผ่าตัดในช่องปาก 
 ///// หากลืมเข้ารับการบริหารยาควรทำอย่างไร? ///// 
หากลืมเข้ารับการบริหารยาทราสทูซูแมบให้ติดต่อสถานพยาบาลที่เข้ารับการรักษาโดยทันทีเพื่อนัดหมายเข้ารับการบริหารยา 
 ///// ยาทราสทูซูแมบมีผลไม่พึงประสงค์อย่างไร? ///// 
ยาทราสทูซูแมบอาจก่อให้เกิดผลไม่พึงประสงค์ (ผลข้างเคียง/อาการข้างเคียง/อาการไม่พึงประสงค์) ได้แก่ ท้องผูกหรือท้องเสีย ปวดท้อง อาการแสบยอดอก สูญเสียการรับรสชาติ ปวดข้อ ปวดกระดูก และปวดกล้ามเนื้อ นอนไม่หลับ ร้อนวูบวาบ มีอาการชาหรือแสบตามมือ แขน ขา หรือเท้า มีสิว และอารมณ์เปลี่ยนไป/อารมณ์แปรปรวนหรือเกิดอาการซึมเศร้า หากอาการเหล่านี้เกิดขึ้นควรแจ้งให้แพทย์ทราบ หากอาการเหล่านี้เกิดขึ้นและรุนแรงขึ้นอย่างรวดเร็วหรือเกิดขึ้นอย่างต่อเนื่องและไม่ทุเลาลงควรพบแพทย์/ไปโรงพยาบาลโดยทันที 
ยาทราสทูซูแมบอาจก่อให้เกิดอาการไม่พึงประสงค์ที่รุนแรงเช่น มีอาการเจ็บป่วยบ่อยเหมือนติดเชื้อเช่น มีไข้ เจ็บคอ หนาวสั่น ปัสสาวะลำบากหรือปวดแสบเวลาปัสสาวะ มีอาการเลือดออกทางจมูก หรือเกิดรอยจ้ำเลือดขึ้นตามผิวหนัง อ่อนเพลียอย่างรุนแรง ผิวหนังสีซีดลง หากเกิดอาการเหล่านี้ผู้ป่วยควรพบแพทย์/ไปโรงพยาบาลโดยทันที/ฉุกเฉิน รวมไปถึงการใช้ยาแล้วเกิดอาการแพ้ยาต่างๆเช่น เกิดผื่นคัน หนังตาหรือริมฝีปากบวม หายใจไม่สะดวก/หายใจลำบาก ควรพบแพทย์/ไปโรงพยาบาลโดยทันที/ฉุกเฉินเช่นกัน 
อย่างไรก็ดีผู้ป่วยควรตระหนักว่า การที่แพทย์สั่งใช้ยานี้เนื่องจากแพทย์พิจารณาแล้วเห็นว่ายานี้จะมีประโยชน์ต่อผู้ป่วยมากกว่าโทษหรือการได้รับผลข้างเคียงจากยา ผู้ป่วยที่ได้รับยานี้ส่วนมากพบว่าเกิดอาการไม่พีงประสงค์ชนิดรุนแรง ผู้ป่วยจึงควรเฝ้าระวังผลข้างเคียงดังกล่าวที่อาจเกิดขึ้นและแจ้งให้แพทย์ผู้ทำการรักษาทราบหากเกิดอาการรุนแรงดังที่กล่าวไปแล้วข้างต้น 
 ///// มีข้อควรระวังการใช้ยาทราสทูซูแมบอย่างไร? ///// 
มีข้อควรระวังการใช้ยาทราสทูซูแมบเช่น 
- ห้ามใช้ยานี้กับผู้ป่วยที่แพ้ยานี้หรือส่วนประกอบของยานี้ 
- ห้ามใช้ยานี้กับผู้ป่วยหญิงที่กำลังตั้งครรภ์เนื่องจากยานี้อาจเป็นอันตรายต่อตัวอ่อน /ทารกในครรภ์มารดาได้ ระหว่างการใช้ยานี้ผู้ป่วยหญิงควรได้รับการคุมกำเนิดอย่างเหมาะสม การคุมกำเนิดต้องดำเนินไปจนถึงหลังจากหยุดใช้ยานี้ไปแล้วอย่างน้อย 6 เดือนเพื่อให้แน่ใจว่า ยาได้ถูกขับออกหมดแล้วจากร่างกายผู้ป่วย ผู้ป่วยควรปรึกษาแพทย์ถึงวิธีการคุมกำเนิดที่เหมาะสม หากปรากฎว่าเกิดการตั้งครรภ์ขณะกำลังใช้ยาทราสทูซูแมบให้แจ้งให้แพทย์ทราบทันที 
- ยานี้อาจส่งผลต่อการทำงานของหัวใจและของปอด ผู้ป่วยควรแจ้งให้แพทย์ทราบก่อนการใช้ยานี้หากมีประวัติเป็นโรคที่เกี่ยวข้องกับหัวใจ/โรคหัวใจและโรคปอด หากหลังรับยานี้แล้วเกิดอาการหายใจไม่สะดวก/หายใจลำบาก กลืนลำบาก คลื่นไส้ อาเจียน เกิดอาการบวมของแขน มือ เท้า ข้อเท้า หรือน่อง มึนหัว/มึนศีรษะอย่างรุนแรง รู้สึกหัวใจเต้นเร็วหรือหัวใจเต้นผิดจังหวะไปจากปกติ มีไข้ ให้รีบเข้าพบแพทย์/ไปโรงพยาบาลโดยทันที/ฉุกเฉิน 
- ควรหลีกเลี่ยงยานี้ในผู้ที่อยู่ในช่วงให้นมบุตร 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาทราสทูซูแมบ) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาทราสทูซูแมบมีปฏิกิริยาระหว่างยากับยาตัวอื่นอย่างไร? ///// 
ยาทราสทูซูแมบมีปฏิกิริยาระหว่างยากับยาตัวอื่นเช่น 
- ควรหลีกเลี่ยงการใช้ยาทราสทูซูแมบร่วมกับยาที่มีฤทธิ์กดภูมิคุ้มกันต้านทานโรค (Immu nosuppressants) และยาบีลิมูแมบ (Belimumab) ซึ่งเป็นยารักษาโรคภูมิแพ้ตัวเอง/โรคเอสแอลอี (SLE) เนื่องจากอาจทำให้ระดับภูมิคุ้มกันฯในร่างกายของผู้ป่วยต่ำลง 
 ///// ควรเก็บรักษายาทราสทูซูแมบอย่างไร? ///// 
ควรเก็บรักษายาทราสทูซูแมบดังนี้เช่น 
- ก่อนการผสมยาควรเก็บรักษายาในตู้เย็นอุณหภูมิระหว่าง 2 - 8 องศาเซลเซียส(Celsius) 
- ภายหลังการผสมยาแล้วยาอาจมีความคงตัวในอุณหภูมิระหว่าง 2 - 8 องศาเซล เซียสระยะหนึ่ง ควรปรึกษาฝ่ายเภสัชกรรมของสถานพยาบาลถึงนโยบายการเก็บรักษายาที่ผสมแล้วหากมีความจำเป็น 
- ห้ามเก็บยาในช่องแช่แข็งของตู้เย็น 
- เก็บยาให้พ้นแสงแดด ความชื้น และความร้อน 
- เก็บยาให้พ้นมือเด็กและสัตว์เลี้ยง 
 ///// ยาทราสทูซูแมบมีชื่ออื่นอีกไหม? ผลิตจากบริษัทอะไรบ้าง? ///// 
ในประเทศไทยยาทราสทูซูแมบมียาชื่อการค้าอื่นและบริษัทผู้ผลิตหรือผู้จัดจำหน่ายดังต่อไปนี้ 
 ///// บรรณานุกรม ///// 
American Pharmacists Association. Trastuzamab. Drug Information Handbook with Trade names index. 23;2014:2129-32” 
Cancer Research UK.Trastuzamab http://www.cancer.gov/about-cancer/treatment/drugs/trastuzumab  [2015,Dec12] 
American Cancer Society, Inc. (2013, Feb 26). Ado-trastuzumab emtansine http://www.cancer.org/treatment/treatmentsandsideeffects/guidetocancerdrugs/ado-trastuzumab-emtansine  [2015,Dec12] 
Micromedex. (n.d.). Herceptin Product Details. (Truven Health Analytics Inc.) http://0-www.micromedexsolutions.com.library.acaweb.org/micromedex2/librarian/ND_T/evidencexpert/ND_PR/evidencexpert/CS/682307/ND_AppProduct/evidencexpert/DUPLICATIONSHIELDSYNC/ABF89B/ND_PG/evidencexpert/ND_B/evidencexpert/ND_P/evidencexpert/PFActionId/ev  [2015,Dec12] 
Hospital Based Cancer Case Registry. National Cancer Institute. http://www.nci.go.th/th/File_download/Nci%20Cancer%20Registry/hospital%20based%20cancer%20registry.pdf  [2015,Dec12] 
19th WHO Model List of Essential Medicines (April 2015). 
งานบริการข้อมูลผลิตภัณฑ์สุขภาพผ่านอินเตอร์เน็ต สำนักงานคณะกรรมการอาหารและยา  http://fdaolap.fda.moph.go.th/  [2015,Dec12]
