ยาไกลเบนคลาไมด์ (Glibenclamide)
 ///// บทนำ ///// 
ยาไกลเบนคลาไมด์ (Glibenclamide) เป็นยารักษาโรคเบาหวาน มีสูตรโครงสร้างใกล้ เคียงกับยากลุ่มซัลฟา (Sulfa drugs) ถูกพัฒนาขึ้นในปี ค.ศ. 1966 (พ.ศ. 2509) องค์การอนามัยโลกลงมติให้เป็นยาจำเป็นสำหรับระบบสาธารณสุขขั้นพื้นฐานของประเทศต่างๆ ประเทศไทยโดยข้อกำหนดของกระทรวงสาธารณสุขก็จัดไกลเบนคลาไมด์ชนิดเม็ด ขนาด 2.5 และ 5 มิลลิกรัมอยู่ในบัญชียาหลักแห่งชาติเช่นเดียวกัน 
การศึกษาเรื่องการกระจายตัวของยาเมื่อเข้าสู่ร่างกายพบว่า ไกลเบนคลาไมด์สามารถจับตัวกับโปรตีนในเลือดได้เป็นจำนวนมาก ยาจะถูกเปลี่ยนโครงสร้างทางเคมีโดยอวัยวะตับ และมีระยะเวลาในการออกฤทธิ์นานถึงประมาณ 24 ชั่วโมง ร่างกายต้องใช้เวลาประมาณ 10 ชั่วโมงเพื่อกำจัดยา 50% ออกจากกระแสเลือด โดยผ่านไปกับน้ำปัสสาวะและอุจจาระในปริมาณที่พอๆ กัน 
ยาไกลเบนคลาไมด์จัดอยู่ในหมวดยาอันตราย มีผลข้างเคียง ข้อห้ามใช้ และข้อควรระวังในการใช้หลายประการ การใช้ยากับผู้ป่วยเบาหวานแต่ละรายจึงต้องอยู่ภายใต้การควบคุมดูแลของแพทย์ผู้ทำการรักษาเท่านั้น 
 
 ///// ยาไกลเบนคลาไมด์มีสรรพคุณ (คุณสมบัติ) อย่างไร? ///// 
ยาไกลเบนคลาไมด์มีสรรพคุณคือ ใช้บำบัดรักษาโรคเบาหวานชนิดที่ 2 (Type 2 diabetes) 
 
 ///// ยาไกลเบนคลาไมด์มีกลไกการออกฤทธิ์อย่างไร? ///// 
ยาไกลเบนคลาไมด์มีกลไกการออกฤทธิ์ โดยตัวยาจะกระตุ้น เบต้า - เซลล์ (Beta cell) ในตับอ่อนให้เพิ่มการหลั่งสารอินซูลิน ซึ่งเป็นฮอร์โมนที่ทำให้ร่างกายใช้น้ำตาลในกระแสเลือดได้ดีขึ้น นอกจากนี้ยังช่วยให้ร่างกายดูดน้ำตาลกลูโคส (Glucose) จากกระแสเลือดเข้าไปเก็บที่ตับ และทำให้กล้ามเนื้อลายใช้น้ำตาลได้มากยิ่งขึ้น จากกระบวนการที่กล่าวมาทั้งหมด ทำให้ยานี้มีฤทธิ์ในการรักษาโรคเบาหวานตามสรรพคุณ 
 
 ///// ยาไกลเบนคลาไมด์มีรูปแบบการจัดจำหน่ายอย่างไร? ///// 
ยาไกลเบนคลาไมด์จัดจำหน่ายในรูปแบบยาเม็ด ขนาด 2.5 และ 5 มิลลิกรัม/เม็ด 
 
 ///// ยาไกลเบนคลาไมด์มีขนาดรับประทานอย่างไร? ///// 
ยาไกลเบนคลาไมด์ มีขนาดรับประทาน ดังนี้ คือ ขนาดยาเมื่อเริ่มต้นให้รับประทานวันละครั้งๆละ 2.5 มิลลิกรัม จากนั้นให้เพิ่มปริมาณอีก 2.5 มิลลิกรัมในวันถัดมาอีก 3 - 5 วัน 
สามารถปรับขนาดการรับประทานเฉลี่ยเป็น 15 มิลลิกรัม/วัน ขนาดรับประทานสูงสุดต่อครั้งต้องไม่เกิน 10 มิลลิกรัม ผู้ป่วยสามารถรับประทานยาพร้อมกับอาหารเช้า และกระจายขนาดรับประทานที่เหลือไปที่ก่อนอาหารเย็น ทั้งนี้ขนาดรับประทานทั้งหมดต่อวันรวมถึงวิธีแบ่งรับประ ทาน แพทย์ที่ดูแลรักษาผู้ป่วยจะเป็นผู้แนะนำ 
*****หมายเหตุ: 
แพทย์จะเป็นผู้แนะนำขนาดยานี้ในการรับประทานแต่ละครั้งและในแต่ละวัน โดยประเมินขนาดยาที่เหมาะสมจากอาการของผู้ป่วยและจากการตรวจค่าระดับน้ำตาลในเลือด ดังนั้น ผู้ป่วยจึงไม่ควรปรับขนาดการรับประทานยาด้วยตนเอง 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไกลเบนคลาไมด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยาหรืออาหารเสริมอะไรอยู่ เพราะยาไกลเบนคลาไมด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆ และ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนม หรือรก และเข้าสู่ทารก จนก่อให้เกิดผลข้างเคียงได้ 
 
 
 ///// หากลืมรับประทานยาควรทำอย่างไร? ///// 
หากลืมรับประทานยาไกลเบนคลาไมด์สามารถรับประทานเมื่อนึกขึ้นได้ ถ้าเวลาใกล้ เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// ยาไกลเบนคลาไมด์มีผลไม่พึงประสงค์อย่างไร? ///// 
ยาไกลเบนคลาไมด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ดังนี้ คือ อาจพบ ภาวะน้ำตาลในเลือดต่ำกว่าปกติ, ระคายเคืองในระบบทางเดินอาหาร, กดการทำงานของไขกระ ดูก, และหากพบอาการแพ้ยาอย่างรุนแรง เช่น เป็นผื่นขึ้นทั้งตัว หรือมีอาการบวมที่ใบหน้า ลำคอ ลิ้น วิงเวียน และหายใจลำบาก ต้องรีบนำผู้ป่วยส่งโรงพยาบาลโดยทันที 
 
 ///// มีข้อควรระวังการใช้ยาไกลเบนคลาไมด์อย่างไร? ///// 
มีข้อควรระวังการใช้ยาไกลเบนคลาไมด์ดังนี้ 
- ห้ามใช้ยานี้กับผู้ป่วยโรคเบาหวานชนิดที่ 1 (Type I DM) หรือผู้ที่อยู่ในภาวะโคม่าด้วยโรคเบาหวาน 
- ห้ามใช้ยานี้กับผู้ป่วยโรคไตระยะรุนแรงและผู้ป่วยโรคตับ 
- ระวังการใช้ยานี้กับหญิงตั้งครรภ์และหญิงที่อยู่ในภาวะให้นมบุตร 
- ระวังการใช้ยานี้กับผู้ที่มีประวัติแพ้ยาปฏิชีวนะ กลุ่ม Sulfonamides 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไกลเบนคลาไมด์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ยาไกลเบนคลาไมด์มีปฏิกิริยาระหว่างยากับยาตัวอื่นอย่างไร? ///// 
ยาไกลเบนคลาไมด์มีปฏิกิริยาระหว่างยากับยาตัวอื่น ดังนี้ 
- การใช้ยาไกลเบนคลาไมด์ร่วมกับเครื่องดื่มที่มีแอลกอฮอล์สามารถส่งผลให้เกิดภาวะน้ำ ตาลในเลือดต่ำได้มากขึ้น จึงควรหลีกเลี่ยงการรับประทานยานี้ร่วมกับเครื่องดื่มที่มีแอลกอฮอล์ 
- การใช้ยาไกลเบนคลาไมด์ร่วมกับยาบางตัว เช่น Beta-blockers, Bezafibrate, Biguanides, Chloramphenical, Clofibrate, Coumadin, Monoamine oxidase inhibitors (MAOIs), Salicylates, Tetracyclines,  สามารถส่งผลให้เกิดภาวะน้ำตาลในเลือดต่ำ หากต้องใช้ยาร่วมกัน ควร ต้องปรับขนาดการรับประทานให้เหมาะสม 
- การใช้ยาไกลเบนคลาไมด์ ร่วมกับยาบางตัว เช่น กลุ่มยาแก้ท้องผูก , Corticosteriods, Nicotinic acid, Estrogen, Phenothiazine, Saluretics, และไทรอยด์ฮอร์โมน สามารถลดประ สิทธิภาพในการรักษาของไกลเบนคลาไมด์ และทำให้ระดับน้ำตาลในเลือดสูงขึ้น หากมีความจำเป็นต้องใช้ร่วมกันควรต้องปรับขนาดรับประทานให้เหมาะสม 
 
 ///// ควรเก็บรักษายาไกลเบนคลาไมด์อย่างไร? ///// 
ควรเก็บยาไกลเบนคลาไมด์ภายใต้อุณหภูมิ 25 องศาเซลเซียส(Celsius) เก็บยาให้พ้นแสงแดด และความชื้น ไม่ควรเก็บยาในห้องน้ำ และเก็บยาให้พ้นมือเด็กและสัตว์เลี้ยง 
 
 ///// ยาไกลเบนคลาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาไกลเบนคลาไมด์ที่มีจำหน่ายในประเทศไทย มียาชื่อการค้าอื่นและบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Micronase, Diabeta, Glynase Prestab, Glyburide, Diolin, Euglucon, Glco, Glibet, Glinil, Gluconil, Glucosafe, Glunil, Glyboral, Glubovin, G-Nil 
 ///// บรรณานุกรม ///// 
https://en.wikipedia.org/wiki/Glibenclamide[2017,June3] 
http://drug.fda.moph.go.th:81/nlem.in.th/medicine/essential/list/105#item-8702[2017,June3] 
https://mims.com/THAILAND/Home/GatewaySubscription/?generic=glibenclamide[2017,June3] 
https://mims.com/THAILAND/drug/info/Daonil/[2017,June3] 
http://drugs.webmd.boots.com/drugs/drug-222-Glibenclamide.aspx[2017,June3] 
http://www.drugs.com/drug-interactions/glyburide-index.html?filter=2&amp;generic_only=#C[2017,June3]
