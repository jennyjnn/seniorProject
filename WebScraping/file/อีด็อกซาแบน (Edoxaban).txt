อีด็อกซาแบน (Edoxaban)
 ///// บทนำ ///// 
ยาอีด็อกซาแบน(Edoxaban) เป็นยาต้านการแข็งตัวของเลือด (Anticoagulant/blood thinner)  ทางคลินิกใช้ยานี้เพื่อป้องกัน 
- ภาวะหลอดเลือดดำอุดตัน/ภาวะลิ่มเลือดในหลอดเลือดดำ(Deep vein thrombosis) 
- โรคลิ่มเลือดอุดกั้นในปอด/สิ่งหลุดอุดหลอดเลือดปอด(Pulmonary embolism) 
- ลดความเสี่ยงการเป็นอัมพาตด้วยสมองขาดเลือดในผู้ป่วยหัวใจเต้นผิดจังหวะที่ไม่มีความผิดปกติของลิ้นหัวใจ (Nonvalvular atrial fibrillation) 
- รูปแบบเภสัชภัณฑ์ของยาอีด็อกซาแบน เป็นชนิดรับประทาน ร่างกายจะใช้เวลา 1–2 ชั่วโมงเพื่อดูดซึมตัวยานี้จากระบบทางเดินอาหารเข้าสู่กระแสเลือด  การรับประทานยานี้วันละ1ครั้ งก็สามารถป้องกันและควบคุมการแข็งตัวของเลือดได้แล้ว  ยาอีด็อกซาแบนมีการออกฤทธิ์ได้ยาวนาน ร่างกายอาจต้องใช้เวลา 10–14 ชั่วโมงเพื่อกำจัดตัวยานี้ออกจากกระแสเลือดและผ่านทิ้งไปกับปัสสาวะ 
ทั้งนี้ ยังมีข้อจำกัดการใช้ยาอีด็อกซาแบนบางประการที่บุคลากรทางการแพทย์จะให้ความสำคัญและเฝ้าระวังระหว่างใช้ยานี้กับผู้ป่วย อาทิ 
- ผู้ป่วยที่มีการทำงานของไตโดยวัดจากค่าครีอะตินีนเคลียรานซ์ 
(Creatinine clearance) มากกว่า 95 มิลลิลิตร/นาที จะทำให้ระดับยาอีด็อกซาแบนในกระแสเลือดลดต่ำลง และเพิ่มความเสี่ยงต่อภาวะสมองเป็นอัมพาตด้วยเหตุขาดเลือด(Ischemic stroke)  ดังนั้นยานี้จึงเหมาะกับผู้ที่มีค่าครีอะตินีนเคลียรานซ์ตั้งแต่ 95 มิลลิลิตร/นาทีลงมา 
- การใช้ยานี้ให้เกิดประสิทธิผลทางคลินิก ต้องอาศัยความต่อเนื่องของการใช้ยานี้ กรณีผู้ป่วยหยุดหรือเลิกการใช้ยานี้กะทันหัน(Premature discontinuation) ก็จะเป็นเหตุให้เกิดอัมพาตด้วยสมองขาดเลือดได้เช่นกัน 
- กรณีผู้ป่วยที่ต้องเข้ารับการให้ยาชาโดยฉีดเข้าน้ำไขสันหลัง จะต้องหยุดการใช้ยา    	  อีด็อกซาแบนเป็นเวลาอย่างต่ำ 12 ชั่วโมงขึ้นไป เพื่อเป็นการป้องกันภาวะเลือดออกในเนื้อเยื่อของไขสันหลังซึ่งอาจส่งผลเป็นอัมพาตในระยะยาว  และการจะกลับมาใช้ยาอีด็อกซาแบนได้ใหม่ ต้องกระทำหลังจากการให้ยาชาทางน้ำไขสันหลังไปแล้ว 2 ชั่วโมงเป็นอย่างต่ำ 
ยาอีด็อกซาแบนที่มีจำหน่ายในประเทศไทยได้ขึ้นทะเบียนเป็นยาอันตราย และมีขนาดความแรงของยาที่แตกต่างออกไป  ผู้ป่วยที่ได้รับยาชนิดนี้จะต้องปฏิบัติตัวตามแนวทางที่ แพทย์ พยาบาล เภสัชกร แนะนำอย่างเคร่งครัด เช่น รับประทานยานี้ตรงขนาดและตรงเวลาในแต่ละวัน  ห้ามหยุดรับประทานหรือปรับขนาดรับประทานด้วยตนเอง   และเราจะพบเห็นการใช้ยาชนิดนี้/ยานี้ในสถานพยาบาลหลายแห่ง และสามารถซื้อหาได้ตามร้านขายยาขนาดใหญ่ทั่วไป 
 
 ///// อีด็อกซาแบนมีสรรพคุณ(คุณสมบัติ)อย่างไร? ///// 
ยาอีด็อกซาแบนมีสรรพคุณ/ข้อบ่งใช้ เช่น 
- ใช้ป้องกันภาวะอัมพาตด้วยสมองขาดเลือดจากเหตุหัวใจเต้นผิดจังหวะ 	   ชนิด Nonvalvular atrial fibrillation 
- ใช้ป้องกันภาวะลิ่มเลือดในหลอดเลือดดำ(Deep vein thrombosis) 
- ใช้ป้องกันภาวะสิ่งหลุดอุดหลอดเลือดปอด(Pulmonary embolism) 
 
 ///// อีด็อกซาแบนมีกลไกการออกฤทธิ์อย่างไร? ///// 
กลไกการออกฤทธิ์ของยาอีด็อกซาแบนคือ ตัวยาจะเข้ายับยั้งเอนไซม์ที่มีชื่อว่า แฟคเตอร์ เทนเอ (Factor Xa)  เอนไซม์ดังกล่าวมีหน้าที่สำคัญต่อกระบวนการแข็งตัวของเลือด  การยับยั้ง แฟคเตอร์ เทนเอ  จะทำให้กระบวนการรวมตัวของลิ่มเลือดถูกปิดกั้น ส่งผลป้องกันการอุดตันตามหลอดเลือด เช่น หลอดเลือดในสมอง  หลอดเลือดในปอด  ด้วยกลไกดังกล่าวจึงก่อให้เกิดที่มาของสรรพคุณ 
 
 ///// อีด็อกซาแบนมีรูปแบบการจัดจำหน่ายอย่างไร? ///// 
ยาอีด็อกซาแบนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Edoxaban ขนาด 15, 30, และ 60 มิลลิกรัม/เม็ด 
 
 ///// อีด็อกซาแบนมีขนาดการบริหารยาอย่างไร? ///// 
ยาอีด็อกซาแบนมีขนาดการบริหารยา/ใช้ยา เช่น 
ก. ป้องกันการอุดตันของหลอดเลือดในสมองของผู้ป่วยหัวใจเต้นผิดจังหวะ: 
- ผู้ใหญ่: รับประทานยา 60 มิลลิกรัม วันละ1ครั้ง ก่อนหรือหลังอาหารก็ได้ 
ข. บำบัดภาวะสิ่งหลุดอุดหลอดเลือดปอด และภาวะลิ่มเลือดในหลอดเลือดดำ: 
- ผู้ใหญ่: รับประทานยา 60 มิลลิกรัม วันละ1ครั้ง แต่กรณีผู้ป่วยมีน้ำหนักต่ำกว่า 60 กิโลกรัมลงมา แพทย์จะให้รับประทานยาเพียง 30 มิลลิกรัม วันละ1ครั้ง และแพทย์อาจพิจารณาใช้ร่วมกับยาต้านการแข็งตัวของเลือดชนิดอื่นที่เป็นยาฉีด 
อนึ่ง: 
- กรณีค่าครีอะตินีนเคลียรานซ์(Creatinine clearance)อยู่ระหว่าง 15–50 มิลลิลิตร/นาที  แพทย์จะปรับลดขนาดรับประทานลงมาเป็น 30 มิลลิกรัม วันละ1ครั้ง 
- การเปลี่ยนจากยาอีด็อกซาแบนเพื่อไปรับประทานยาต้านการแข็งตัวของเลือด 		          ตัวใหม่ แพทย์จะปรับขนาดรับประทานของยาอีด็อกซาแบนลงมาเป็น 30 มิลลิกรัม/ วัน หรือถ้าผู้ป่วยใช้ยาอีด็อกซาแบน 30 มิลลิกรัม/วันอยู่แล้ว  แพทย์อาจปรับลดขนาดการใช้ยาลงมาเป็น 15 มิลลิกรัม/วัน โดยใช้ร่วมกับยา Vitamin K antagonist 
- เด็ก: ทางคลินิก ยังไม่มีข้อมูลด้านความปลอดภัยและขนาดของการใช้ยานี้ในเด็ก 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอีด็อกซาแบน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ โดยเฉพาะ ยาแอสไพริน หรือยาต้านเกล็ดเลือด    เพราะการใช้ยาอีด็อกซาแบนร่วมกับยาอื่นๆ อาจส่งผลให้อาการของโรครุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาอีด็อกซาแบน สามารถรับประทานทันทีที่นึกขึ้นได้  หากเวลาใกล้เคียงกับการรับประทานยาในมื้อถัดไป ห้ามเพิ่มขนาดรับประทานเป็น 2 เท่า  ให้รับประทานยาที่ขนาดปกติเท่านั้น 
ทั้งนี้ ผู้ป่วยต้องได้รับยาอีด็อกซาแบนต่อเนื่องตามคำสั่งแพทย์ จึงจะเกิดประสิทธิผลของการรักษา 
 
 ///// อีด็อกซาแบนมีผลไม่พึงประสงค์อย่างไร? ///// 
ยาอีด็อกซาแบนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบโลหิตวิทยา: เช่น อาจมีภาวะโลหิตจาง  เลือดออกง่าย  มีเลือดออกในสมอง  เกิดเลือดออกในทางเดินอาหาร 
- ผลต่อผิวหนัง: เช่น เกิดเลือดออกใต้ผิวหนัง  อาจพบผื่นคัน 
- ผลต่อระบบทางเดินปัสสาวะ: เช่น    ปัสสาวะมีเลือดปน/ ปัสสาวะเป็นเลือด 
- ผลต่อตับ: เช่น ตับทำงานผิดปกติ/ตับอักเสบ 
- อื่นๆ: เกิดเลือดประจำเดือนมาผิดปกติในผู้ป่วยสตรี 
*อนึ่ง: การได้รับยาอีด็อกซาแบนเกินขนาด จะเสี่ยงต่อภาวะเลือดออกง่ายตามมา  แพทย์อาจใช้ยา Protamine sulfate, Vitamin k  และ Tranexamic acid เพื่อบรรเทาและป้องกันภาวะเลือดออกง่ายดังกล่าว 
 
 ///// มีข้อควรระวังการใช้อีด็อกซาแบนอย่างไร? ///// 
มีข้อควรระวังการใช้ยาอีด็อกซาแบน เช่น 
- ห้ามใช้กับผู้ที่แพ้ยานี้ หรือแพ้ส่วนประกอบอื่นในสูตรตำรับยานี้ 
- ห้ามใช้ยานี้กับ สตรีมีครรภ์  สตรีที่อยู่ในภาวะให้นมบุตร  เด็ก และผู้สูงอายุ นอกจาก
มีคำสั่งแพทย์ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก 
- ห้ามปรับขนาดรับประทานหรือหยุดการใช้ยานี้อย่างกะทันหัน 
- หากเกิดภาวะเลือดออกง่ายหรือพบเลือดปนมากับอุจจาระ/อุจจาระเป็นเลือด  ปัสสาวะเป็นเลือด ต้องหยุดการใช้ยานี้ทันที แล้วรีบมาพบแพทย์โดยเร็ว ไม่ต้องรอถึงวันแพทย์นัด 
- หลีกเลี่ยงการเกิดบาดแผลต่างๆ ด้วยอาจเกิดภาวะเลือดไหลออกเป็นปริมาณมาก 
- ปฏิบัติตัวตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอีด็อกซาแบนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อีด็อกซาแบนมีปฏิกิริยาระหว่างยากับยาตัวอื่นอย่างไร? ///// 
ยาอีด็อกซาแบนมีปฏิกิริยาระหว่างยากับยาตัวอื่น เช่น 
- การใช้ยาอีด็อกซาแบนร่วมกับยา Aspirin , Ibuprofen  อาจเพิ่มความเสี่ยง
ด้วยอาการเลือดออกง่าย  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาอีด็อกซาแบนร่วมกับยา Phenytoin , Dexamethasone  
เพราะจะทำให้ระดับยาอีด็อกซาแบนในกระแสเลือดลดต่ำลงจนส่งผลให้ยาอีด็อกซาแบนด้อยประสิทธิภาพในการป้องกันการรวมตัวของก้อนลิ่มเลือด 
- หลีกเลี่ยงการใช้ยาอีด็อกซาแบนร่วมกับยาน้ำแร่รังสีไอโอดีน(Sodium iodide-I -131)ด้วยจะทำให้ผลการวินิจฉัยของ Sodium iodide-i-131 ผิดเพี้ยนไป 
- หลีกเลี่ยงการใช้ยาอีด็อกซาแบนร่วมกับ ยาSugammadex(ยาต้านฤทธิ์ยาหย่อนกล้ามเนื้อ) เพราะอาจทำให้ร่างกายต้องใช้เวลาในการยับยั้งภาวะเลือดออกนานกว่าปกติ 
 
 ///// ควรเก็บรักษาอีด็อกซาแบนอย่างไร? ///// 
ควรเก็บยาอีด็อกซาแบนภายใต้อุณหภูมิ 20–25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// อีด็อกซาแบนมีชื่ออื่นอีกไหม? ผลิตจากบริษัทอะไรบ้าง? ///// 
ยาอีด็อกซาแบน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.accessdata.fda.gov/drugsatfda_docs/label/2015/206316lbl.pdf [2018,May5] 
https://www.drugs.com/dosage/edoxaban.html [2018,May5] 
http://www.mims.com/thailand/drug/info/lixiana/?type=brief [2018,May5] 
https://www.youtube.com/watch?v=cy3a__OOa2M [2018,May5] 
https://www.drugs.com/sfx/edoxaban-side-effects.html [2018,May5] 
https://www.drugs.com/drug-interactions/edoxaban-index.html?filter=2#P [2018,May5]
