แมกนิเซียมไฮดรอกไซด์ (Magnesium hydroxide)
 ///// บทนำ ///// 
ยาแมกนิเซียมไฮดรอกไซด์ (Magnesium hydroxide) หรือที่รู้จักกันดีในชื่อการค้าว่า Milk of Magnesia/มิลค์ออฟแมกนีเซีย (ย่อว่า MOM/เอ็มโอเอ็ม) เป็นตัวยาหนึ่งในกลุ่มยาแก้ท้องผูก (ยาระบาย) เป็นยาน้ำแขวนตะกอนมีลักษณะคล้ายน้ำนม มีฤทธิ์เป็นด่างอ่อน 
 ///// ยาแมกนิเซียมไฮดรอกไซด์มีสรรพคุณ (คุณสมบัติ) อย่างไร? ///// 
ยาแมกนิเซียมไฮดรอกไซด์มีสรรพคุณใช้เป็นยาระบายแก้ท้องผูกและยาลดกรด โดยมีขนาดการรับประทานที่แตกต่างกัน เมื่อใช้เป็นยาลดกรด ขนาดรับประทานจะต่ำกว่าเมื่อใช้เป็นยาแก้ท้องผูก 
 ///// ยาแมกนิเซียมไฮดรอกไซด์ออกฤทธิ์อย่างไร? ///// 
ยาแมกนิเซียมไฮดรอกไซด์ออกฤทธิ์ โดยช่วยเพิ่มปริมาณของน้ำในลำไส้จนเกิดการกระตุ้นให้ลำไส้บีบตัวและขับถ่ายอุจจาระได้ 
 ///// ยาแมกนิเซียมไฮดรอกไซด์มีรูปแบบจัดจำหน่ายอย่างไร? ///// 
ยาแมกนิเซียมไฮดรอกไซด์มีรูปแบบจัดจำหน่ายดังนี้ 
- ยาน้ำแขวนตะกอน ขนาด 400 มิลลิกรัม (มก.) ในสารละลาย 5 มิลลิลิตร และ 8 กรัมใน 100 มิลลิลิตร 
- ยาเม็ดขนาด 300 มก. 
 ///// ยาแมกนิเซียมไฮดรอกไซด์มีขนาดรับประทานอย่างไร? ///// 
การรับประทานยาแมกนิเซียมไฮดรอกไซด์มีขนาดแตกต่างกัน ขึ้นอยู่กับลักษณะอาการป่วย เพศ และอายุ ดังนั้นเพื่อความถูกต้องและเหมาะสม ควรให้แพทย์เป็นผู้พิจารณาสั่งจ่ายขนาดรับประทานในผู้ป่วยแต่ละคน สำหรับผู้ใหญ่ขนาดสูงสุดที่รับประทานแก้ท้องผูกไม่ควรเกิน 4.8 กรัม/วัน สำหรับเด็กควรเป็นคำแนะนำจากแพทย์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยาแมกนิเซียมไฮดรอกไซด์ ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิดและอาการจากการแพ้ยา เช่น กินยาแล้ว คลื่นไส้มาก หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้ว 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือไม่ หรือกำลังให้นมบุตรหรือไม่ เพราะยาหลายตัวสามารถผ่านรกหรือผ่านเข้าสู่น้ำนม และเข้าสู่ทารกก่อผลข้างเคียงต่อทารกได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแมกนิเซียมไฮดรอกไซด์ สามารถรับประทานยาเมื่อนึกขึ้นได้ หากการลืมทานยาใกล้กับมื้อถัดไป ให้รับประทานขนาดปกติโดยไม่ต้องเพิ่มขนาดยาเป็น 2 เท่า 
 ///// ยาแมกนิเซียมไฮดรอกไซด์มีผลไม่พึงประสงค์ไหม? ///// 
ผลไม่พึงประสงค์ ( ผลข้างเคียง ) ของยาแมกนิเซียมไฮดรอกไซด์คือ ระคายเคืองในทางเดินอาหาร ท้องเสีย เป็นตะคริวที่ท้อง และอาจเกิดภาวะเป็นพิษจากเกลือแมกนีเซียม (กดการทำงานของระบบประสาทจึงง่วงซึม ความดันโลหิตต่ำ กล้ามเนื้ออ่อนแรง หัวใจเต้นผิดปกติ คลื่นไส้ และอาเจียน) 
 ///// ยาแมกนิเซียมไฮดรอกไซด์มีปฏิกิริยากับยาตัวอื่นไหม? ///// 
การกินยาแมกนิเซียมไฮดรอกไซด์แล้วมีปฏิกิริยากับยาตัวอื่น (ปฎิกิริยาระหว่างยา) ได้ ดังนี้ 
- เมื่อกินร่วมกับยาปฏิชีวนะบางกลุ่มจะลดการดูดซึมของยาปฏิชีวนะกลุ่มนั้น ทำให้ฤทธิ์ในการฆ่าเชื้อแบคทีเรียลดลง ยาปฏิชีวนะดังกล่าวเช่น เตตราไซคลีน (Tetracycline) คลอเตตราไซคลีน (Chlortetracycline) และดอกซีไซคลีน (Doxycycline) 
- เมื่อกินร่วมกับยาบำรุงร่างกายทื่มีธาตุเหล็กเป็นส่วนประกอบ จะเกิดการยับยั้งการดูดซึมธาตุเหล็ก ยาที่มีองค์ประกอบของธาตุเหล็กเช่น เฟอร์รัสซัลเฟท (Ferrous sulphate) เฟอร์ไรฟอสเฟท (Ferri phosphas) เฟอร์รัส ซัคซิเนท (Ferrous succinate) และ เฟอร์รัสออกซาเลท (Ferrous oxalate) 
 ///// มีข้อควรระวังไหมเมื่อกินยาแมกนิเซียมไฮดรอกไซด์? ///// 
ข้อควรระวังเมื่อกินยาแมกนิเซียมไฮดรอกไซด์คือ 
- ระวังการใช้ยาในผู้ป่วยที่พึ่งผ่าตัดลำไส้ โดยเฉพาะการผ่าตัดลำไส้ใหญ่ จากผลข้างเคียงของยาที่อาจทำให้เกิดท้องเสียจึงอาจส่งผลต่อแผลตัดต่อลำไส้ได้ จึงควรปรึกษาแพทย์ก่อนใช้ยานี้เสมอ 
- อาจก่อให้เสียสมดุลของเกลือแร่ในร่างกายจากการท้องเสีย 
- หลีกเลี่ยงการใช้ในหญิงมีครรภ์เพราะอาจส่งผลถึงความพิการของทารกในครรภ์ได้ 
- หลีกเลี่ยงการใช้ในผู้ป่วยโรคไต เพราะแมกนีเซียมกำจัดออกจากร่างกายทางไต จึงอาจกระตุ้นให้ไตวายได้ และ 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิดที่รวมถึงยาแมกนิเซียมไฮดรอกไซด์ ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ควรเก็บรักษายาแมกนิเซียมไฮดรอกไซด์อย่างไร? ///// 
ยาแมกนิเซียมไฮดรอกไซด์สามารถเก็บที่อุณหภูมิห้องได้ แต่ควรให้พ้นแสงแดดและความร้อน และเก็บยาให้พ้นมือเด็กและสัตว์เลี้ยง 
 ///// ยาแมกนิเซียมไฮดรอกไซด์มีชื่ออื่นๆไหม? ผลิตโดยบริษัทอะไรบ้าง? ///// 
ยาแมกนิเซียมไฮดรอกไซด์มีชื่ออื่นตามชื่อทางการค้าและบริษัทผู้ผลิตในประเทศไทย เช่น 
 ///// บรรณานุกรม ///// 
1. นพ. สมชาย ลีลากุศลวงศ์. (2551). แนวทางในการดูแลผู้ป่วยโรคท้องผูก ท้องเสีย และ IBS (ดีวีดี). กรุงเทพฯ: โรงแรมสยามซิตี้
	2. Laxative. http://www.mims.com/Thailand/drug/ [2014,Sept6]
	3. Laxative. http://en.wikipedia.org/wiki/Laxative [2014,Sept6]
	4. www.Drugs.Com [2014,Sept6]
