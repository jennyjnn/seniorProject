ซิงค์ อะซีเตท (Zinc acetate)
 ///// บทนำ ///// 
ยาซิงค์ อะซีเตท (Zinc acetate) เป็นสารประกอบประเภทเกลือของธาตุสังกะสี ถูกนำมาเป็นส่วนประกอบของผลิตภัณฑ์อาหารเสริม, ผสมในยาลูกอมรักษาอาการโรคหวัด, ใช้เป็นยาบำบัดภาวะร่างกายขาดธาตุสังกะสี, ยานี้ยังมีฤทธิ์ฆ่าเชื้อโรคที่ผิวหนังในรูปแบบของยาขี้ผึ้ง ครีม และโลชั่น, ใช้ทำเป็นยาทารักษาสิว, และยาต่อต้านอาการผดผื่นคัน, หรือใช้รักษาภาวะคั่งของธาตุทองแดงในร่างกาย (Wilson’s disease) 
ร่างกายมนุษย์สามารถดูดซึมธาตุสังกะสีได้ดีที่ระดับพีเฮช (pH) หรือค่าความเป็นกรด-ด่าง อยู่ที่ตั้งแต่ 3 ลงมา อาหารจะเป็นตัวรบกวนการดูดซึมธาตุสังกะสีได้อย่างมาก แพทย์จึงแนะนำให้รับประทานยาต่างๆที่มีสังกะสีเป็นองค์ประกอบ (เช่น ยาซิงค์ อะซีเตท) ในขณะที่ท้องว่าง 
ข้อจำกัดการใช้ยาซิงค์ อะซีเตทและยาประเภทธาตุสังกะสีเป็นองค์ประกอบที่ผู้บริโภคควรทราบมีดังนี้ 
- ไม่เหมาะกับผู้ที่แพ้ยานี้หรือแพ้ส่วนประกอบในสูตรตำรับของยาซิงค์ อะซีเตท 
- การใช้ยาชนิดต่างๆกับสตรีตั้งครรภ์ สตรีที่อยู่ในภาวะให้นมบุตร ล้วนแล้วแต่มีข้อควรระวังมากเป็นพิเศษซึ่งรวมยาในซิงค์ อะซีเตทด้วยเช่นกัน 
- การรับประทานยาซิงค์ อะซีเตทร่วมกับอาหารเสริมที่มีธาตุสังกะสีหรือมียาซิงค์ อะซีเตทอยู่แล้ว อาจทำให้ร่างกายได้รับธาตุสังกะสีมากเกินไปจนก่อให้เกิดพิษต่อร่างกายโดยสามารถสังเกตได้จากจะมีอาการคลื่นไส้ อาเจียน ปวดตามร่างกาย เป็นตะคริว และมีภาวะท้องเสียร่วมด้วย 
ยาซิงค์ อะซีเตทยังสามารถก่อให้เกิดอาการข้างเคียง (ผลข้างเคียง) กับร่างกายคล้ายกับยาชนิดอื่นๆได้เช่นเดียวกัน อาการข้างเคียงที่พบได้เป็นปกติของยาชนิดนี้คือ ทำให้มีภาวะคลื่นไส้และอาเจียน ดังนั้นการใช้ยาซิงค์ อะซีเตทจึงควรต้องอยู่ภายใต้การกำกับดูแลของแพทย์เท่านั้น ผู้บริโภคที่มีคำถามเพิ่มเติมเกี่ยวกับการใช้ยานี้สามารถสอบถามข้อมูลได้จากแพทย์ผู้รักษาหรือจากเภสัชกรในสถานพยาบาลและตามร้านขายยาได้โดยทั่วไป 
 ///// ซิงค์ อะซีเตทมีสรรพคุณ (คุณสมบัติ) อย่างไร? ///// 
ยาซิงค์ อะซีเตทมีสรรพคุณ/ข้อบ่งใช้เช่น 
- รักษาภาวะคั่งของธาตุทองแดงในร่างกาย (Wilson’s disease) 
- บำบัดภาวะร่างกายขาดธาตุสังกะสี 
- เป็นส่วนประกอบในยาลูกอมสำหรับรักษาอาการไข้หวัด 
- เป็นส่วนประกอบในยาทาประเภทขี้ผึ้ง โลชั่น ครีม สำหรับรักษาอาการผดผื่นคัน/ผดร้อน สิว และทาฆ่าเชื้อในบริเวณผิวหนัง 
 ///// ซิงค์ อะซีเตทมีกลไกการออกฤทธิ์อย่างไร? ///// 
ตัวอย่างกลไกการออกฤทธิ์ของยาซิงค์ อะซีเตทเช่น 
ก.	สำหรับบำบัดภาวะทองแดงคั่งในร่างกาย: ธาตุสังกะสีในยาซิงค์ อะซีเตทจะออกฤทธิ์ยับยั้งการดูดซึมธาตุทองแดงจากระบบทางเดินอาหารเข้าสู่ร่างกาย และทำให้ตับมีเวลาในการกำจัดธาตุทองแดงส่วนเกินออกจากกระแสเลือด จึงช่วยลดธาตุทองแดงในกระแสเลือดลงได้ 
ข.	สำหรับชดเชยผู้ที่ขาดธาตุสังกะสี: ตัวยาซิงค์ อะซีเตทจะปลดปล่อยธาตุสังกะสีเพื่อให้ร่างกายนำไปใช้ประโยชน์ในการเจริญเติบโตของเซลล์ต่างๆจึงทำให้ภาวะขาดสังกะสีของร่างกายดีขึ้นเป็นลำดับ 
ค. สำหรับทาผิวหนัง: ซิงค์ อะซีเตทในรูปแบบของยาทาผิวหนังจะมีฤทธิ์ฝาดสมานแผล
รักษาแผลให้หายไวขึ้น หรือทำให้เกิดการตกตะกอนโปรตีนของเซลล์เชื้อโรคต่างๆทำให้แบคทีเรียหรือเชื้อโรคดังกล่าวหยุดการแพร่พันธุ์ 
จากกลไกดังกล่าวมาทั้งหมดจึงก่อให้เกิดฤทธิ์ของการรักษาของยาซิงค์ อะซีเตทตามสรรพคุณ 
 ///// ซิงค์ อะซีเตทมีรูปแบบการจัดจำหน่ายอย่างไร? ///// 
ยาซิงค์ อะซีเตทมีรูปแบบการจัดจำหน่ายดังนี้เช่น 
- ยาแคปซูลชนิดรับประทานขนาด 25 และ 50 มิลลิกรัม/แคปซูล หรือ 25,000 หรือ 50,000 ไมโครกรัม/แคปซูล 
- ยาโลชั่น ยาขี้ผึ้ง ยาครีม ทาผิวหนัง 
 ///// ซิงค์ อะซีเตทมีขนาดรับประทานอย่างไร? ///// 
ในบทความนี้ขอยกตัวอย่างขนาดการใช้ยาซิงค์ อะซีเตทเช่น 
ก.	สำหรับบำบัดรักษาภาวะทองแดงคั่งในร่างกาย (Wilson’s disease): 
- ผู้ใหญ่อายุมากกว่า 18 ขึ้นไป: รับประทานยาครั้งละ 50 มิลลิกรัมวันละ 3 ครั้งก่อนอาหาร 1 ชั่วโมงหรือหลังอาหาร 2 - 3 ชั่วโมง 
- เด็กอายุ 5 - 18 ปีที่มีน้ำหนักตัวน้อยกว่า 50 กิโลกรัม: รับประทานยาครั้งละ 25 มิลลิกรัมวัน ละ 3 ครั้งก่อนอาหาร 
- เด็กอายุ 5 - 18 ปีที่มีน้ำหนักตัวมากกว่า 50 กิโลกรัม: รับประทานยาครั้งละ 50 มิลลิกรัมวัน ละ 3 ครั้งก่อนอาหาร 
- เด็กอายุต่ำกว่า 5 ปี: ยังไม่มีข้อมูลทางคลินิกมาสนับสนุนการใช้ยาซิงค์ อะซีเตทเพื่อรักษาภาวะทองแดงคั่งในร่างกายของเด็กอายุวัยนี้ การใช้ยานี้ในเด็กกลุ่มวัยนี้จึงอยู่ในดุลพินิจของแพทย์ผู้รักษาเป็นกรณีๆไป 
ข. สำหรับภาวะร่างกายขาดธาตุสังกะสี: 
- เด็กที่คลอดก่อนกำหนด: รับประทาน 400 ไมโครกรัม/น้ำหนักตัว 1 กิโลกรัม/วันโดยแบ่งรับ ประทานวันละ 2 - 3 ครั้งตามคำสั่งแพทย์ 
- เด็กอายุน้อยกว่า 3 เดือนลงมา: รับประทาน 300 ไมโครกรัม/น้ำหนักตัว 1 กิโลกรัม/วันโดยแบ่งรับประทานวันละ 2 - 3 ครั้งตามคำสั่งแพทย์ 
- เด็กอายุตั้งแต่ 3 เดือน - 5 ปี: รับประทาน 100 ไมโครกรัม/น้ำหนักตัว 1 กิโลกรัม/วันโดยแบ่งรับประทานวันละ 2 - 3 ครั้งตามคำสั่งแพทย์ ในช่วงวัยนี้ห้ามรับประทานยานี้เกิน 5 มิลลิกรัม/วัน 
- เด็กอายุมากกว่า 5 ปี - วัยรุ่น: รับประทาน 2.5 - 5 มิลลิกรัม/วันโดยแบ่งรับประทานวันละ 2              - 3 ครั้งตามคำสั่งแพทย์ 
- ผู้ใหญ่: การใช้ยาซิงค์ อะซีเตทชนิดรับประทานกรณีร่างกายขาดธาตุสังกะสีของผู้ใหญ่ แพทย์ผู้รักษาจะเป็นผู้พิจารณาความเหมาะสมในการใช้ยานี้เป็นกรณีๆไป 
ค. สำหรับซิงค์ อะซีเตทชนิดทาผิวหนังเพื่อรักษาผด ผื่นคัน สิว หรือยับยั้งการเจริญเติบโตของเชื้อโรค: แพทย์อาจให้ทายา 1 - 3 ครั้ง/วันทั้งนี้ขึ้นกับความรุนแรงของโรค องค์ประกอบของยานี้แต่ละสูตรตำรับ รวมถึงวัยของผู้ป่วยแต่ละราย 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซิงค์ อะซีเตท ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาหรืออาหารเสริมอะไรอยู่ เพราะยาซิงค์ อะซีเตทอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยา/ใช้ยาซิงค์ อะซีเตทสามารถรับประทาน/ใช้ยาเมื่อนึกขึ้นได้ ถ้าเวลา ใกล้เคียงกับการรับประทานยา/ใช้ยาในมื้อถัดไป ไม่จำเป็นต้องเพิ่มขนาดยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยา/ใช้ยาซิงค์ อะซีเตทตรงเวลา 
 ///// ซิงค์ อะซีเตทมีผลไม่พึงประสงค์อย่างไร? ///// 
ยาซิงค์ อะซีเตทอาจก่อให้เกิดผลไม่พึงประสงค์ (ผลข้างเคียง/อาการข้างเคียง) เช่น 
ก. ยาซิงค์ อะซีเตทชนิดรับประทาน: อาจก่อให้เกิดผลไม่พึงประสงค์ต่อระบบอวัยวะต่างๆ ของร่างกายดังนี้เช่น 
- ผลต่อการทำงานของตับ: เช่น อาจกระตุ้นให้มีการหลั่งเอนไซม์ตับบางชนิดในเลือดสูงขึ้นเช่น Alkaline phosphatase 
- ผลต่อการทำงานของตับอ่อน: เช่น มีค่าเอนไซม์บางชนิดของตับอ่อนในเลือดสูงขึ้นเช่น Amylase และ Lipase 
- ผลต่อระบบภูมิคุ้มกันต้านทานโรคของร่างกาย: ทำให้การตอบสนองของร่างกายต่อภูมิคุ้มกันฯลดลง 
- ผลต่อระบบทางเดินอาหาร: เช่น ทำให้ระคายเคืองต่อระบบทางเดินอาหารหรือทำให้เกิดอาการคลื่น ไส้ อาเจียน 
ข. ยาซิงค์ อะซีเตทชนิดทาผิวหนัง: ด้วยเป็นยาใช้ภายนอกและใช้เป็นยาทาเฉพาะที่ ดังนั้นผลข้างเคียงที่อาจพบได้จึงเกิดเฉพาะที่ที่ผิวหนังส่วนที่ทายานี้เช่น การระคายเคือง บางครั้งอาจแดง และมีอาการคันร่วมด้วย นอกจากนั้นถ้าทายานี้บ่อยและ/หรือใช้ในปริมาณมากหรือใช้ต่อเนื่องเป็นเวลานานอาจทำให้ผิวหนังส่วนสัมผัสยาเกิดภาวะผิวแห้งและ/หรือผิวลอกได้ 
 ///// มีข้อควรระวังการใช้ซิงค์ อะซีเตทอย่างไร? ///// 
มีข้อควรระวังการใช้ยาซิงค์ อะซีเตททั้งชนิดรับประทานและชนิดทาผิวหนังเช่น 
- ห้ามใช้กับผู้ที่แพ้ยานี้และ/หรือแพ้ส่วนประกอบในส่วนสูตรตำรับของยาซิงค์ อะซีเตท 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามปรับขนาดรับประทาน/หรือขนาดการทายานี้หรือหยุดการใช้ยานี้ด้วยตนเอง 
- กรณีเป็นยาทา ห้ามไม่ให้ยานี้เข้าตาหรือเข้าปาก 
- หากมีอาการแพ้ยาหลังใช้ยานี้เช่น อึดอัด/หายใจไม่ออก/หายใจลำบาก มีผื่นคันตามผิวหนัง ตัวบวม ต้องหยุดการใช้ยานี้ทันทีแล้วรีบมาพบแพทย์/มาโรงพยาบาลโดยเร็วทันที/ฉุกเฉิน 
- ปฏิบัติตัวตามคำแนะนำของแพทย์อย่างเคร่งครัดและมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาซิงค์ อะซีเตทด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ซิงค์ อะซีเตทมีปฏิกิริยาระหว่างยากับยาตัวอื่นอย่างไร? ///// 
ยาซิงค์ อะซีเตทมีปฏิกิริยาระหว่างยากับยาตัวอื่นเช่น 
ก.	    ยาซิงค์ อะซีเตทชนิดรับประทาน: 
- การใช้ยาซิงค์ อะซีเตทร่วมกับยาบางกลุ่มอาจทำให้ประสิทธิภาพการรักษาของยากลุ่มดังกล่าวด้อยลงไป หากไม่มีความจำเป็นใดๆควรหลีกเลี่ยงการใช้ยาร่วมกัน ซึ่งยากลุ่มดังกล่าวเช่น ยา Warfarin, Methyltestosterone, Penicillamine และ Risedronate 
- หลีกเลี่ยงการใช้ยาซิงค์ อะซีเตทร่วมกับยา Ofloxacin, Moxifloxacin ด้วยจะทำให้การดูดซึมจากระบบทางเดินอาหารของยา Ofloxacin และ Moxifloxacin ลดน้อยจนส่งผลต่อประสิทธิภาพในการรักษา 
ข.	ยาซิงค์ อะซีเตทชนิดทาผิวหนัง: เนื่องจากเป็นยาใช้ภายนอกและใช้เฉพาะที่เท่านั้น ทางคลินิกจึงยังไม่มีรายงานการเกิดปฏิกิริยาระหว่างยานี้กับยารับประทานชนิดใดๆ 
 ///// ควรเก็บรักษาซิงค์ อะซีเตทอย่างไร? ///// 
ควรเก็บยาซิงค์ อะซีเตททั้งชนิดรับประทานและชนิดทาผิวหนังภายใต้อุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือรถยนต์ 
 ///// ซิงค์ อะซีเตทมีชื่ออื่นอีกไหม? ผลิตจากบริษัทอะไรบ้าง? ///// 
ยาซิงค์ อะซีเตทที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Zinc_acetate [2016,May7] 
http://www.drugs.com/mtm/zinc-acetate.html [2016,May7] 
https://en.wikipedia.org/wiki/Zinc_toxicity  [2016,May7] 
http://www.ivydry.com/pdfs/Ivy-Dry%20Cream.pdf [2016,May7] 
http://www.drugs.com/dosage/zinc-acetate.html  [2016,May7] 
http://www.drugs.com/drug-interactions/avelox-with-zinc-acetate-1659-1031-2324-0.html  [2016,May7]
