ขี้ผึ้งป้ายตาคลอแรมเฟนิคอล (Chloramphenicol eye ointment)
 ///// บทนำ ///// 
ยาคลอแรมเฟนิคอล(Chloramphenicol) เป็นยาปฏิชีวนะที่นำมาใช้ยับยั้งการเจริญเติบโตของแบคทีเรียได้หลายชนิด  ยานี้ถูกค้นพบในปี ค.ศ. 1947 (พ.ศ. 2490)  รูปแบบยาแผนปัจจุบันที่ยังพบเห็นและมีการใช้กันอยู่ของยานี้ ได้แก่  ยาใช้เฉพาะที่อย่างยาหยอดตา  ขี้ผึ้งป้ายตา และยาฉีด 
สำหรับยา “ขี้ผึ้งป้ายตาคลอแรมเฟนิคอล(Chloramphenicol eye ointment)” มีวัตถุประสงค์ของการใช้เพื่อ รักษาการติดเชื้อแบคทีเรียแบบเฉียบพลันที่ตา  เช่น  การติดเชื้อที่เยื่อตา(เยื่อตาอักเสบ)  เป็นตาแดง  บำบัดอาการระคายเคืองและภาวะมีน้ำตา-ขี้ตามากอันมีสาเหตุจากการอักเสบติดเชื้อ 
ก่อนการใช้ยาขี้ผึ้งป้ายตาคลอแรมเฟนิคัล ผู้บริโภคควรปรึกษาแพทย์เพื่อรับการตรวจยืนยันความเหมาะสมของการใช้ยานี้คือ อาการเกิดจากตาติดเชื้อแบคทีเรียจริง   เพราะถึงแม้ยาคลอแรมเฟนิคอลจะเป็นยาที่ออกฤทธิ์กว้างขวางในการต่อต้านเชื้อแบคทีเรีย แต่ก็ไม่สามารถยับยั้งการเจริญเติบโตของเชื้อโรคได้อีกหลายชนิดเช่นกัน  เช่น เชื้อไวรัส   เชื้อรา 
ทั้งนี้ ข้อควรทราบก่อนการใช้ขี้ผึ้งป้ายตาคลอแรมเฟนิคอลที่ผู้บริโภคควรทราบ เช่น 
- หลีกเลี่ยงการใช้กับผู้ที่มีประวัติแพ้ยาคลอแรมเฟนิคอล 
- สตรีตั้งครรภ์ และสตรีที่อยู่ในภาวะให้นมบุตร ซึ่งเป็นกลุ่มเสี่ยงสูงต่อผลข้างเคียงจากยาชนิดนี้ ควรปรึกษาแพทย์ก่อนใช้ยานี้เสมอ 
- ห้ามใช้กับผู้ที่มีภาวะโลหิตจาง หรือมีระดับเม็ดเลือดในร่างกายต่ำ หรือเป็นผู้ป่วยที่มีภาวะไขกระดูกทำงานผิดปกติ 
- กรณีที่มียาป้ายตา  ยาหยอดตา ชนิดอื่นใช้อยู่ก่อน ต้องแจ้งแพทย์เพื่อแพทย์พิจารณาปรับแนวทางการใช้ยาต่างๆให้เหมาะสมมากขึ้น 
อนึ่ง ผู้บริโภคที่ได้รับยาขี้ผึ้งป้ายตาคลอแรมเฟนิคอล ควรใช้ยาตามคำสั่งแพทย์อย่างเคร่งครัด เพื่อช่วยให้อาการของตาหายเป็นปกติโดยเร็ว 
นอกจากนี้ การใช้ยาขี้ผึ้งประเภทป้ายตาที่รวมถึงยาขี้ผึ้งป้ายตาคอแรมเฟนิคอล ควรปฏิบัติตามคำแนะนำง่ายๆ ดังนี้ เช่น 
- ล้างมือก่อนและหลังใช้ยา 
- เปิดฝาครอบหลอดยา ห้ามมิให้ปลายหลอดยาสัมผัสตา เปลือกตา/หนังตา  นิ้วมือ 
- อาจใช้กระจกเงาช่วยส่อง เพื่อความสะดวกในการป้ายตา 
- ใช้นิ้วมือดึงเปลือกตาล่างลงมาเพียงเบาๆ และเหลือกลูกตามองขึ้นด้านบน 
- บีบยาขี้ผึ้งออกจากหลอดยา ป้ายยาในบริเวณช่องระหว่างเปลือกตาล่างกับลูกตาเป็นทางยาวประมาณ 1 เซนติเมตร 
- หลับตาสักครู่หลังใช้ยา เพื่อช่วยให้ตัวยากระจายทั่วตา 
อนึ่ง  ในระยะหลังป้ายยาขี้ผึ้งป้ายตาทุกชนิด(ประมาณ 15-30 นาที)ที่รวมถึงยาขี้ผึ้งป้ายตาคอแรมเฟนิคอล  ขี้ผึ้งยาฯจะส่งผลต่อการมองเห็น เช่น ตาพร่า/มองเห็นภาพไม่ชัดเจน  ผู้บริโภคจึงควรหลีกเลี่ยง การเคลื่อนที่  การขับขี่ยวดยานพาหนะต่างๆ  การทำงานกับเครื่องจักร ด้วยจะเกิดอุบัติเหตุได้ง่าย 
ส่วนกรณีที่พบอาการผิดปกติจากการแพ้ยานี้หลังการป้ายตา เช่น  หายใจไม่ออก/หายใจลำบาก  มีไข้  หน้าบวม  ผื่นคันขึ้นตามผิวหนัง ให้หยุดการใช้ยานี้ทันที แล้วรีบนำผู้ป่วยมาพบแพทย์/มาโรงพยาบาลโดยเร็ว ทันที/ฉุกเฉิน 
โดยทั่วไป หลังการใช้ยาขี้ผึ้งป้ายตาคอแรมเฟนิคอล อาการอักเสบติดเชื้อของตาจะค่อยๆฟื้นสภาพ และเป็นปกติในเวลาประมาณ 3-7 วัน  กรณีที่อาการของตาไม่ดีขึ้นหลังจากใช้ยานี้ตามระยะเวลาที่เหมาะสม(ประมาณ 2 วัน) หรืออาการแย่ลง  ผู้ป่วยควรต้องรีบกลับมาพบแพทย์/มาโรงพยาบาล เพื่อให้แพทย์พิจารณาปรับแนวทางการรักษา 
ยาขี้ผึ้งป้ายตาคลอแรมเฟนิคอล เมื่อเปิดใช้แล้ว สามารถเก็บต่อเนื่องได้อีก 28 วันเท่านั้น  ทั้งนี้เพื่อเป็นการป้องกันการใช้ยาที่อาจเกิดการปนเปื้อนสิ่งสกปรก ที่รวมถึงเชื้อโรคต่างๆ  และรวมถึงการที่ตัวยาสัมผัสกับ อากาศ และสภาพแวดล้อม ที่อาจทำให้ยามีอายุการเก็บรักษา/การใช้ยาได้สั้นลง 
ผู้บริโภคสามารถสอบถามข้อมูลการใช้ยาขี้ผึ้งป้ายตาคลอแรมเฟนิคอลจากแพทย์ผู้ทำการรักษา หรือขอคำแนะนำได้จากเภสัชกรตามร้ายขายยาโดยทั่วไป 
 ///// ขี้ผึ้งป้ายตา คลอแรมเฟนิคอลมีสรรพคุณ(คุณสมบัติ)อย่างไร? ///// 
ยาขี้ผึ้งป้ายตาคลอแรมเฟนิคอลมีสรรพคุณ/ข้อบ่งใช้ เช่น 
- รักษาเยื่อตาอักเสบจากการติดเชื้อ 
- บำบัดอาการหนังตา/เปลือกตาอักเสบ 
- รักษาบาดแผลที่เกิดกับกระจกตา/กระจกตาอักเสบ(Corneal ulcers) 
- รักษาอาการริดสีดวงตา(Trachoma) 
 ///// ขี้ผึ้งป้ายตา คลอแรมเฟนิคอลมีกลไกการออกฤทธิ์อย่างไร? ///// 
ยาขี้ผึ้งป้ายตาคลอแรมเฟนิคอลมีกลไกการออกฤทธิ์โดย ตัวยาคลอแรมเฟนิคอล จะออกฤทธิ์ยับยั้งการสังเคราะห์สารโปรตีนที่เป็นตัวตั้งต้นของสารพันธุกรรมในแบคทีเรีย ที่เรียกว่าไรโบโซม(Ribosome)  นอกจากนี้ ยังป้องกันการเชื่อมโยงการใช้สารโปรตีนที่แบคทีเรียมีการสังเคราะห์ไว้แล้ว   ทำให้แบคทีเรียไม่สามารถเจริญเติบโต และตายลงในที่สุด  จากกลไกดังกล่าว จึงส่งผลให้เกิดฤทธิ์ของการรักษาตามสรรพคุณ 
 ///// ขี้ผึ้งป้ายตา คลอแรมเฟนิคอลมีรูปแบบการจัดจำหน่ายอย่างไร? ///// 
ยาขี้ผึ้งป้ายตาคลอแรมเฟนิคอลมีรูปแบบการจัดจำหน่าย เป็น ยาขี้ผึ้งป้ายตาขนาดความแรง 1% 
 ///// ขี้ผึ้งป้ายตา คลอแรมเฟนิคอลมีขนาดการบริหารยาอย่างไร? ///// 
ยาขี้ผึ้งป้ายตาคลอแรมเฟนิคอลมีขนาดการบริหารยา/ใช้ยา เช่น 
- ผู้ใหญ่: ป้ายตาข้างที่ติดเชื้อวันละ 3 – 4 ครั้ง และก่อนนอน หรือตามคำสั่งแพทย์ 
- เด็ก: ห้ามใช้ยานี้กับเด็กที่มีอายุต่ำกว่า 2 ปี  ส่วนเด็กในวัยอื่น ขนาดการใช้ยานี้ ให้เป็นไปตามคำสั่งแพทย์ผู้รักษา 
*อนึ่ง: 
- กรณีใช้ยานี้แล้ว 48 ชั่วโมง อาการไม่ดีขึ้น ให้ผู้ป่วยกลับมาพบแพทย์/มาโรงพยาบาล 
- ห้ามใช้ยานี้ติดต่อกันเกิน 5 วัน 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาขี้ผึ้งป้ายตาคลอแรมเฟนิคอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยา หรืออาหารเสริมอะไรอยู่ เพราะ                 ยาขี้ผึ้งป้ายตาคลอแรมเฟนิคอล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆและ/หรือกับอาหารเสริม ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมป้าตาควรทำอย่างไร? ///// 
หากลืมใช้ยาขี้ผึ้งป้ายตาคลอแรมเฟนิคอล สามารถใช้ยาเมื่อนึกขึ้นได้  ถ้าเวลาใกล้เคียงกับการป้ายตาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// ขี้ผึ้งป้ายตา คลอแรมเฟนิคอลมีผลไม่พึงประสงค์อย่างไร? ///// 
ผลไม่พึงประสงค์(ผลข้างเคียง/อาการข้างเคียง) จากการใช้ยาขี้ผึ้งป้ายตาคลอแรมเฟนิคอล พบได้น้อย เท่าที่มีรายงาน จะเป็นเรื่องตาพร่าหลังการป้ายตา ผู้ป่วยบางรายอาจรู้สึกแสบและ/หรือคันตาได้บ้าง 
สำหรับผลข้างเคียงต่อระบบเลือด เช่น การกดการทำงานของไขกระดูก จากการใช้คลอแรมเฟนิคอลชนิดขี้ผึ้งป้ายตา จะพบได้น้อยมาก 
*อย่างไรก็ตาม หากใช้ยานี้ แล้วพบอาการที่มีลักษณะของการแพ้ยา เช่น  หายใจไม่ออก/หายใจลำบาก  หน้าบวม  ผื่นคันขึ้นเต็มตัว ต้องหยุดการใช้ยานี้ทันที และรีบนำผู้ป่วยมาพบแพทย์/มาโรงพยาบาลโดยเร็ว ทันที/ฉุกเฉิน 
 ///// มีข้อควรระวังการใช้ขี้ผึ้งป้ายตาคลอแรมเฟนิคอลอย่างไร? ///// 
มีข้อควรระวังการใช้ขี้ผึ้งป้ายตาคลอแรมเฟนิคอลอ เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ยาคลอแรมเฟนิคอล 
- ห้ามป้ายตาขณะใส่คอนแทคเลนส์ 
- ห้ามปรับขนาดการป้ายตา  หรือใช้ยานี้นานเกินจากคำสั่งแพทย์ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร โดยไม่มีคำสั่งจากแพทย์ 
- ห้ามรับประทาน กรณีกลืนยานี้เข้าปาก ให้รีบนำผู้ป่วยมาโรงพยาบาลโดยเร็วเพื่อทำการบำบัดรักษา 
- แจ้งแพทย์ทุกครั้งว่ามีการใช้ ยาหยอดตา  ยาป้ายตาชนิดอื่น อยู่ก่อนหรือไม่ 
- หลีกเลี่ยงการขับขี่ยวดยานพาหนะ  การควบคุมเครื่องจักร ขณะมีอาการตาพร่าจากการใช้ยานี้ป้ายตา 
- ปฏิบัติตามคำแนะนำของแพทย์ พยาบาล อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาขี้ผึ้งป้ายตาคลอแรมเฟนิคอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ                  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ขี้ผึ้งป้ายตา คลอแรมเฟนิคอลมีปฏิกิริยาระหว่างยากับยาตัวอื่นอย่างไร? ///// 
ด้วยยาขี้ผึ้งป้ายตาคลอแรมเฟนิคอล เป็นรูปแบบเป็น ยาขี้ผึ้งป้ายตา ซึ่งจัดเป็นยาใช้เฉพาะที่ จึงไม่ค่อยพบรายงานการเกิดปฏิกิริยาระหว่างยากับยาชนิดรับประทานใดๆ 
กรณีมีความผิดปกติเกิดขึ้นหลังใช้ยาขี้ผึ้งป้ายตาคลอแรมเฟนิคอลกับยารับประทานชนิดใดก็ตาม ให้รีบนำตัวผู้ป่วยมาพบแพทย์ที่สถานพยาบาลโดยเร็ว 
 ///// ควรเก็บรักษาขี้ผึ้งป้ายตา คลอแรมเฟนิคอลอย่างไร? ///// 
ควรเก็บยาขี้ผึ้งป้ายตาคลอแรมเฟนิคอล ภายใต้อุณหภูมิ 25 องศาเซลเซียส (Celsius)  ห้ามเก็บยาในช่องแช่แข็งของตู้เย็น  ห้ามเก็บยาในห้องน้ำหรือรถยนต์  เก็บยาให้พ้นมือเด็กและสัตว์เลี้ยง  และเก็บยาในภาชนะที่ปิดมิดชิด พ้นแสงแดด ความร้อน และความชื้น 
 ///// ขี้ผึ้งป้ายตา คลอแรมเฟนิคอลมีชื่ออื่นอีกไหม? ผลิตจากบริษัทอะไรบ้าง? ///// 
ยาขี้ผึ้งป้ายตาคลอแรมเฟนิคอล ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Chloramphenicol  [2016,Aug20] 
file:///C:/Users/apai/Downloads/718679.pdf  [2016,Aug20] 
http://www.mims.com/thailand/drug/info/chloroph/?type=brief  [2016,Aug20] 
https://www.medicines.org.uk/emc/medicine/29890  [2016,Aug20] 
http://www.mims.com/thailand/drug/info/cogetine/?type=brief  [2016,Aug20]
