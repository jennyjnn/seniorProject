ออกซาโบโลน (Oxabolone)
 ///// บทนำ ///// 
ยาออกซาโบโลน(Oxabolone หรือ Oxabolone cipionate หรือ Oxabolone cypionate ) เป็นสารประกอบที่นักวิทยาศาสตร์สังเคราะห์ขึ้นโดยมีโครงสร้างคล้ายกับฮอร์โมนเพศชายอยู่ในประเภทอนาบอลิก-แอนโดรจีนิก สเตียรอยด์ (Anabolic-androgenic steroids)  สารประกอบชนิดนี้ก่อให้เกิดผลต่อการเพิ่มสารโปรตีนภายในเซลล์โดยเฉพาะอย่างยิ่งเซลล์ของกล้ามเนื้อ ส่งผลให้เกิดการเจริญเติบโตของกล้ามเนื้อ   รูปแบบเภสัชภัณฑ์ของยาออกซาโบโลนคือยาฉีด โดยมีตัวยาสำคัญอยู่ในรูปของเกลือซิพิโอเนท(Oxabolone cipionate) ทั้งนี้เพราะถ้ารูปแบบยานี้เป็นชนิดรับประทาน ยาออกซาโบโลนจะถูกเปลี่ยนแปลงโครงสร้างโดยตับอย่างรวดเร็วและกลายเป็นสารที่ไม่สามารถออกฤทธิ์ได้ 
เรามักพบเห็นการใช้ยาออกซาโบโลนกับกลุ่มนักกีฬา โดยใช้เป็นยาเสริมสร้างกล้ามเนื้อทั้งชายและหญิง แต่ก็ต้องอยู่ภายใต้การดูแลของแพทย์เท่านั้น  ปริมาณการใช้ยานี้กับชายอาจมากกว่าเพศหญิง 5–7 เท่า/สัปดาห์  โดยผู้รับบริการอาจต้องมารับการฉีดยา 2 ครั้ง/สัปดาห์ หรือในบางกรณี แพทย์จะฉีดยาให้เพียงสัปดาห์ละ 1 ครั้งเพื่อลดอาการข้างเคียง(ผลข้างเคียง)ที่อาจเกิดขึ้นกับผู้ที่ใช้ยาชนิดนี้  อย่างไรก็ตามยาออกซาโบโลนได้ถูกควบคุมโดยองค์การนานาชาติ(World anti-doping agency)เพื่อต่อต้านการใช้สารโด๊ป(Dope, ยากระตุ้นที่จัดเป็นยาผิดกฏหมาย)สำหรับกีฬา  ซึ่งน่าจะมาจากเหตุผลทางจริยธรรมและมารยาทของการเล่นกีฬา 
นอกจากนี้ ยาออกซาโบโลนอาจทำให้เกิดอาการข้างเคียงต่อผิวหนัง  สภาพจิตใจ   ระบบทางเดินอาหาร   ระบบพันธุ์  รวมถึงสรีระของร่างกาย  กรณีที่อาการข้างเคียงเหล่านี้สร้างความรำคาญหรือเป็นอุปสรรคต่อการดำเนินชีวิตประจำวัน  ผู้บริโภค ควรขอคำปรึกษาจากแพทย์เพื่อปรับแนวทางการใช้ยานี้ 
เราจะพบเห็นการใช้ยาออกซาโบโลนในต่างประเทศ โดยถูกวางจำหน่ายภายใต้ชื่อการค้าว่า Steranabol ritardo 
 
 ///// ออกซาโบโลนมีสรรพคุณ(คุณสมบัติ)อย่างไร? ///// 
ยาออกซาโบโลนมีสรรพคุณ/ข้อบ่งใช้ เป็นยากระตุ้นเพื่อเพิ่มมวลกล้ามเนื้อให้กับร่างกายในผู้ใหญ่ 
 
 ///// ออกซาโบโลนมีกลไกการออกฤทธิ์อย่างไร? ///// 
กลไกการออกฤทธิ์ของยาออกซาโบโลนคือ เป็นยาประเภทอนาบอลิก สเตียรอยด์ (Anabolic-androgenic steroids) โดยตัวยาสามารถซึมผ่านเยื่อหุ้มเซลล์ของร่างกายและเข้ารวมตัวกับตัวรับ(Receptor)ของฮอร์โมนแอนโดรเจน(Androgen receptor) ที่อยู่ในเซลล์   ก่อให้เกิดการแสดงออกของยีน/จีน/Gene ที่ควบคุมกระบวนการทำงานต่างๆของร่างกาย เช่น กระตุ้นการสร้างโปรตีนเพื่อเพิ่มมวลของกล้ามเนื้อ 
 
 ///// ออกซาโบโลนมีรูปแบบการจัดจำหน่ายอย่างไร? ///// 
ยาออกซาโบโลนมีรูปแบบการจัดจำหน่าย เป็น 
- ยาฉีดที่มีส่วนประกอบของ Oxabolone cipionate 25 มิลลิกรัม/ 2 มิลลิลิตร 
 
 ///// ออกซาโบโลนมีขนาดการบริหารยาอย่างไร? ///// 
ยาออกซาโบโลนมีขนาดการบริหารยา/ใช้ยา เช่น 
 
- ในบุรุษ(ผู้ใหญ่):	ฉีดยาเข้ากล้ามเนื้อ ขนาด 300–800 มิลลิกรัม/สัปดาห์ 
- ในสตรี(ผู้ใหญ่):	ฉีดยาเข้ากล้ามเนื้อขนาด 40–150 มิลลิกรัม/สัปดาห์ 
อนึ่ง: 
- ความถี่ของการฉีดยานี้ขึ้นอยู่กับแพทย์ เช่น ฉีด 1–2 ครั้ง/สัปดาห์ 
- เด็ก: ยังไม่มีข้อมูลด้านความปลอดภัยในการใช้ยานี้ในเด็ก 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิด รวมถึงยาออกซาโบโลน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น  โรคตับ  รวมทั้งกำลังกินยา/ใช้ยาอะไรอยู่ เพราะยาออกซาโบโลน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
กรณีลืมมารับการฉีดยาออกซาโบโลน ให้ผู้บริโภคแจ้ง แพทย์/พยาบาล/บุคคลากรที่เกี่ยวข้อง เพื่อนัดหมายการฉีดยาในครั้งถัดไป 
 
 ///// ออกซาโบโลนมีผลไม่พึงประสงค์อย่างไร? ///// 
ยาออกซาโบโลนอาจก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อร่างกาย เช่น ทำให้เกิด สิว  ผิวมัน  นอนไม่หลับ  ท้องเสีย  คลื่นไส้  บางกรณีอาจมีภาวะอัณฑะเล็กลง และเกิดอาการหน้าอก/เต้านมโต 
 
 ///// มีข้อควรระวังการใช้ออกซาโบโลนอย่างไร? ///// 
มีข้อควรระวังการใช้ยาออกซาโบโลน  เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยมะเร็งต่อมลูกหมาก 
- ห้ามใช้ยานี้กับ เด็ก  สตรีมีครรภ์/ตั้งครรภ์ และสตรีในภาวะให้นมบุตร 
- หากพบอาการแพ้ยานี้ เช่น  อึดอัดแน่นหน้าอก/หายใจไม่ออก/หายใจลำบาก  มีผื่นคัน ลมพิษขึ้นตามตัว  ต้องหยุดการใช้ยานี้ทันที แล้วรีบมาพบแพทย์/แจ้งแพทย์/พยาบาล/มาโรงพยาบาลทันที/ฉุกเฉิน 
- ปฏิบัติตัวตามคำสั่งแพทย์อย่างเคร่งครัดและมาพบแพทย์/มาโรงพยาบาลตามแพทย์นัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาออกซาโบโลนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพร ต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ออกซาโบโลนมีปฏิกิริยาระหว่างยากับยาตัวอื่นอย่างไร? ///// 
ข้อมูลด้านปฏิกิริยาระหว่างยาของยาออกซาโบโลนกับยารับประทานชนิดต่างๆ ยังมีรายงานทางคลินิกน้อยมาก  อย่างไรก็ตามหากพบว่าการใช้ยาชนิดใดร่วมกับยาออกซาโบโลนแล้วเกิดความผิดปกติต่อระบบการทำงานของร่างกาย ต้องรีบแจ้งแพทย์/มาโรงพยาบาลโดยเร็ว 
 
 ///// ควรเก็บรักษาออกซาโบโลนอย่างไร? ///// 
ควรเก็บยาออกซาโบโลนในช่วงอุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ออกซาโบโลนมีชื่ออื่นอีกไหม? ผลิตจากบริษัทอะไรบ้าง? ///// 
ยาออกซาโบโลน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Steranabol depo 
 ///// บรรณานุกรม ///// 
https://en.wikipedia.org/wiki/Anabolic_steroid#Medical[2017,Aug26] 
https://en.wikipedia.org/wiki/Oxabolone[2017,Aug26] 
http://www.dc.mahidol.ac.th/th/index.php/2013-04-01-04-20-50/2013-04-02-04-10-50/46-1-24[2017,Aug26] 
https://en.wikipedia.org/wiki/World_Anti-Doping_Agency[2017,Aug26] 
https://en.wikipedia.org/wiki/Oxabolone_cipionate[2017,Aug26] 
http://www.canadabodybuilding.com/showthread.php?6083-Oxabolone-Cypionate-Steranabol-Ritardo-Profile[2017,Aug26] 
https://www.drugbank.ca/drugs/DB13185[2017,Aug26] 
http://www.inchem.org/documents/pims/pharm/pim912.html[2017,Aug26]
