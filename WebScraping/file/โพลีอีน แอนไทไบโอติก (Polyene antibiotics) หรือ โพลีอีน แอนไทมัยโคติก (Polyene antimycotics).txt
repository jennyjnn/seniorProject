โพลีอีน แอนไทไบโอติก (Polyene antibiotics) หรือ โพลีอีน แอนไทมัยโคติก (Polyene antimycotics)
 ///// บทนำ ///// 
ยาโพลีอีน แอนไทไบโอติก (Polyene antibiotics) หรืออาจเรียกว่า โพลีอีน แอนไทมัยโคติก(Polyene antimycotics) หรือ Antimicrobial polyene compounds เป็นกลุ่มยา/ยา/ตัวยาที่สังเคราะห์ได้จากแบคทีเรียชนิดสเตรปโตมัยซิส (Streptomyces bacteria) มีฤทธิ์ต่อต้านเชื้อรา โดยตัวยาจะเข้าจับกับเยื่อหุ้มเซลล์ของเชื้อราในบริเวณที่มีชื่อเรียกว่า Ergosterol ทำให้เยื่อหุ้มเซลล์เชื้อราอ่อนแอและเกิดการสูญเสียเกลือแร่ที่มีประจุไฟฟ้า/ไอออน (Ion) อย่างเช่น โพแทสเซียมและโซเดียมไอออนจนส่งผลให้เชื้อราตายลง 
หากพิจารณาโครงสร้างทางเคมีของยากลุ่มโพลีอีน แอนไทไบโอติกจะพบว่าในสูตรโมเลกุล ของตัวยาจะมีการเชื่อมต่อระหว่างอะตอม (Atom) ของธาตุคาร์บอน (Carbon) กับธาตุคาร์บอนด้วยพันธะเคมีชนิดพันธะคู่อยู่หลายแห่ง (4 - 7 แห่ง) จึงเป็นที่มาของคำว่า โพลีอีน (Polyene) และถ้ามองตัวยา/ยานี้ภายใต้แสงยูวี (UV light) จะเห็นยานี้มีลักษณะเป็นสีเหลือง 
ทางคลินิกอาจจำแนกยากลุ่มโพลีอีน แอนไทไบโอติกออกเป็นรายการๆได้ดังต่อไปนี้เช่น 
- Amphotericin B: มักพบเห็นยานี้ในรูปแบบยาฉีด และใช้รักษาการติดเชื้อราอย่างรุนแรงในระบบอวัยวะต่างๆของร่างกาย เป็นยาที่สกัดได้จากเชื้อแบคทีเรียชนิดสเตรปโตมัยซิส โนโดซัส (Strepto myces nodosus) องค์การอนามัยโลกได้ระบุให้ยานี้เป็นยาจำเป็นขั้นพื้นฐานที่ควรมีในสถานพยาบาล ซึ่งผลข้างเคียงของยานี้ที่พบเห็นได้บ่อยได้แก่ มีไข้ หนาวสั่น ปวดศีรษะ และความดันโลหิตต่ำ 
- Nystatin: มักพบเห็นยานี้ในรูปแบบยาใช้เฉพาะที่เช่น เป็นยาเหน็บช่องคลอดหรือไม่ก็ยาเม็ดอมในปาก มักใช้รักษาการติดเชื้อราจากเชื้อราประเภทแคนดิดา (Candida) และการติดเชื้อยีสต์ (Yeast, เชื้อราชนิดที่เป็นเซลล์เดี่ยว) ของช่องคลอด/เชื้อราช่องคลอด ยานี้จัดเป็นยาต้านเชื้อราอีกหนึ่งราย การที่องค์การอนามัยโลกแนะนำให้มีประจำในสถานพยาบาล ซึ่งอาการข้างเคียง (ผลข้างเคียง) จากยานี้เท่าที่พบเห็นจะเป็นอาการแสบคันในบริเวณที่มีการสัมผัสกับตัวยานี้ 
- Natamycin: เป็นตัวยาที่มีการผลิตเป็นทั้งยาครีม ยาหยอดตาที่รักษาเชื้อราที่แผลกระจกตา และ ยาลูกอม โดยใช้รักษาอาการติดเชื้อราประเภทแคนดิดา (Candida), แอสเพอร์จิลลัส (Aspergillus), เซฟาโลสปอเรียม (Cephalosporium), ฟิวซาเรียม (Fusarium) และเพนิซิลเลียม (Penicillium) นอกจากจะใช้ Natamycin เป็นยาแล้วยังใช้เป็นสารกันบูดหรือใช้ในอาหารเพื่อถนอมอาหารอีกด้วย 
นอกจากนี้ยังมียากลุ่มโพลีอีน แอนไทไบโอติกตัวอื่นๆอีกที่อาจมีความโดดเด่นสู้ตัวยาที่กล่าวมาดังข้างต้นไม่ได้เช่น Rimocidin, Filpin, Candicin, Hamycin และ Perimycin 
สำหรับประเทศไทยโดยคณะกรรมการอาหารและยาได้บรรจุให้ยาโพลีอีน แอนไทไบโอติกบางตัวอย่าง Amphotericin B, Nystatin และ Natamycin อยู่ในบัญชียาหลักแห่งชาติโดยระบุให้อยู่ในหมวดยาอันตราย ซึ่งการใช้ยาเหล่านี้ต้องอยู่ภายใต้คำสั่งของแพทย์ผู้รักษาเท่านั้น 
 ///// โพลีอีน แอนไทไบโอติกมีสรรพคุณ (คุณสมบัติ) อย่างไร? ///// 
ยาโพลีอีน แอนไทไบโอติกมีสรรพคุณ/ข้อบ่งใช้เช่น 
- รักษาการติดเชื้อราในปาก (เชื้อราช่องปาก) 
- รักษาการติดเชื้อราที่ตา 
- รักษาการติดเชื้อราที่ผิวหนัง และ 
- รักษาการติดเชื้อราที่ช่องคลอด 
ทั้งนี้ยาโพลีอีน แอนไทไบโอติกมีจะมีประสิทธิภาพการรักษาครอบคลุมเชื้อราประเภทแคนดิดา, ยีสต์, แอสเพอร์จิลลัส เป็นต้น 
 ///// โพลีอีน แอนไทไบโอติกมีกลไกการออกฤทธิ์อย่างไร? ///// 
ตัวยาในกลุ่มโพลีอีน แอนไทไบโอติกมีกลไกการออกฤทธิ์โดยตัวยาจะทำลายเยื่อหุ้มเซลล์ของเชื้อรา ทำให้เกิดการรั่วไหลของประจุเกลือแร่โพแทสเซียมและโซเดียมออกจากเซลล์เชื้อรา ส่งผลให้เกิดการเสียสมดุลของสารเคมี/เกลือแร่ภายในเซลล์เชื้อราจนทำให้เชื้อราตายลงในที่สุด 
 ///// โพลีอีน แอนไทไบโอติกมีรูปแบบการจัดจำหน่ายอย่างไร? ///// 
ยาโพลีอีน แอนไทไบโอติกมีรูปแบบการจัดจำหน่ายเช่น 
- ยาฉีด 
- ยาน้ำชนิดรับประทาน 
- ยาหยอดตา 
- ยาครีมทาผิวหนัง 
- ยาลูกอม และ 
- ยาเหน็บช่องคลอด 
 ///// โพลีอีน แอนไทไบโอติกมีขนาดการบริหารยาอย่างไร? ///// 
ในบทความนี้จะไม่กล่าวถึงการบริหารยา/ขนาดใช้ยาโพลีอีน แอนไทไบโอติกเพราะมีได้หลากหลาย โดยจะขึ้นอยู่กับอาการและความรุนแรงของการติดเชื้อราตามอวัยวะต่างๆของร่างกายผู้ป่วย รวมถึงความเหมาะสมของรูปแบบยาที่จะนำมาใช้รักษา ซึ่งแพทย์ผู้รักษาเท่านั้นจะเป็นผู้ใช้ยาโพลีอีน แอนไทไบโอติกกับผู้ป่วยได้อย่างถูกต้องเหมาะสมและปลอดภัยที่สุด 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโพลีอีน แอนไทไบโอติก ผู้ป่วยควรแจ้งแพทย์/พยาบาลและ เภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาโพลีอีน แอนไทไบโอติก อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมใช้ยาควรทำอย่างไร? ///// 
หากลืมใช้ยาโพลีอีน แอนไทไบโอติกสามารถนำยามาใช้เมื่อนึกขึ้นได้ ถ้าเวลาใกล้เคียงกับ การใช้ยาในครั้งถัดไป ไม่จำเป็นต้องเพิ่มขนาดของการใช้ยาเป็น 2 เท่า 
อย่างไรก็ตามเพื่อประสิทธิผลของการรักษาควรใช้ยาโพลีอีน แอนไทไบโอติกตรงเวลา 
 ///// โพลีอีน แอนไทไบโอติกมีผลไม่พึงประสงค์อย่างไร? ///// 
อาจกล่าวพอสังเขปว่ายาโพลีอีน แอนไทไบโอติกสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆภายในร่างกายได้ดังนี้เช่น 
- ผลต่อผิวหนัง: เช่น เกิดผื่นคันในบริเวณที่สัมผัสกับตัวยา 
- ผลต่อระบบประสาท: เช่น ปวดศีรษะ วิงเวียน มีไข้ เกิดอาการสั่นของร่างกาย และมีภาวะชัก 
- ผลต่อระบบทางเดินอาหาร: เช่น คลื่นไส้ อาเจียน ท้องเสีย 
- ผลต่อระบบกล้ามเนื้อ: เช่น ปวดคอ ปวดหลัง ปวดขา 
- ผลต่อการมองเห็น: เช่น มีอาการตาพร่า 
- ผลต่อระบบหลอดเลือดและหัวใจ: เช่น อาจก่อให้เกิดภาวะความดันโลหิตสูงหรือไม่ก็ต่ำ มีภาวะ หัวใจเต้นผิดจังหวะ 
*อนึ่งถ้าได้รับยานี้เกินขนาด อาจทำให้หัวใจหยุดเต้นได้ 
- ผลต่ออวัยวะไต: เช่น เกิดพิษกับไต/ไตอักเสบ 
- ผลต่อการได้ยิน: เช่น มีภาวะหูดับ 
 
 ///// มีข้อควรระวังการใช้โพลีอีน แอนไทไบโอติกอย่างไร? ///// 
มีข้อควรระวังการใช้ยาโพลีอีน แอนไทไบโอติกเช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ผิดประเภทรูปแบบของยาเช่น นำยาฉีดมาหยอดตา หรือนำยาหยอดตามาเป็นยารับประทาน หรือนำยาเหน็บช่องคลอดมาเป็นยาอม 
- ห้ามนำยานี้มารักษาการติดเชื้อจากแบคทีเรียหรือเชื้อไวรัส 
- หากมีอาการแพ้ยานี้เช่น หายใจไม่ออก/หายใจลำบาก ตัวบวม ผื่นคันขึ้นเต็มตัว ต้องหยุดใช้ยานี้ทันทีและรีบพาผู้ป่วยมาพบแพทย์/มาโรงพยาบาลโดยเร็วทันที/ฉุกเฉิน 
- การใช้ยานี้ต้องเป็นไปอย่างต่อเนื่องทุกวันสม่ำเสมอตามคำสั่งแพทย์จึงจะมีประสิทธิภาพในการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโพลีอีน แอนไทไบโอติกด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โพลีอีน แอนไทไบโอติกมีปฏิกิริยาระหว่างยากับยาตัวอื่นอย่างไร? ///// 
ยาโพลีอีน แอนไทไบโอติกมีปฏิกิริยาระหว่างยากับยาตัวอื่นเช่น 
- การใช้ยา Amphotericin B ร่วมกับยา Tenofovir อาจก่อให้เกิดปัญหากับไต/ไตอักเสบได้ หากมีความจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยา Nystatin ร่วมกับยาวิตามินที่มีส่วนประกอบของ Brewer’s yeast (ยีสต์ชนิดที่ใช้ เป็นส่วนประกอบในอาหารเสริม) อาจส่งผลต่อประสิทธิภาพการทำงานของ Bewer’s yeast หากไม่มีความจำเป็นควรหลีกเลี่ยงการใช้ร่วมกัน 
 ///// ควรเก็บรักษาโพลีอีน แอนไทไบโอติกอย่างไร? ///// 
ควรเก็บยาโพลีอีน แอนไทไบโอติกภายในอุณหภูมิห้องที่เย็นหรือตามคำแนะนำของเอกสารกำกับยา ไม่เก็บยาในห้องน้ำ ในรถยนต์ หรือในช่องแช่แข็งตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โพลีอีน แอนไทไบโอติกมีชื่ออื่นอีกไหม? ผลิตจากบริษัทอะไรบ้าง? ///// 
ยาโพลีอีน แอนไทไบโอติกที่จำหน่ายในประเทศไทย มียาชื่อการค้าและบริษัทผู้ผลิต/ผู้จำ หน่ายเช่น 
 ///// บรรณานุกรม ///// 
https://en.wikipedia.org/wiki/Polyene_antimycotic  [2016,May21] 
https://en.wikipedia.org/wiki/Natamycin  [2016,May21] 
https://en.wikipedia.org/wiki/Nystatin  [2016,May21] 
https://en.wikipedia.org/wiki/Amphotericin_B  [2016,May21] 
http://drug.fda.moph.go.th:81/nlem.in.th/search?keyword=Amphotericin+B [2016,May21] 
http://drug.fda.moph.go.th:81/nlem.in.th/medicine/essential/list/161#item-8926  [2016,May21] 
http://www.mims.com/thailand/drug/search?q=nystatin  [2016,May21] 
http://www.mims.com/thailand/drug/info/natacyn/  [2016,May21]
