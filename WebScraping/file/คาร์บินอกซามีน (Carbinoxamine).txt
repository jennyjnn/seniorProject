คาร์บินอกซามีน (Carbinoxamine)
 ///// บทนำ ///// 
ยาคาร์บินอกซามีน (Carbinoxamine หรือ Carbinoxamine maleate) เป็นยาที่มีฤทธิ์ต่อต้านสารฮีสตามีนและสารคลอริเนอร์จิก (Antihistamine and Anticholinergic agents) มีการวางจำหน่ายครั้งแรกในแถบซีกโลกตะวันตกภายใต้ชื่อการค้าว่า Clistin และใช้เป็นที่แพร่หลายในเวลาต่อมา สรรพคุณของยานี้จะมุ่งเน้นรักษาอาการภูมิแพ้ต่างๆเช่น แพ้อากาศ เยื่อจมูกอักเสบ เยื่อตาอักเสบจากภูมิแพ้ ผื่นคัน และลมพิษที่ขึ้นตามผิวหนัง รูปแบบยาแผนปัจจุบันของยานี้จะเป็นยาชนิดรับประทานทั้งที่เป็นสูตรตำรับยาเดี่ยวและสูตรผสมร่วมกับตัวยาลดน้ำมูกอย่างเช่น Pseudoephedrine 
ยาคาร์บินอกซามีนเป็นยาที่สามารถดูดซึมได้ดีจากระบบทางเดินอาหาร ตัวยาส่วนมากในกระแสเลือดจะถูกเปลี่ยนโครงสร้างทางเคมีเมื่อผ่านไปยังตับ ร่างกายต้องใช้เวลาถึงประมาณ 24 ชั่วโมงเพื่อกำจัดยาออกจากกระแสเลือดโดยผ่านทิ้งไปกับปัสสาวะ 
กลุ่มผู้ป่วยที่จะต้องใช้ความระมัดระวังเป็นอย่างมากเมื่อต้องการใช้ยาคาร์บินอกซามีนคือ สตรีตั้งครรภ์ ด้วยยังไม่มีข้อมูลทางคลินิกระบุว่ายานี้ก่อให้เกิดอันตรายต่อทารกในครรภ์หรือไม่ สำหรับสตรีที่อยู่ในภาวะให้นมบุตรพบว่า ตัวยาคาร์บินอกซามีนสามารถซึมผ่านทางน้ำนมมารดาและส่งผ่านเข้าตัวทารกได้ ดังนั้นจึงควรหลีกเลี่ยงการใช้ยานี้กับผู้ป่วยกลุ่มนี้ รวมถึงไม่ควรใช้ยานี้กับ 
- เด็กที่มีอายุต่ำกว่า 2 ปีลงมา 
- ผู้ป่วยที่แพ้ยาชนิดนี้ 
- ผู้ป่วยที่มีการใช้ยา MAOIs หรือ TCAs อยู่ก่อนแล้ว 
- กรณีที่ผู้ป่วยมีโรคประจำตัวอื่นร่วมด้วยยิ่งต้องเพิ่มความระมัดระวังมากขึ้นเช่น ผู้ป่วยโรคหืดเป็นโรคต้อหิน โรคของต่อมลูกหมาก โรคต่อมไทรอยด์ โรคหัวใจ และโรคความดันโลหิตสูง 
อาการข้างเคียง (ผลข้างเคียง) ที่พบบ่อยขณะที่รับประทานยาคาร์บินอกซามีนคือ ง่วงนอน ดังนั้นเมื่อรับประทานยานี้จึงไม่ควรขับขี่ยวดยานพานะและ/หรือทำงานกับเครื่องจักรด้วยจะเกิดอุบัติเหตุได้ง่าย 
สำหรับผู้ที่รับประทานยาคาร์บินอกซามีนเกินขนาด จะสังเกตพบอาการดังต่อไปนี้เช่น มีภาวะตัวสั่นของร่างกาย วิตกกังวล ท้องอืด ท้องเสีย เกิดอาการลมชัก วิงเวียน นอนไม่หลับ รู้สึกตัวร้อน รูม่านตาขยายเปิดกว้าง ปวดศีรษะ คลื่นไส้ ปวดท้อง อาเจียน แน่นหน้าอก หากพบอาการเหล่านี้ควรนำตัวผู้ป่วยส่งโรงพยาบาลทันที/ฉุกเฉิน การบำบัดภาวะได้รับยานี้เกินขนาดนั้น แพทย์จะรักษาตามอาการของผู้ป่วยโดยตรวจวัดสัญญาณชีพต่างๆนำมาประกอบในการรักษาพยาบาลเช่น ชีพจร อัตราการหายใจ ความดันโลหิต อุณหภูมิของร่างกาย และค่า EKG (การตรวจคลื่นไฟฟ้าหัวใจ) เป็นต้น 
การกระตุ้นให้ผู้ป่วยอาเจียนเพื่อขับเอายานี้ในกระเพาะอาหารออกมาเป็นเรื่องที่ควรหลีกเลี่ยง แต่สามารถใช้วิธีล้างท้องหรือใช้ยาถ่านกัมมันต์ร่วมในการรักษาได้หากผู้ป่วยมีอาการที่เรียกว่า แอนไทโคริเนอร์จิกในระดับที่รุนแรง (Severe anticholinergic effect ตัวอย่างอาการเช่น อุณหภูมิร่างกายสูงขึ้น ไม่มีเหงื่ออก ปากแห้ง หัวใจเต้นเร็ว ตาพร่า รูม่านตาขยาย ปัสสาวะขัด/ปัสสาวะไม่ออก) แพทย์อาจต้องใช้ยา Physostigmine ในการช่วยรักษา 
ยาคาร์บินอกซามีนอาจก่อให้เกิดอันตรายได้หากใช้ผิดวิธี เพื่อความปลอดภัยของผู้บริโภคจึงควรใช้ยานี้ตามคำสั่งของแพทย์เท่านั้น 
 ///// คาร์บินอกซามีนมีสรรพคุณ (คุณสมบัติ) อย่างไร? ///// 
ยาคาร์บินอกซามีนมีสรรพคุณ/ข้อบ่งใช้เช่น 
- บำบัดอาการเยื่อจมูกอักเสบ (Allergic rhinitis) 
- บรรเทาอาการลมพิษ (Allergic urticaria) และอาการแพ้ทางผิวหนัง 
- บรรเทาอาการเยื่อตาอักเสบจากภูมิแพ้ (Allergic conjunctivitis) 
 ///// คาร์บินอกซามีนมีกลไกการออกฤทธิ์อย่างไร? ///// 
ยาคาร์บินอกซามีนมีกลไกการออกฤทธิ์โดย ตัวยาจะออกฤทธิ์ต่อต้านสารฮีสตามีน (Hista mine) และสารกลุ่มโคลิเนอร์จิก (Cholinergic, สารที่เกี่ยวข้องกับสารสื่อประสาท) โดยจะรวมตัวกับตัวรับ (Receptor) ประเภท H1-receptor (Histamine1 receptor) ที่มีอยู่ในผนังเซลล์ของกระเพาะอาหาร ลำไส้ หลอดเลือด รวมถึงอวัยวะของระบบทางเดินหายใจ ส่งผลให้ยับยั้งอาการแพ้ต่างๆ และเกิดฤทธิ์ของการรักษาตามสรรพคุณ 
 ///// คาร์บินอกซามีนมีรูปแบบการจัดจำหน่ายอย่างไร? ///// 
ยาคาร์บินอกซามีนมีรูปแบบการจัดจำหน่ายเช่น 
- ยาน้ำชนิดรับประทานขนาด 1.5, 1.75 และ 4 มิลลิกรัม/5 มิลลิลิตร 
- ยาเม็ดชนิดรับประทานขนาด 4 มิลลิกรัม/เม็ด 
- ยาเม็ดชนิดรับประทานที่ผสมร่วมกับยาอื่นเช่น Carbinoxamine maleate 6 มิลลิกรัม + Pseudoephedrine HCl/Hydrochloride 60 มิลลิกรัม/เม็ด 
 ///// คาร์บินอกซามีนมีขนาดรับประทานอย่างไร? ///// 
ยาคาร์บินอกซามีนมีขนาดรับประทานเช่น 
- ผู้ใหญ่: รับประทานครั้งละ 4 - 8 มิลลิกรัมวันละ 3 - 4 ครั้ง 
- เด็กอายุ 6 - 11 ปี: รับประทานครั้งละ 2 - 4 มิลลิกรัมวันละ 3 - 4 ครั้ง 
- เด็กอายุ 2 - 5 ปี: รับประทาน 0.2 - 0.4 มิลลิกรัม/น้ำหนักตัว 1 กิโลกรัม/วัน 
- เด็กอายุต่ำกว่า 2 ปี: ยังไม่มีข้อมูลทางคลินิกเรื่องผลข้างเคียงของยานี้ในเด็กกลุ่มนี้อย่างชัดเจน การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
*อนึ่ง 
- ยานี้รับประทานก่อนหรือหลังอาหารก็ได้ 
- ขนาดรับประทานสูงสุดของผู้ใหญ่ไม่ควรเกิน 24 มิลลิกรัม/วัน ขนาดรับประทานสูงสุดของเด็กอยู่ในดุลพินิจของแพทย์ผู้รักษาเป็นแต่ละรายผู้ป่วย 
- ผู้ป่วยบางรายรับประทานยาเพียง 4 มิลลิกรัม/วันก็สามารถควบคุมอาการแพ้ได้ตลอดทั้งวัน ดังนั้นขนาดการใช้ยาจึงอยู่ในดุลพินิจของแพทย์ผู้รักษาเป็นแต่ละรายผู้ป่วย 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาคาร์บินอกซามีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาคาร์บินอกซามีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคาร์บินอกซามีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาคาร์บินอกซามีนตรงเวลา 
 ///// คาร์บินอกซามีนมีผลไม่พึงประสงค์อย่างไร? ///// 
ยาคาร์บินอกซามีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบประสาท: เช่น มีอาการง่วงนอน วิงเวียน ปวดศีรษะ กระสับกระส่าย 
- ผลต่อการมองเห็น: เช่น อาจมองเห็นภาพซ้อน 
- ผลต่อระบบทางเดินอาหาร: เช่น คลื่นไส้ อาเจียน ท้องเสีย ปากแห้ง แสบร้อนกลางหน้าอก และเบื่ออาหาร 
- ผลต่อระบบทางเดินปัสสาวะ: เช่น เกิดภาวะปัสสาวะมาก 
 ///// มีข้อควรระวังการใช้คาร์บินอกซามีนอย่างไร? ///// 
มีข้อควรระวังการใช้ยาคาร์บินอกซามีนเช่น 
- ห้ามใช้กับผู้ที่แพ้ยาคาร์บินอกซามีน 
- ห้ามใช้ยานี้กับเด็กอายุต่ำกว่า 2 ปีลงมาและสตรีที่อยู่ในภาวะให้นมบุตร 
- ห้ามใช้ยานี้กับสตรีตั้งครรภ์รวมถึงผู้สูงอายุโดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามรับประทานยานี้พร้อมสุราหรือเครื่องดื่มที่มีแอลกอฮอล์เป็นส่วนประกอบ 
- ห้ามใช้ยานี้ร่วมกับยากลุ่ม MAOIs 
- ระหว่างใช้ยานี้ควรระวังอาการดังต่อไปนี้เช่น ความดันในตาเพิ่มขึ้น ภาวะไทรอยด์ฮอร์โมนสูง (ต่อมไทรอยด์เป็นพิษ) มีอาการทางโรคหัวใจ และความดันโลหิตสูง 
- กรณีพบอาการแพ้ยาเช่น เกิดผื่นคันเต็มตัว ใบหน้า-ลิ้น-ปาก-คอเกิดอาการบวม หายใจไม่ออก/หายใจลำบาก ต้องหยุดใช้ยานี้ทันทีแล้วรีบนำตัวผู้ป่วยมาพบแพทย์/มาโรงพยาบาลทันที/ฉุกเฉิน 
- กรณีใช้ยานี้แล้วอาการไม่ดีขึ้นหรือกลับแย่ลงกว่าเดิมให้ผู้ป่วยรีบกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมคาร์บินอกซามีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// คาร์บินอกซามีนมีปฏิกิริยาระหว่างยากับยาตัวอื่นอย่างไร? ///// 
ยาคาร์บินอกซามีนมีปฏิกิริยาระหว่างยากับยาตัวอื่นเช่น 
- การใช้ยาคาร์บินอกซามีนร่วมกับยา Alprazolam, Propoxyphene, Hydrocodone อาจทำให้ผู้ป่วยได้รับผลข้างเคียงต่างๆตามมาเช่น วิงเวียน ง่วงนอน รู้สึกสับสน ขาดสมาธิ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาคาร์บินอกซามีนร่วมกับยาชนิดรับประทานของยา Potassium citrate, Potassium chloride สามารถก่อให้เกิดการระคายเคืองต่อกระเพาะอาหารเพิ่มมากขึ้น บางกรณีอาจกระตุ้นให้เกิดแผล (แผลในกระเพาะอาหาร) และมีภาวะเลือดออก (เลือดออกในทางเดินอาหาร) ตามมา เพื่อป้องกันภาวะดังกล่าวจึงควรหลีกเลี่ยงการใช้ยาร่วมกัน 
- การใช้ยาคาร์บินอกซามีนร่วมกับยา Topiramate อาจทำให้ร่างกายลดการหลั่งเหงื่อและส่งผลให้ผู้ป่วยเกิดภาวะเป็นลมแดดได้ง่าย หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีบุคคลไป 
 ///// ควรเก็บรักษาคาร์บินอกซามีนอย่างไร? ///// 
ควรเก็บยาคาร์บินอกซามีนภายใต้อุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิดพ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// คาร์บินอกซามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาคาร์บินอกซามีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
อนึ่งยาคาร์บินอกซามีนที่จำหน่ายในประเทศอื่น มียาชื่อการค้าอื่นเช่น Palgic, Rondec, Rhinopront 
 ///// บรรณานุกรม ///// 
http://www.drugs.com/pro/carbinoxamine.html  [2016,March12] 
https://en.wikipedia.org/wiki/Carbinoxamine  [2016,March12] 
https://www.mims.com/Thailand/drug/info/Histin/  [2016,March12] 
http://www.drugs.com/drug-interactions/carbinoxamine-index.html?filter=3&amp;generic_only=  [2016,March12]
