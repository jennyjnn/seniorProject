โคลบาแซม (Clobazam)
 ///// บทนำ ///// 
ยาโคลบาแซม(Clobazam ย่อว่า CLB)เป็นยาในกลุ่มเบนโซไดอะซีปีน(Benzodiazepine)ที่มีการออกฤทธิ์นาน  ทางคลินิกนำมาใช้รักษาอาการวิตกกังวลตั้งแต่ปี ค.ศ.1975 (พ.ศ.2518) และใช้บำบัดอาการลมชักเมื่อปี ค.ศ.1984 (พ.ศ.2527)  ยานี้สามารถใช้ได้ทั้ง เด็ก ผู้ใหญ่ และผู้สูงอายุ   รูปแบบเภสัชภัณฑ์ของยาโคลบาแซมเป็นยารับประทาน โดยตัวยามีการดูดซึมจากระบบทางเดินอาหารเข้าสู่กระแสเลือดประมาณ 87%   เมื่อเข้าสู่กระแสเลือด ยานี้จะถูกทำลายโดยตับ และมีการขับทิ้งโดยผ่านไปกับปัสสาวะ รวมระยะเวลาที่ยาโคลบาแซมสามารถอยู่ในร่างกายได้ประมาณ 18–42 ชั่วโมง  ดังนั้น ผู้ป่วยจึงอาจรับประทานยานี้วันละ1ครั้งก่อนนอน หรือวันละ 2 ครั้ง เช้า-เย็น  ทั้งนี้ขึ้นอยู่กับอาการโรคและดุลยพินิจของแพทย์ที่เห็นว่าเหมาะสม 
อย่างไรก็ตาม ยาโคลบาแซมก็มีข้อห้ามใช้กับผู้ป่วยที่มีสถานะของสุขภาพดังนี้ เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มีประวัติติดสาร/ยาเสพติด 
- ห้ามใช้ยาโคลบาแซมกับผู้ป่วยด้วยโรคกล้ามเนื้ออ่อนแรง  สตรีมีครรภ์/ตั้งครรภ์  สตรีในภาวะให้นมบุตร  ผู้ป่วยโรคตับระยะรุนแรง  ผู้ที่มีภาวะหยุดหายใจขณะนอนหลับรวมถึงผู้ที่มีภาวะระบบทางเดินหายใจทำงานผิดปกติ เช่น โรคหืด 
- ห้ามใช้ยานี้ร่วมกับยาแก้ปวดประเภท Opioid หรือยาเบนโซไดอะซีปีนตัวอื่น  
ด้วยจะทำให้ผู้ป่วยได้รับอาการข้างเคียง (ผลข้างเคียง) อย่างเช่น  ง่วงนอน  การหายใจช้าลง  หรือมีความรู้สึกสับสนเพิ่มมากขึ้น 
- ห้ามปรับขนาดรับประทานโดยไม่ได้ขอคำปรึกษาจากแพทย์ 
- *การรับประทานยาโคลบาแซมเกินขนาด จะก่อให้เกิดอาการง่วงนอนมาก  รู้สึกสับสน  ตัวเย็น  ความดันโลหิตต่ำ และมีภาวะกดการหายใจจนเข้าขั้นโคม่า ซึ่งหากผู้ป่วยมีอาการดังกล่าว ต้องรีบนำส่งโรงพยาบาลทันที/ฉุกเฉิน 
- ห้ามหยุดรับประทานยานี้โดยกะทันหัน เพราะอาจทำให้ผู้ป่วยมีความเสี่ยงจากอาการโรคที่เป็นอยู่ทวีความรุนแรงขึ้น เช่น  เกิดการชัก  อารมณ์แปรปรวน   
นอนไม่หลับ   การหยุดใช้ยานี้ที่ปลอดภัยต่อผู้ป่วย ต้องให้แพทย์เป็นผู้ค่อยๆปรับลดขนาดรับประทานลงเป็นลำดับ 
- ยานี้อาจทำให้เกิดความรู้สึกอยากทำร้ายตนเองขึ้นได้  ญาติผู้ป่วยจึงต้องเป็นผู้ที่มีบทบาทสำคัญคอยเฝ้าสังเกตพฤติกรรมของผู้ป่วย  หากพบว่าผู้ป่วยมีอารมณ์ซึมเศร้ามากขึ้น หรือเกิดภาวะก้าวร้าว  อารมณ์เหวี่ยง/อารมณ์แปรปรวน  ควรรีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
ผู้ป่วยที่ได้รับยาโคลบาแซมต้องทำความเข้าใจเรื่องการใช้ยานี้อย่างถูกต้องจาก แพทย์/พยาบาล/เภสัชกร  ต้องสามารถสังเกตอาการผิดปกติที่เกิดขึ้นจากการใช้ยานี้ได้ เช่น  หากพบอาการ แน่นหน้าอก  มีไข้  เกิดผื่นคัน  ไออย่างรุนแรง  สีผิวคล้ำขึ้น  ใบหน้าบวม  เกิดอาการชัก  ต้องรีบนำผู้ป่วยมาพบแพทย์/มาโรงพยาบาลทันที/ฉุกเฉิน  การใช้ยานี้ได้ถูกต้องตามคำสั่งแพทย์เท่านั้น จึงจะทำให้อาการของผู้ป่วยดีขึ้น 
อนึ่ง ในบ้านเราจะพบเห็นการจัดจำหน่ายยาโคลบาแซมภายใต้ชื่อการค้าว่า “Frisium” 
 
 ///// โคลบาแซมมีสรรพคุณ(คุณสมบัติ)อย่างไร? ///// 
ยาโคลบาแซมมีสรรพคุณ/ข้อบ่งใช้ เช่น 
- ใช้รักษาอาการวิตกกังวล ที่มีระดับความรุนแรงสูง โดยใช้ยานี้เพียงระยะสั้นๆตามดุลพินิจของแพทย์ 
- รักษาอาการลมชัก ซึ่งอาจต้องใช้ยานี้เป็นเวลานานทั้งนี้ขึ้นกับดุลพินิจของแพทย์เช่นกัน 
 ///// โคลบาแซมมีกลไกการออกฤทธิ์อย่างไร? ///// 
ยาโคลบาแซม มีกลไกการออกฤทธิ์ที่สมอง โดยตัวยาจะเข้าจับกับตัวรับ(Receptor)ที่เรียกว่า GABA receptors  ส่งผลให้เกิดการปรับการส่งผ่านของกระแสประสาทอย่างมีสมดุลจนใกล้เคียงกับภาวะปกติ ด้วยกลไกนี้จึงทำให้เกิดฤทธิ์ของการรักษาได้ตามสรรพคุณ 
 
 ///// โคลบาแซมมีรูปแบบการจัดจำหน่ายอย่างไร? ///// 
ยาโคลบาแซมมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยยา Clobazam ขนาด 5, 10 และ 20 มิลลิกรัม/เม็ด 
- ยาน้ำชนิดรับประทานที่ประกอบด้วยยา Clobazam ขนาด 2.5 มิลลิกรัม/มิลลิลิตร 
 
 ///// โคลบาแซมมีขนาดรับประทานอย่างไร? ///// 
ยาโคลบาแซมมีขนาดรับประทาน เช่น 
- ผู้ใหญ่และเด็กอายุตั้งแต่ 13 ปีขึ้นไป: รับประทานยาขนาด 20–30 มิลลิกรัม ครั้งเดียว ก่อนนอน หรือจะแบ่งรับประทานระหว่างวันก็ได้ตามคำแนะนำของแพทย์ กรณีที่มีอาการรุนแรง แพทย์อาจปรับเพิ่มขนาดรับประทานเป็น 60 มิลลิกรัม/วัน 
- เด็กอายุ 3–12 ปี:	รับประทานยาขนาด 0.125 มิลลิกรัม/น้ำหนักตัว 1 กิโลกรัม วันละ 2 ครั้ง เช้า-เย็น ขนาดรับประทานที่ใช้คงระดับการรักษา คือ
0.250 มิลลิกรัม/น้ำหนักตัว 1 กิโลกรัม วันละ 2 ครั้ง เช้า-เย็น  ขนาดรับประทานสูงสุดไม่เกิน 0.500 มิลลิกรัม/น้ำหนักตัว 1 กิโลกรัม วันละ 2 ครั้ง เช้า-เย็น 
- เด็กอายุต่ำกว่า 3ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็กวัยนี้  การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
- ผู้สูงอายุ:	รับประทานยา 10–20 มิลลิกรัม/วัน 
อนึ่ง: 
- สามารถรับประทานยานี้ก่อนหรือหลังอาหารก็ได้ 
- แพทย์จะปรับขนาดรับประทานของยานี้ลดลง เมื่อใช้ยานี้กับผู้ป่วย โรคตับ หรือโรคไต 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาโคลบาแซม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ  โรคไต  โรคความดันโลหิตสูง  โรคความดันโลหิตต่ำ   โรคกล้ามเนื้อ  รวมทั้งกำลังกินยา/ใช้ยาอะไรอยู่ เพราะยาโคลบาแซม อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโคลบาแซม   สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
แต่อย่างไรก็ดี การลืมรับประทานยาโคลบาแซม  อาจก่อให้เกิดอาการถอนยาตามมา 
 ///// โคลบาแซมมีผลไม่พึงประสงค์อย่างไร? ///// 
ยาโคลบาแซมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น  มีอาการ  ท้องผูก    อาเจียน  คลื่นไส้   ปากแห้ง 
- ผลต่อระบบประสาท:   เช่น  ปวดศีรษะ  วิงเวียน  อาจมีอาการตัวสั่นเล็กน้อย  ง่วงนอน  สูญเสียการทรงตัว  ความจำเสื่อม 
- ผลต่อระบบทางเดินปัสสาวะ:   เช่น  ทางเดินปัสสาวะอักเสบ(โรคติดเชื้อระบบทางเดินปัสสาวะ)  ปัสสาวะขัด 
- ผลต่อระบบทางเดินหายใจ:  เช่น  โรคติดเชื้อทางเดินหายใจส่วนบน  ปอดบวม  หลอดลมอักเสบ  ไอ   หายใจขัด/หายใจลำบาก 
- ผลต่อผิวหนัง:  เช่น  เกิดผื่นคันตามผิวหนัง  เหงื่อออกมาก 
- ผลต่อระบบกล้ามเนื้อและกระดูก:   เช่น  ปวดกล้ามเนื้อ   กล้ามเนื้ออ่อนแรง 
- ผลต่อระบบการเผาผลาญพลังงานของร่างกาย:  เช่น  หิวอาหารบ่อย หรือไม่ก็เบื่ออาหาร 
- ผลต่อตับ:  เช่น  ค่าเอนไซม์การทำงานของตับในเลือดเพิ่มขึ้น 
- ผลต่อระบบหัวใจและหลอดเลือด:    เช่น  ความดันโลหิตต่ำ 
- ผลต่อสภาพจิตใจ:   เช่น ก้าวร้าว  นอนไม่หลับ  ซึม  สมรรถภาพทางเพศถดถอย  รู้สึกสับสน  มีความรู้สึกอยากทำร้ายตัวเอง 
- ผลต่อตา:   เช่น  การมองเห็นภาพไม่ชัดเจน 
 
 ///// มีข้อควรระวังการใช้โคลบาแซมอย่างไร? ///// 
มีข้อควรระวังการใช้ยาโคลบาแซม เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น สีเม็ดยาเปลี่ยน เม็ดยาแตกหัก 
- ห้ามหยุดใช้ยานี้กะทันหัน 
- ห้ามใช้ยานี้กับสตรีมีครรภ์  สตรีในภาวะให้นมบุตร 
- ห้ามใช้ยานี้กับผู้ป่วย  โรคตับ  ผู้ที่ติดสาร/ยาเสพติด  ผู้ป่วยกล้ามเนื้ออ่อนแรง 
- เฝ้าสังเกตอาการของผู้ป่วยระหว่างที่ใช้ยาโคลบาแซม โดยเฉพาะเรื่องพฤติกรรม  และอารมณ์ที่เปลี่ยนแปลง ซึ่งถ้าผู้ป่วยมีอารมณ์เปลี่ยนแปลง เช่น ก้าวร้าวขึ้น ให้รีบพบแพทย์/มาโรงพยาบาล ไม่ต้องรอถึงวันแพทย์นัด 
- มาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโคลบาแซมด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โคลบาแซมมีปฏิกิริยาระหว่างยากับยาตัวอื่นอย่างไร? ///// 
ยาโคลบาแซมมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาโคลบาแซมร่วมกับยา Hydrocodrone , Codeine , Fentanyl,  ด้วยจะทำให้เกิดภาวะซึมเศร้ามากขึ้น รวมถึงมีการกดทางเดินหายใจจนถึงขั้นโคม่าได้ 
- หลีกเลี่ยงการใช้ยาโคลบาแซมร่วมกับยา Diphenhydramine  ด้วยยาโคลบาแซมจะทำให้ระดับยา Diphenhydramine ในกระแสเลือดเพิ่มขึ้นจนผู้ป่วยได้รับผลข้างเคียงจากยา Diphenhydramine สูงขึ้นตามมา  หากจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมเป็นรายบุคคลไป 
- หลีกเลี่ยงการใช้ยาโคลบาแซมร่วมกับยา Acetylcarbromal(ยารักษาทางจิตเวช)   ด้วยจะทำให้ผู้ป่วยได้รับอาการข้างเคียง อาทิ วิงเวียน  ง่วงนอน  รู้สึกสับสน  การครองสติทำได้ไม่ดีเหมือนเดิม 
- ห้ามใช้ยาโคลบาแซมร่วมกับยา Perindopril  ด้วยจะทำให้ความดันโลหิตต่ำ 
 ///// ควรเก็บรักษาโคลบาแซมอย่างไร? ///// 
เก็บยายาโคลบาแซมภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// โคลบาแซมมีชื่ออื่นอีกไหม? ผลิตจากบริษัทอะไรบ้าง? ///// 
ยาโคลบาแซม ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Onfi, Tapclob, Urbanol 
 ///// บรรณานุกรม ///// 
https://www.drugs.com/ppa/clobazam.html[2017,July1] 
https://www.drugs.com/sfx/clobazam-side-effects.html[2017,July1] 
https://www.drugs.com/drug-interactions/clobazam-index.html?filter=3&amp;generic_only=[2017,July1] 
http://www.mims.com/thailand/drug/info/clobazam/?type=brief&amp;mtype=generic[2017,July1] 
https://en.wikipedia.org/wiki/Clobazam[2017,July1] 
https://www.medicines.org.uk/emc/medicine/8300/PIL/Frisium+Tablets+10+mg[2017,July1]
