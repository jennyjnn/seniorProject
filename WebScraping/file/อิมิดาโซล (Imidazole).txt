อิมิดาโซล (Imidazole)
 ///// บทนำ ///// 
ยาอิมิดาโซล (Imidazole) เป็นกลุ่มสารประกอบอินทรีย์ที่มีอยู่ในผลิตภัณฑ์ธรรมชาติมากมาย อาทิเช่น สารแอลคาลอยด์ (Alkaloids) รวมถึงยาต่างๆหลายรายการอย่างเช่น ยาต้านเชื้อรา (Antifungal drugs) ยาปฏิชีวนะกลุ่มไนโตรอิมิดาโซล (Nitroimidazole series of antibiotics) กรดอะมิโนอย่างเช่น ฮิสทิดีน (Histidine, สารที่ร่างกายใช้สร้างสารโปรตีน) รวมถึงยาสงบประสาท(ยากล่อมประสาท ) ประเภทไมดาโซแลม (Midazolam) 
ยาอิมิดาโซลถูกค้นพบครั้งแรกในปี ค.ศ. 1840 (พ.ศ. 2383) โดยมีการพัฒนาและสังเคราะห์ยาในกลุ่มนี้อย่างต่อเนื่องมาจนถึงปัจจุบัน 
ทั้งนี้อาจสรุปหมวดหมู่/ประเภท/กลุ่มของยาอิมิดาโซลตามประโยชน์ทางคลินิกที่มีการนำตัวยามาใช้บ่อยได้ดังนี้เช่น 
1.	ยาอิมิดาโซลประเภทยาต้านเชื้อรา: ตัวอย่างยาในกลุ่มนี้เช่น Bifonazole, Butoconazole, 
Climbazole, Clotrimazole, Croconazole, Econazole, Enilconazol, Fenticonazole, Flutrima zole,, Isoconazole, Ketoconazole, Miconazole, Neticonazole, Omoconazole, Oxiconazole, Sertaconazole, Sulconazole, Tioconazole 
2.	ยาอิมิดาโซลประเภทไนโตรอิมิดาโซล (Nitroimidazole antibiotics): ใช้ต้านเชื้อโปรโตซัวชนิดต่างๆและมีบางรายการที่ใช้ต่อต้านเชื้อแบคทีเรียได้ด้วย ตัวอย่างยาในกลุ่มนี้ได้แก่ Azanidazole, Dimetridazole, Megazol, Metronidazole, Nimorazole, Ornidazole, Propenida zole, Secnidazole, Tinidazole 
3.	ยาอิมิดาโซลกลุ่มยากันชัก: เช่น Nafimidone, Midazolam 
4.	ยาอิมิดาโซลประเภทที่ใช้เป็นยาต้านไวรัส: เช่น Netropsin 
5.	ยาอิมิดาโซลกลุ่มที่ใช้ต่อต้านการรวมตัวของเกล็ดเลือด (ยาต้านการแข็งตัวของเลือด): เช่น Ozagrel 
6.	ยาอิมิดาโซลกลุ่มที่ใช้ป้องกันอาการคลื่นไส้-อาเจียน: เช่น Lunosetron, Ondansetron 
7.	ยาอิมิดาโซลกลุ่มที่ใช้รักษาอาการซึมเศร้า: เช่น Imafen 
8.	ยาอิมิดาโซลกลุ่มที่ใช้บำบัดอาการหดเกร็งของท่อปัสสาวะ: เช่น Imidafenacin 
9.	ยาอิมิดาโซลกลุ่มที่ใช้รักษาโรคความดันโลหิตสูง: เช่น Olmesartan 
10.	ยาอิมิดาโซลกลุ่มที่ใช้รักษาโรคต้อหิน: เช่น Pilocarpine 
11.	ยาอิมิดาโซลกลุ่มที่ใช้รักษาไวรัสตับอักเสบ: เช่น Ledipasvir 
นอกจากนี้ยังมียาในกลุ่มอิมิดาโซลอีกมากมายที่ไม่สามารถนำมากล่าวในบทความนี้ได้หมด ซึ่งยาอิมิดาโซลทุกตัวยาจัดเป็นยาอันตรายที่ต้องใช้ภายใต้คำสั่งของแพทย์เท่านั้น 
 ///// อิมิดาโซลมีสรรพคุณ (คุณสมบัติ) อย่างไร? ///// 
ยาอิมิดาโซลมีสรรพคุณ/ข้อบ่งใช้บำบัดรักษาโรคได้หลากหลายแตกต่างกันไปขึ้นกับแต่ละชนิดของตัวยาย่อยต่างๆแต่ละตัวยาดังได้กล่าวในหัวข้อ “บทนำ” เช่น 
- ใช้รักษาการติดเชื้อรา 
- รักษาการติดเชื้อโปรโตซัว 
- ใช้เป็นยากันชัก 
- ใช้เป็นยาต้านไวรัส 
- ใช้เป็นยาต้านการแข็งตัวของเลือด 
- ใช้เป็นยาป้องกันอาการคลื่นไส้-อาเจียน 
- ใช้รักษาอาการซึมเศร้า 
- ใช้รักษาโรคความดันโลหิตสูง 
- ใช้รักษาโรคต้อหิน 
 ///// อิมิดาโซลมีกลไกการออกฤทธิ์อย่างไร? ///// 
กลไกการออกฤทธิ์จะมีความแตกต่างกันออกไปทั้งนี้ขึ้นอยู่กับลักษณะโครงสร้างทางเคมีของยาแต่ละตัวยา ในบทความนี้จะขอยกตัวอย่างกลไกการออกฤทธิ์ของยาอิมิดาโซลเฉพาะกลุ่มเป็นยาต้านเชื้อราซึ่งถือเป็นกลุ่มใหญ่และใช้กันเป็นที่แพร่หลายเท่านั้น 
ยาอิมิดาโซลกลุ่มต้านเชื้อราจะออกฤทธิ์ยับยั้งการทำงานของเอนไซม์ในตัวเชื้อราที่มีชื่อว่า Lanosterol 14 alpha-demethylase เอนไซม์นี้จะช่วยสร้างสารที่เป็นส่วนประกอบสำคัญของเยื่อหุ้มเซลล์เชื้อราที่เรียกว่า Ergosterol จึงมีผลให้เซลล์เชื้อราแตกออกและตายลงในที่สุด 
 ///// อิมิดาโซลมีรูปแบบการจัดจำหน่ายอย่างไร? ///// 
ยาอิมิดาโซลมีรูปแบบการจัดจำหน่ายหลากหลายขึ้นกับแต่ละตัวยาย่อยเช่น 
- ยาชนิดรับประทานเช่น ยาเม็ด ยาน้ำ 
- ยาเม็ดลูกอม 
- ยาฉีด 
- ยาทาเฉพาะที่ 
- ยาเหน็บเช่น ยาเหน็บช่องคลอด ยาเหน็บทวารหนัก 
 ///// อิมิดาโซลมีขนาดการบริหารยาอย่างไร? ///// 
การบริหารยา/ใช้ยาอิมิดาโซลในแต่ละสูตรตำรับยาย่อยให้เป็นไปตามคำสั่งของแพทย์ผู้รักษา หรือใช้ข้อมูลในเอกสารกำกับยาเป็นแนวทางการใช้ยานั้นๆ ทั้งนี้ผู้ป่วยสามารถสอบถามข้อมูลเพิ่มเติมของแต่ละตัวยาย่อยได้จากแพทย์ผู้รักษาหรือจากเภสัชกรเพื่อทำความเข้าใจในการใช้ยานั้นๆได้อย่างถูกต้องเหมาะสมและปลอดภัย 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอิมิดาโซล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาอิมิดาโซลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยา/ใช้ยาอิมิดาโซลสามารถรับประทานยา/ใช้ยาเมื่อนึกขึ้นได้ ถ้าเวลาใกล้เคียงกับการรับประทานยา/ใช้ยาในมื้อถัดไป ไม่จำเป็นต้องเพิ่มขนาดรับประทาน/ขนาดใช้ยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยา/ใช้ยาอิมิดาโซลตรงเวลา 
 ///// อิมิดาโซลมีผลไม่พึงประสงค์อย่างไร? ///// 
ยากลุ่มอิมิดาโซลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) โดยแบ่งตามหมวดหมู่ที่มีการใช้ยาดังนี้เช่น 
- กลุ่มยาต้านเชื้อรา: เช่น อาจมีอาการคลื่นไส้ อาเจียน ผื่นคัน รวมถึงทำให้ตับทำงานผิดปกติ/ตับอักเสบ 
- กลุ่มยาต้านเชื้อโปรโตซัว: เช่น อาจพบอาการคลื่นไส้ อาเจียน ปวดท้อง กระเพาะอาหารอักเสบ ปวดศีรษะ วิงเวียน มีภาวะโลหิตจาง 
- กลุ่มยากันชัก: เช่น กดการหายใจ (หายใจช้าตื้นเบาจนถึงอาจหยุดหายใจ) ความดันโลหิตต่ำ ความสามารถในการเคลื่อนไหวลดลง 
- กลุ่มยาต้านไวรัสตับอักเสบ: เช่น เกิดอาการอ่อนเพลียและปวดศีรษะ 
- กลุ่มยารักษาต้อหิน: เช่น ระคายเคืองตา ตาพร่า เยื่อบุตาอักเสบ ปวดบริเวณขมับ 
- กลุ่มยารักษาโรคความดันโลหิตสูง: เช่น คลื่นไส้ อาเจียน ระดับสารเกลือแร่/อิเล็กโทรไลต์(Electrolyte) ในเลือดเปลี่ยนแปลงผิดปกติ น้ำหนักตัวลด 
 ///// มีข้อควรระวังการใช้อิมิดาโซลอย่างไร? ///// 
มีข้อควรระวังการใช้ยาอิมิดาโซลเช่น 
- ห้ามใช้กับผู้ที่แพ้ยาในแต่ละรายการของยาอิมิดาโซล 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- กรณีเป็นยารับประทานผู้ป่วยต้องรับประทานยานี้ตามคำสั่งแพทย์อย่างเคร่งครัด ห้ามปรับขนาดรับประทานด้วยตนเองเป็นอันขาด 
- ห้ามใช้ยานี้ที่มีสภาพเปลี่ยนไปจากเดิม 
- ผู้ที่มีโรคประจำตัวจะต้องแจ้งแพทย์ทุกครั้งด้วยยาหลายรายการในกลุ่มยาอิมิดาโซลสามารถส่งผลกระทบ (ผลข้างเคียง) ต่ออาการโรคต่างๆเหล่านั้นได้ 
- แจ้งแพทย์ทุกครั้งว่ามีการใช้ยาอื่นๆอยู่ด้วยหรือไม่เพื่อป้องกันการเกิดปฏิกิริยาระหว่างยากับยากลุ่มอิมิดาโซล 
- ปฏิบัติตามคำสั่งแพทย์อย่างเคร่งครัดและมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอิมิดาโซลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// อิมิดาโซลมีปฏิกิริยาระหว่างยากับยาตัวอื่นอย่างไร? ///// 
ยาอิมิดาโซลมีปฏิกิริยาระหว่างยากับยาตัวอื่นเช่น 
- การใช้ยา Midazolam ร่วมกับยาบางตัวอาจทำให้ความเข้มข้นของยา Midazolam ในกระแสเลือดเพิ่มมากขึ้นจนอาจมีอาการข้างเคียงติดตามมา ยากลุ่มดังกล่าวเช่น Cimetidine, Erythromycin, Clarithromycin, Diltiazem, Verapamil, Ketoconazole, Itraconazole หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมกับผู้ป่วยเป็นกรณีๆไป 
- การใช้ยา Miconazole ร่วมกับยา Warfarin อาจเป็นเหตุให้เกิดภาวะเลือดออกง่ายมากขึ้น หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมกับผู้ป่วยเป็นรายบุคคลไป 
- การใช้ Olmesartan ร่วมกับยากลุ่ม NSAIDs อาจส่งผลให้ผู้ป่วยได้รับผลกระทบกับไตของผู้ป่วยจนก่อให้เกิดภาวะไตวายได้ เพื่อป้องกันมิให้เกิดอาการดังกล่าวจึงควรหลีกเลี่ยงการใช้ยาร่วมกัน 
- การรับประทานยา Ondansetron ร่วมกับยารักษาอาการสั่นในผู้ป่วยพาร์กินสันเช่น ยา Apomor phine จะทำให้เกิดอาการความดันโลหิตต่ำพร้อมกับมีอาการหมดสติตามมาจึงห้ามใช้ยาร่วมกัน 
 ///// ควรเก็บรักษาอิมิดาโซลอย่างไร? ///// 
ควรเก็บยาอิมิดาโซลตามคำแนะนำในเอกสารกำกับยา เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// อิมิดาโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาอิมิดาโซลที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
 ///// บรรณานุกรม ///// 
https://en.wikipedia.org/wiki/Imidazole  [2016,June4] 
https://en.wikipedia.org/wiki/Category:Imidazole_antifungals [2016,June4] 
https://en.wikipedia.org/wiki/Category:Nitroimidazole_antibiotics  [2016,June4] 
https://en.wikipedia.org/wiki/Nafimidone  [2016,June4] 
https://en.wikipedia.org/wiki/Netropsin  [2016,June4] 
https://en.wikipedia.org/wiki/Ozagrel  [2016,June4] 
https://en.wikipedia.org/wiki/Ondansetron  [2016,June4] 
https://en.wikipedia.org/wiki/Imidafenacin  [2016,June4] 
https://en.wikipedia.org/wiki/Pilocarpine  [2016,June4] 
https://en.wikipedia.org/wiki/Ledipasvir  [2016,June4] 
https://en.wikipedia.org/wiki/Antifungal#Imidazole.2C_triazole.2C_and_thiazole_antifungals  [2016,June4]
