อีทราไวรีน (Etravirine)
 ///// บทนำ ///// 
ยาอีทราไวรีน(Etravirine) เป็นยาในกลุ่มเอ็นเอ็นอาร์ทีไอ(NNRTIs: Non-nucleoside reverse-transcriptase inhibitors) ใช้เป็นยาต้านไวรัสเอชไอวีชนิด1(HIV type 1) วางจำหน่ายภายใต้ชื่อการค้าว่า Intelence  ยานี้ถูกกระจายไปใช้ในหลายประเทศ เช่น อเมริกา  แคนาดา  อิสราเอล  รัสเซีย  ออสเตรเลีย  สหภาพยุโรป รวมถึงประเทศไทย  อีทราไวรีน โดยมีกลไกการทำงานเข้าไปปิดกั้นกระบวนการจำลองสารพันธุกรรมของไวรัสเอชไอวีจากอาร์เอ็นเอ(RNA) ไปเป็นดีเอ็นเอ(DNA) เป็นผลให้การแพร่พันธุ์ของไวรัสฯชะลอตัวลง 
ยาอีทราไวรีนมีลักษณะเภสัชภัณฑ์เป็นยารับประทาน  เพื่อให้มีระดับยาในกระแสเลือดได้ยาวนานจึงต้องรับประทานยานี้พร้อมอาหาร   ในกระแสเลือด ยาอีทราไวรีนจะถูกลำเลียงไปยังตับและโดนเปลี่ยนแปลงโครงสร้างในโมเลกุล   ร่างกายอาจต้องใช้เวลา 21–61 ชั่วโมงเพื่อให้ตัวยานี้ถูกทำลายและกำจัดทิ้งไปกับอุจจาระ(ประมาณ93.7%) และมีบางส่วนที่ถูกกำจัดทิ้งไปทางปัสสาวะ(ประมาณ1.2%) 
ด้วยสูตรตำรับยาเม็ดอีทราไวรีน มีส่วนผสมของน้ำตาลแลคโตส  จึงมีข้อห้ามและข้อควรระวังการใช้กับผู้ที่แพ้น้ำตาลชนิดนี้  และระหว่างที่ได้รับยานี้หากพบอาการต่างๆต่อไปนี้ต้องหยุดใช้ยาอีทราไวรีนทันที แล้วนำผู้ป่วยกลับมาพบแพทย์/มาโรงพยาบาลทันที/ฉุกเฉิน เช่น 
- เกิดแผลในช่องปาก 
- ผิวหนังลอกหรือเกิดแผลพุพอง 
- กลืนลำบาก  หรือหายใจไม่ออก/หายใจลำบาก 
- ใบหน้าบวม  ปากบวม  ตาบวม  ริมฝีปากบวม 
- มีไข้สูง 
- ตัวเหลืองตาเหลือง 
- อ่อนเพลียอย่างมาก 
- ปวดกล้ามเนื้อ  ปวดกระดูก 
- ปัสสาวะมีสีเข้มคล้ำ 
- คลื่นไส้ และ/หรืออาเจียนบ่อยครั้ง 
- เบื่ออาหาร หรือมีอาการปวดท้อง 
ทั้งนี้มีข้อควรปฏิบัติในการรับประทานยาอีทราไวรีนเพื่อให้เกิดประโยชน์สูงสุดต่อผู้ป่วยดังต่อไปนี้ เช่น 
- กลืนยานี้พร้อมน้ำดื่มอย่างเพียงพอ ไม่แนะนำให้เคี้ยวยาขณะรับประทาน 
- ใช้น้ำดื่มที่อุณหภูมิปกติ/อุณหภูมิห้อง หลีกเลี่ยงน้ำอุ่น  ห้ามรับประทานยานี้พร้อมน้ำอัดลม 
- กรณีผู้ป่วยกลืนยาเม็ดไม่ได้ ให้ละลายยาเม็ดลงในน้ำดื่ม  คนจนตัวยากระจายตัว	  จนเห็นเป็นสีคล้ายนม อาจผสมนมร่วมด้วยเพื่อให้รับประทานได้ง่ายขึ้น 
- กรณีที่แพทย์สั่งจ่ายยานี้รักษาเอชไอวีตัวอื่น/ชนิดอื่นร่วมด้วย ผู้ป่วยต้องรับประทานยาเหล่านั้นตรงตามคำสั่งแพทย์อย่างเคร่งครัด 
- รับประทานยานี้ตรงตามขนาดและเวลาที่แพทย์กำหนดอย่างสม่ำเสมอ 
อนึ่ง การสั่งจ่ายยาอีทราไวรีนให้กับเด็กและกับผู้ใหญ่ยังมีความแตกต่างกัน ทั้งนี้ขึ้นอยู่กับสภาพร่างกาย เช่น น้ำหนักตัว  ช่วงอายุ  และกรณีเกิดข้อผิดพลาดรับประทานยาเกินหรือผิดขนาด  ต้องรีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
สำหรับกลุ่มผู้ป่วยที่ต้องเพิ่มความระมัดระวังเป็นพิเศษเมื่อใช้ยา เช่น สตรีมีครรภ์  สตรีในภาวะให้นมบุตร  เด็กที่มีอายุต่ำกว่า 6 ปีลงมา  ผู้สูงอายุ  ผู้ป่วยโรคตับ  โรคไต แพทย์จะใช้ดุลยพินิจเป็นกรณีๆไปว่า การใช้อีทราไวรีนจะก่อให้เกิดประโยชน์ต่อผู้ป่วยมากกว่าผลเสียหรือไม่  ด้วยข้อมูลทางคลินิกยังไม่เคยมีการทดลองใช้อีทราไวรีนกับผู้ป่วยกลุ่มดังกล่าว 
 ///// อีทราไวรีนมีสรรพคุณ(คุณสมบัติ)อย่างไร? ///// 
ยาอีทราไวรีนมีสรรพคุณ/ข้อบ่งชี้ เช่น 
- บรรเทาอาการป่วยจากโรคเอชไอวีชนิด1(HIV type 1) 
- ช่วยยืดระยะเวลาในการมีชีวิตของผู้ป่วยเอชไอวีให้ยืนยาวขึ้น 
 
 ///// อีทราไวรีนมีกลไกการออกฤทธิ์อย่างไร? ///// 
การเพิ่มปริมาณไวรัสเอชไอวี1 เกิดจากการปลดปล่อยอาร์เอนเอ(RNA) ของไวรัสฯเข้าสู่ เซลล์ซีดีโฟร์(CD4 cell) ของคน   อาร์เอนเอของไวรัสนจะใช้เอนไซม์ที่มีชื่อว่า รีเวอร์ส ทรานสคริปเตส (Reverse transcriptase enzyme) ให้ดำเนินการจำลองดีเอนเอ(DNA)  ซึ่งเป็นสารพันธุกรรมที่จำเป็นต่อการสร้างไวรัสเอชไอวีรุ่นใหม่   ยาอีทราไวรีนจะมีกลไกการออกฤทธิ์โดยตัวยาเข้าจับและยับยั้งการทำหน้าที่ของเอนไซม์ รีเวอร์ส ทรานสคริปเตส  การสร้างดีเอนเอของไวรัสฯจึงหยุดชะงักลง จึงช่วยลดปริมาณไวรัสเอชไอวีรุ่นใหม่ และเป็นเหตุให้อาการของผู้ป่วยทุเลาและดีขึ้นเป็นลำดับ 
 
 ///// อีทราไวรีนมีรูปแบบการจัดจำหน่ายอย่างไร? ///// 
ยาอีทราไวรีนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Etravirine ขนาด 25, 100 และ 200 มิลลิกรัม/เม็ด 
 
 ///// อีทราไวรีนมีขนาดรับประทานอย่างไร? ///// 
ยาอีทราไวรีน มีขนาดรับประทาน เช่น 
ก. ผู้ใหญ่อายุมากกว่า18ปี: รับประทาน 200 มิลลิกรัม วันละ 2 ครั้ง พร้อมอาหาร เช้า – เย็น 
ข. เด็กอายุ 6 -18 ปี: ให้ใช้น้ำหนักตัวเป็นเกณฑ์กำหนดการรับประทานยา 
- น้ำหนักตัว 16–20 กิโลกรัม: รับประทานยา 100 มิลลิกรัม วันละ 2 ครั้ง เช้า-เย็น 
- น้ำหนักตัว 20–25 กิโลกรัม: รับประทานยา 125 มิลลิกรัม วันละ 2 ครั้ง เช้า-เย็น 
- น้ำหนักตัว 25–30 กิโลกรัม: รับประทานยา 150 มิลลิกรัม วันละ 2 ครั้ง เช้า-เย็น 
ค. เด็กอายุต่ำกว่า6ปี: ยังไม่มีข้อมูล ทางคลินิก ด้านประสิทธิภาพ ความปลอดภัย และขนาดการใช้ยานี้ 
อนึ่ง: 
- จากงานวิจัยพบว่า การรับประทานยานี้ขณะท้องว่างจะทำให้ตัวยาใน
	กระแสเลือดลดลงอย่างรวดเร็วถึง 50% แต่การรับประทานยาพร้อมอาหารจะทำให้มีระดับยาสูง และอยู่ในร่างกายได้ยาวนานกว่า 
- แพทย์อาจใช้ยารักษาเอชไอวีตัวอื่นร่วมด้วย ผู้ป่วยต้องรับประทานยาต่างๆตรงตามขนาดและเวลาที่แพทย์แนะนำ 
- หากพบอาการแพ้ยา เช่น เกิดผื่นคันขึ้นตามร่างกาย ต้องหยุดใช้ยาทันที และรีบมาพบแพทย์/มาโรงพยาบาลโยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษาใหม่   ทั่วไป อาการผื่นคันจะหายได้เองภายใน 1–2 สัปดาห์หลังหยุดการใช้ยานี้ 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอีทราไวรีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ เช่น  โรคไวรัสตับอักเสบบี   และโรคไวรัสตับอักเสบซี  โรคโลหิตจาง  รวมทั้งกำลังกินยา/ใช้ยาอะไรอยู่ เพราะยาอีทราไวรีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาอีทราไวรีน ไม่เกิน 6 ชั่วโมง สามารถรับประทานยาพร้อมอาหารทันทีเมื่อนึกขึ้นได้  ถ้าลืมรับประทานยานี้นานเกิน 6 ชั่วโมง ให้รับประทานยานี้ที่ขนาดปกติในมื้อถัดไป โดยไม่จำเป็นต้องเพิ่มปริมาณยาเป็น 2 เท่า 
แต่การลืมรับประทานยาอีทราไวรีนบ่อยๆหลายครั้ง ย่อมส่งผลเสียต่อผู้ป่วยโดยตรง และสามารถทำให้อาการโรคลุกลามมากยิ่งขึ้น 
อนึ่ง ในผู้ป่วยแต่ละราย แพทย์อาจแนะนำวิธีรับประทานยาเมื่อลืมรับประทานในลักษณะที่แตกต่างกันออกไป ทั้งนี้ขึ้นกับอาการเจ็บป่วยของโรคแต่ละประเภท  ดังนั้นจึงควรปรึกษาแพทย์ล่วงหน้าไว้ก่อนเสมอว่า ควรทำอย่างไรเมื่อตนเองลืมรับประทานยา 
 
 ///// อีทราไวรีนมีผลไม่พึงประสงค์อย่างไร? ///// 
ยาอีทราไวรีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบเลือด: เช่น  มีภาวะโลหิตจางจากเม็ดเลือดแตก 
- ผลต่อระบบหัวใจและหลอดเลือด: เช่น หัวใจล้มเหลว   หัวใจเต้นผิดจังหวะ   หัวใจขาดเลือด 
- ผลต่อตับ:  เช่น ตับวาย  ตับโต  ตับอักเสบ 
- ผลต่อระบบต่อมไร้ท่อ: เช่น หน้าอก/เต้านมโตขึ้น 
- ผลต่อตา:  เช่น ตาพร่า 
- ผลต่อระบบทางเดินอาหาร:  เช่น  เกิดกรดไหลย้อน  ท้องอืด  รู้สึกไม่สบายในช่องท้อง  ปากแห้ง   ตับอ่อนอักเสบ   แน่นท้อง   กระเพาะอาหารอักเสบ   คลื่นไส้ อาเจียน 
- ผลต่อระบบประสาท:  เช่น ความรู้สึกสัมผัสเพี้ยน  ง่วงนอน  เกิดอาการชัก  ตัวสั่น  ไม่มีสมาธิ 
- ผลต่อสภาพจิตใจ:  เช่น วิตกกังวล  ฝันประหลาด  สับสน  นอนไม่หลับ 
- ผลต่อระบบทางเดินหายใจ:  เช่น หลอดหดลมเกร็งตัว/หายใจลำบาก/หายใจไม่ออก 
- ผลต่อผิวหนัง:  เช่น เหงื่อออกกลางคืน   ผิวแห้ง 
- ผลต่อระบบการเผาผลาญพลังงานของร่างกาย:  เช่น เกิดโรคเบาหวาน 
- ผลต่อไต: เช่น ไตวายเฉียบพลัน 
 
 ///// มีข้อควรระวังการใช้อีทราไวรีนอย่างไร? ///// 
มีข้อควรระวังการใช้ยาอีทราไวรีน เช่น 
- ห้ามใช้กับผู้ที่แพ้ยานี้ 
- ทั่วไป หญิงที่ใช้ยานี้และอยู่ในภาวะให้นมบุตรจะถูกห้ามการเลี้ยงบุตรด้วยนมมารดา  
เพื่อป้องกันการส่งผ่านเชื้อไวรัสเอชไอวีจากน้ำนมมารดา จึงแนะนำให้เลี้ยงบุตรด้วยผลิตภัณฑ์นมผงดัดแปลงที่มีจำหน่ายตามเกณฑ์มาตรฐานของอายุทารก 
- ระวังการใช้ยานี้กับ ผู้ป่วยด้วย  โรคไต   โรคตับ หญิงมีครรภ์ และ เด็ก 
- หลังรับประทานยานี้แล้วมีอาการคล้ายกับแพ้ยาเกิดขึ้น ให้หยุดใช้ยานี้แล้วรีบ              ไปพบแพทย์/ไปโรงพยาบาล ไม่ต้องรอถึงวันแพทย์นัด เพื่อแพทย์พิจารณาปรับเปลี่ยนการรักษาที่เหมาะสมกว่าเดิม 
- ควรรับประทานยานี้อย่างต่อเนื่องโดยไม่เปลี่ยนแปลงขนาดรับประทานหรือหยุด               การใช้ยาเองโดยไม่ได้รับคำสั่งจากแพทย์ 
- มาพบแพทย์/มาโรงพยาบาลเพื่อแพทย์ตรวจสภาพร่างกายตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบัน
ทุกชนิด(รวมยาอีทราไวรีนด้วย) ยาแผนโบราณ   อาหารเสริม    ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ  haamor.comบทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อีทราไวรีนมีปฏิกิริยาระหว่างยากับยาตัวอื่นอย่างไร? ///// 
ยาอีทราไวรีนมีปฏิกิริยาระหว่างยากับยาตัวอื่น เช่น 
- ห้ามใช้ยาอีทราไวรีนร่วมกับ ยาRifampin  เพราะจะทำให้ฤทธิ์การรักษาของตัวยา
อีทราไวรีนด้อยลงไป 
- การใช้ยาอีทราไวรีนร่วมกับยารักษาหัวใจเต้นผิดจังหวะ เช่นยา Amiodarone 
จะทำให้ความเข้มข้นของยาAmiodarone ลดลงจนอาจกระทบต่อประสิทธิภาพของ
การรักษาของยา Amiodarone  หากจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมเป็นกรณีไป 
- การใช้ยาอีทราไวรีนร่วมกับยารักษาโรคลมชัก เช่น Carbamazepine, Phenytoin,
และ Phenobarbital สามารถลดความเข้มข้นของยา Etravirine ในกระแสเลือดลง หากจำเป็น                   ต้องใช้ยาร่วมกัน   แพทย์จะปรับขนาดรับประทานให้เหมาะเป็นรายบุคคลไป 
- การใช้ยาอีทราไวรีนร่วมกับเครื่องดื่มประเภทแอลกอฮอล์ อาจทำให้เกิดผลเสีย/ผลข้างเคียงรุนแรงต่อตับและสมอง จึงห้ามรับประทานร่วมกันโดยเด็ดขาด 
- หลีกเลี่ยงการรับประทานยาอีทราไวรีนพร้อม ยาDiazepam เพราะจะทำให้ระดับยาDiazepam ในกระแสเลือดเพิ่มมากขึ้น หากจำเป็นต้องใช้ยาร่วมกัน  แพทย์จะปรับลดขนาดรับประทานของยาDiazepamลง 
 
 ///// ควรเก็บรักษาอีทราไวรีนอย่างไร? ///// 
สามารถเก็บยาอีทราไวรีนภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  เก็บยาให้พ้นมือเด็กและสัตว์เลี้ยง ไม่เก็บยาในห้องน้ำหรือในรถยนต์ ไม่เก็บยาที่หมดอายุแล้ว  และห้ามทิ้งยาลงในแม่น้ำลำคลองหรือแหล่งน้ำตามธรรมชาติ 
 
 ///// อีทราไวรีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอีทราไวรีน มียาชื่อการค้า และบริษัทผู้ผลิต เช่น 
 ///// บรรณานุกรม ///// 
https://aidsinfo.nih.gov/drugs/398/etravirine/16/professional [2018,July21] 
https://en.wikipedia.org/wiki/Etravirine [2018,July21] 
https://aidsinfo.nih.gov/drugs/398/etravirine/0/patient [2018,July21] 
https://www.youtube.com/watch?v=AQkhBAQcSrE  [2018,July21] 
https://www.drugbank.ca/drugs/DB06414 [2018,July21]
