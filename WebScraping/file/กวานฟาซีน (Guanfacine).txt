กวานฟาซีน (Guanfacine)
 ///// บทนำ ///// 
ยากวานฟาซีน(Guanfacine หรือ Guanfacine hydrochloride หรือ Guanfacine  HCl )เป็นยาประเภทซิมพาโธไลติก(Sympatholytic durg) ที่ใช้รักษา โรคความดันโลหิตสูง  อาการโรคสมาธิสั้น ตลอดจนกระทั่งภาวะวิตกกังวล  การออกฤทธิ์ของยานี้จะเกิดที่สมองบริเวณตัวรับ(Receptor)ที่มีชื่อว่า Alpha 2A adrenergic receptor   ยากวานฟาซีนมีรูปแบบเภสัชภัณฑ์เป็นยารับประทาน  ตัวยาสามารถดูดซึมจากระบบทางเดินอาหารได้อย่างรวดเร็ว  เอนไซม์ในตับที่ชื่อ CYP3A4/5  จะเป็นตัวทำลายโครงสร้างของยาชนิดนี้  ร่างกายอาจต้องใช้เวลาประมาณ 10–30 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับปัสสาวะ  ทางคลินิก เรามักจะพบเห็นการใช้ยากวานฟาซีนเพื่อรักษาโรคความดันโลหิตสูง  ด้วยมีคุณสมบัติเป็น Alpha agonist จึงมีฤทธิ์ทำให้อัตราการเต้นของหัวใจช้าลง และหลอดเลือดเกิดการขยายตัว  ด้วยกลไกดังกล่าว  ความดันโลหิตจึงลดลงในที่สุด  สำหรับการใช้ยานี้เพื่อรักษาอาการสมาธิสั้น มักจะพบเห็นการใช้กับผู้ป่วยเด็กเท่านั้น 
ทั้งนี้ มีข้อจำกัดและข้อควรระวังในการใช้ยากวานฟาซีนที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้แพ้ยานี้ 
- หลีกเลี่ยงการใช้ยานี้กับสตรีมีครรภ์/ตั้งครรภ์ และสตรีที่อยู่ในภาวะให้นมบุตร  เพื่อเป็นการป้องกันการส่งผ่านยานี้ไปยังทารก 
- ระวังการใช้ยานี้กับผู้ป่วย  โรคไต   โรคตับ ซึ่งกลุ่มโรคดังกล่าวอาจทำให้ร่างกายผู้ป่วยได้รับผลข้างเคียงจากยากวานฟาซีนมากขึ้น 
- ผู้ป่วยที่มีประวัติ   ความดันโลหิตต่ำ  วิงเวียน  เป็นโรคหัวใจ  ผู้ที่มีปัญหาด้านโรคหลอดเลือดสมอง  และโรคหลอดเลือดหัวใจ ล้วนเป็นกลุ่มเสี่ยงที่อาจได้รับผลกระทบ/ ผลข้างเคียงรุนแรงจากการใช้ยาชนิดนี้  ดังนั้นผู้ป่วย ควรต้องแจ้งให้ แพทย์ พยาบาล เภสัชกร ทราบทุกครั้งที่เข้ารับการรักษาว่า ตนเองมีประวัติป่วยด้วยโรคอะไรบ้าง 
- กรณีผู้ป่วยต้องเข้ารับการผ่าตัด แพทย์จะเป็นผู้ควบคุมการสั่งจ่ายยาทุกชนิดให้กับ	   ผู้ป่วยซึ่งรวมถึงยากวานฟาซีนด้วยเช่นกัน  ด้วยยานี้สามารถสร้างผลกระทบต่อการทำงานของหัวใจและของหลอดเลือด ตลอดจนกระบวนการผ่าตัดของแพทย์ 
- ยากวานฟาซีนสามารถก่อให้เกิดภาวะยาตีกัน/ปฏิกิริยาระหว่างยา กับยาหลายกลุ่ม อาทิ  กลุ่มยา Barbiturates, Benzodiazepines, Phenothiazines, และ Phenytoin การใช้ยากวานฟาซีนร่วมกับยากลุ่มดังกล่าว จะทำให้ผู้ป่วยได้รับอาการข้างเคียง(ผลข้างเคียง)จากยาดังกล่าวเหล่านั้นมากขึ้น 
- กรณีรับประทานยากวานฟาซีน แล้วเกิดอาการวิงเวียน  ผู้ป่วยต้องหลีกเลี่ยงการขับขี่ยวดยานพาหนะต่างๆ และการทำงานกับเครื่องจักร ด้วยจะเกิดอุบัติเหตุได้ง่าย 
- หลีกเลี่ยงการอยู่ในที่ที่มีอากาศร้อน  ด้วยการใช้ยากวานฟาซีนอาจทำให้ร่างกาย	  ทนต่ออุณหภูมิสูงๆได้ไม่ดีเหมือนปกติ 
- ผู้ป่วยที่ต้องใช้ยาลดความดันโลหิตทุกประเภท ควรตรวจสอบความดันโลหิตเป็น	  ประจำ  ทั้งนี้เพื่อเป็นการประเมินผลการใช้ยาว่ามีประสิทธิภาพหรือไม่ 
- อาการข้างเคียงที่เกิดจากยากวานฟาซีน  เช่น  ท้องผูก  ง่วงนอน  ปากแห้ง  ปวดศีรษะ  กรณีที่ผู้ป่วยมีอาการข้างเคียงที่รบกวนต่อการดำเนินชีวิตประจำวัน ควรต้องรีบกลับมาปรึกษาแพทย์/มาโรงพยาบาลเพื่อแพทย์พิจารณาปรับแนวทางการรักษา 
- กรณีพบอาการผื่นคัน  อึดอัดหายใจไม่ออก/หายใจลำบาก หรือเกิดอาการบวมตามร่างกาย ให้ตั้งข้อสงสัยว่ามีอาการแพ้ยานี้เกิดขึ้นแล้ว  ผู้ป่วยต้องหยุดการใช้ยานี้ทันที และ                          รีบมาพบแพทย์/มาโรงพยาบาลทันที/ฉุกเฉิน 
หากผู้บริโภค/ผู้ป่วยมีข้อสงสัยการใช้ยากวานฟาซีน   สามารถสอบถามข้อมูลเพิ่มเติมได้จาก แพทย์ หรือเภสัชกร ได้ทั่วไป 
 
 ///// กวานฟาซีนมีสรรพคุณ(คุณสมบัติ)อย่างไร? ///// 
ยากวานฟาซีนมีสรรพคุณ/ข้อบ่งใช้ เช่น 
- รักษาโรคความดันโลหิตสูง 
- บำบัดอาการโรคสมาธิสั้น 
 
 ///// กวานฟาซีนมีกลไกการออกฤทธิ์อย่างไร? ///// 
ตัวยากวานฟาซีนเป็นยาประเภท Alpha-agonist ที่มีกลไกการออกฤทธิ์ลดการนำกระแสประสาทที่กระตุ้นการทำงานของระบบหัวใจและหลอดเลือด  มีผลทำให้อัตราการเต้นของหัวใจช้าลง และหลอดเลือดเกิดการขยายตัว จนเป็นเหตุให้ความดันโลหิตลดลงอย่างเหมาะสม  นักวิทยาศาสตร์ยังพบว่า ยากวานฟาซีนมีผลต่อการปรับปรุงความทรงจำรวมถึงการนำส่งกระแสประสาทในสมองทำได้ดีขึ้น  จากเหตุผลนี้เอง ทำให้ยานี้มีสรรพคุณบำบัดผู้ป่วยเด็กที่มีอาการสมาธิสั้นได้อีกด้วย 
 
 ///// กวานฟาซีนมีรูปแบบการจัดจำหน่ายอย่างไร? ///// 
ยากวานฟาซีนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Guanfacine HCl ขนาด 
1, 2, 3 และ 4  มิลลิกรัม/เม็ด 
 
 ///// กวานฟาซีนมีขนาดรับประทานอย่างไร? ///// 
ยากวานฟาซีนมีขนาดรับประทาน เช่น 
ก. สำหรับรักษาโรคความดันโลหิตสูง: 
- ผู้ใหญ่และเด็กที่มีอายุตั้งแต่ 12 ปีขึ้นไป: รับประทานยา 1 มิลลิกรัม วันละ1ครั้ง ก่อนนอน หลังจากใช้ยานี้ไปแล้วประมาณ 3 – 4 สัปดาห์ แพทย์อาจปรับขนาดรับประทานยาเพิ่มเป็น 2 มิลลิกรัม/วัน 
- เด็กอายุต่ำกว่า 12ปี: การใช้ยานี้ และขนาดยาขึ้นกับดุลพินิจของแพทย์เป็นกรณีๆไป 
ข. สำหรับบำบัดอาการสมาธิสั้น(Attention deficit hyperactivity disorder): 
- เด็กอายุ 6–17 ปี: 	รับประทานขนาด 1 มิลลิกรัม วันละ1ครั้งตอนเช้า  แพทย์อาจปรับขนาดรับประทานเพิ่ม 1 มิลลิกรัม/สัปดาห์  ขนาดที่ใช้คงระดับการรักษา คือ 0.05–0.12 มิลลิกรัม/น้ำหนักตัว 1 กิโลกรัม/วัน ขนาดรับประทานสูงสุดของเด็กอายุ 6–12 ปี ไม่เกิน 4 มิลลิกรัม/วัน  ขนาดรับประทานสูงสุดของเด็กอายุ 13–17 ปี ไม่เกิน 7 มิลลิกรัม/วัน 
- เด็กอายุต่ำกว่า 6 ปี: การใช้ยานี้ และขนาดยาขึ้นกับดุลพินิจของแพทย์เป็นกรณีๆไป 
อนึ่ง: 
- ควรรับประทานยาตรงตามเวลาเดิมทุกครั้ง 
- รับประทานยาตามขนาดที่แพทย์แนะนำ 
- ห้ามปรับขนาดรับประทานด้วยตัวเอง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียง                                ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  กาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวม ยากวานฟาซีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  โรคหัวใจ โรคจิตประสาท/โรคทางจิตเวช  รวมทั้งกำลังกินยา/ใช้ยาอะไรอยู่ เพราะยากวานฟาซีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทาน ยากวานฟาซีน  สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาขนาดปกติ 
 
 ///// กวานฟาซีนมีผลไม่พึงประสงค์อย่างไร? ///// 
ยากวานฟาซีน สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ต่อระบบทางเดินอาหาร เช่น  ปากแห้ง  ท้องผูกหรือท้องเสีย   อาเจียน     คลื่นไส้  เบื่ออาหาร  รู้สึกไม่สบายในท้อง 
- ต่อระบบประสาท   เช่น  ง่วงนอน  ปวดศีรษะ  วิงเวียน  เกิดอาการชัก  ตัวสั่น  ความรู้สึกสัมผัสเพี้ยน 
- ต่อระบบการเผาผลาญพลังงานของร่างกาย เช่น  น้ำหนักตัวเพิ่ม  ตัวบวม 
- ต่อสภาพจิตใจ เช่น  นอนไม่หลับ  ซึม  วิตกกังวล  ฝันร้าย  ประสาทหลอน  รู้สึกสับสน 
- ต่อระบบหัวใจและหลอดเลือด  เช่น   ความดันโลหิตต่ำหรืออาจสูง  หัวใจเต้นช้าหรือไม่ก็เต้นเร็ว    หัวใจเต้นผิดจังหวะ     ชีพจรเต้นผิดปกติ 
- ต่อผิวหนัง  เช่น  เกิดผื่นคัน  ผมร่วง 
- ต่อระบบทางเดินหายใจ   เช่น  หอบหืด  หายใจขัด 
- ต่อกล้ามเนื้อ   เช่น  ปวดกล้ามเนื้อ  ขาเป็นตะคริว  ปวดขา 
- ต่อตา  เช่น  ตาพร่า 
*อนึ่ง ผู้ที่ได้รับยากวานฟาซีนเกินขนาด  จะพบอาการ ง่วงนอน  หัวใจเต้นช้า  หายใจไม่ออก  ความดันโลหิตต่ำ  จนถึงขั้นโคม่า  ซึ่งต้องรีบนำผู้ป่วยส่งโรงพยาบาลทันที/แกเฉิน 
 
 ///// มีข้อควรระวังการใช้กวานฟาซีนอย่างไร? ///// 
มีข้อควรระวังการใช้ยากวานฟาซีน เช่น 
- ห้ามใช้กับผู้ที่แพ้ยานี้ 
- ห้ามรับประทานยานี้ร่วมกับเครื่องดื่มประเภทแอลกอฮอล์ด้วยจะส่งผลให้เกิดผลข้างเคียงจากยานี้ที่รุนแรง 
- ห้ามใช้ยานี้กับ สตรีมีครรภ์  สตรีที่อยู่ในภาวะให้นมบุตร และเด็ก  โดยไม่มีคำสั่งแพทย์ 
- ห้ามปรับขนาดรับประทานด้วยตนเอง และต้องใช้ยาตามขนาดรับประทานที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีเม็ดยาเปลี่ยน 
- ระวังการใช้ยานี้กับผู้ป่วย โรคตับ   โรคไต  โรคหัวใจ 
- มาพบแพทย์/มาโรงพยาบาล เพื่อแพทย์ตรวจร่างกาย ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยากวานฟาซีนด้วย) ยาแผนโบราณ    อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// กวานฟาซีนมีปฏิกิริยาระหว่างยากับยาตัวอื่นอย่างไร? ///// 
ยากวานฟาซีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยากวานฟาซีนร่วมกับ ยาPhenytoin  ด้วยจะทำให้ประสิทธิภาพ                  การรักษาของยากวานฟาซีนด้อยลง 
- ห้ามใช้ยากวานฟาซีนร่วมกับ กลุ่มยา Barbiturates  ด้วยยากวานฟาซีนจะทำให้ผู้ป่วยได้รับอาการข้างเคียงจากกลุ่มยาBarbiturates มากขึ้น 
- การใช้ยากวานฟาซีนร่วมกับยา Amprenavir, Boceprevia, Clarithromycin                                      อาจทำให้เกิดความดันโลหิตต่ำตามมา  หากจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมเป็นกรณีไป 
- การใช้ยากวานฟาซีนร่วมกับยา Efavirenz  จะทำให้ระดับยากวานฟาซีนในร่างกาย   ลดต่ำลงจนลดประสิทธิภาพการรักษา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 
 ///// ควรเก็บรักษากวานฟาซีนอย่างไร? ///// 
ควรเก็บยากวานฟาซีนร่วมภายใต้อุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือรถยนต์  และเก็บในภาชนะที่ปิดมิดชิด พ้นแสง/แสงแดด ความร้อนและความชื้น
ไม่เก็บยาที่หมดอายุ 
 
 ///// กวานฟาซีนมีชื่ออื่นอีกไหม? ผลิตจากบริษัทอะไรบ้าง? ///// 
ยากวานฟาซีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Estulic 
 ///// บรรณานุกรม ///// 
https://www.drugs.com/cdi/guanfacine.html  [2018,March3] 
https://www.drugs.com/dosage/guanfacine.html  [2018,March3] 
http://www.mims.com/thailand/drug/info/guanfacine/?type=brief&amp;mtype=generic [2018,March3] 
https://www.accessdata.fda.gov/drugsatfda_docs/label/2013/019032s021lbl.pdf  [2018,March3] 
http://cdn.neiglobal.com/content/pg/live/guanfacine.pdf  [2018,March3] 
https://en.wikipedia.org/wiki/Guanfacine  [2018,March3]
