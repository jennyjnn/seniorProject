ไฮดรอกซีคลอโรควิน (Hydroxychloroquine)
 ///// บทนำ ///// 
ยาไฮดรอกซีคลอโรควิน (Hydroxychloroquine) เป็นยาอีกหนึ่งตัวที่นำมาใช้ต้านไข้มาลาเรีย จัดจำหน่ายภายใต้ชื่อการค้าที่รู้จักกันดีว่า Plaquenil, Axema, Dolquine และ Quensyl สรรพคุณอีกประการหนึ่งของยานี้ถูกนำไปใช้รักษาอาการอักเสบจากโรคข้อรูมาตอยด์ (Rheumatoid arthritis) รวมถึงโรคลูปัส/เอสแอลอี (Lupus/SLE) 
คุณสมบัติทางด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) ของไฮดรอกซีคลอโรควินจะคล้ายกับยาคลอโรควิน (Chloroquin) กล่าวคือมีการดูดซึมได้เร็วจากระบบทางเดินอาหาร และร่างกายต้องใช้เวลาประมาณ 1 - 2 เดือนในการกำจัดยา 50% ออกจากกระแสเลือดโดยผ่านไปทางปัสสาวะ 
องค์การอนามัยโลกจัดให้ไฮดรอกซีคลอโรควินอยู่ในรายชื่อยาจำเป็นขั้นพื้นฐานของชุมชน คณะกรรมการอาหารและยาของไทยได้บรรจุยานี้ลงในบัญชียาหลักแห่งชาติ โดยระบุการใช้เพื่อรักษาโรคข้อรูมาตอยด์ และมีข้อกำกับของผลข้างเคียงที่ควรระวังคือ อาจก่อให้เกิดพิษต่อจอตา ระหว่างการใช้ยานี้ผู้ป่วยจึงควรตรวจจอตากับจักษุแพทย์ทุกๆ 6 เดือน ทั้งนี้แพทย์เท่านั้นที่สามารถสั่งจ่ายยาได้ถูกต้องเหมาะสมและปลอดภัยต่อผู้ป่วยแต่ละราย 
 ///// ไฮดรอกซีคลอโรควินมีสรรพคุณ (คุณสมบัติ) อย่างไร? ///// 
ยาไฮดรอกซีคลอโรควินมีสรรพคุณดังนี้ 
- ใช้รักษาโรคข้อรูมาตอยด์ (Rheumatoid arthritis) 
- ใช้รักษาโรคลูปัส (Systemic lupus erythematosus) 
- ใช้รักษาการติดเชื้อมาลาเรียแบบเฉียบพลัน 
- ใช้ป้องกันโรคมาลาเรีย 
 ///// ไฮดรอกซีคลอโรควินมีกลไกการออกฤทธิ์อย่างไร? ///// 
ยาไฮดรอกซีคลอโรควินมีกลไกการออกฤทธิ์ดังนี้ 
ก. ในโรคข้อรูมาตอยด์และโรคลูปัส:ยานี้จะออกฤทธิ์กดภูมิคุ้มกันต้านทานโรคของร่าง กายในระดับต่ำๆ โดยจะคอยยับยั้งการเกิดของปัจจัยต่างๆที่ทำให้โรคกำเริบเช่น การมาชุมนุมกัน/การเพิ่มจำนวนของเม็ดเลือดขาวในบริเวณที่มีการอักเสบ รวมถึงลดการกระตุ้นการหลั่งเอนไซม์ที่เกี่ยวข้องกับการอักเสบอีกหลายตัวโดยเฉพาะ Collagenase และ Proteases ซึ่งเป็นสาเหตุให้เกิดอาการต่างๆโดยเฉพาะการทำลายกระดูกอ่อน 
ข. ในโรคมาลาเรีย: ตัวยาจะเข้าไปจับกับสารพันธุกรรม (DNA) ของเชื้อมาลาเรีย อีกทั้งยังทำให้สภาพความเป็นกรด - ด่างของส่วนที่เรียกว่า Vacuoles ของเชื้อมาลาเรียมีค่าเพิ่มขึ้น ทำให้พัฒนาการของเชื้อมาลาเรียหยุดลงและไม่สามารถแพร่พันธุ์ได้อีกต่อไป 
 ///// ไฮดรอกซีคลอโรควินมีรูปแบบการจัดจำหน่ายอย่างไร? ///// 
ยาไฮดรอกซีคลอโรควินมีรูปแบบการจัดจำหน่ายเป็นยาเม็ดชนิดรับประทาน ขนาด 200 มิลลิกรัม/เม็ด 
 ///// ไฮดรอกซีคลอโรควินมีขนาดรับประทานอย่างไร? ///// 
ยาไฮดรอกซีคลอโรควินมีขนาดรับประทานในโรคต่างๆได้แตกต่างกัน โดยเฉพาะในโรคมาลาเรียที่เกิดได้จากเชื้อปรสิตที่มีหลายชนิด ซึ่งแพทย์ผู้รักษาเท่านั้นที่จะสั่งยาได้เหมาะสม 
ดังนั้นในที่นี้จึงขอยกตัวอย่างแต่ขนาดยาที่ใช้ในโรคข้อรูมาตอยด์และโรคลูปัสดังนี้เช่น 
- ผู้ใหญ่: เริ่มต้นรับประทาน 400 มิลลิกรัม/วัน หรือแบ่งรับประทานเป็นวันละ 2 ครั้ง ขนาดยาที่ใช้คงระดับการรักษาอยู่ที่ 200 - 400 มิลลิกรัม/วัน ขนาดรับประทานสูงสุดไม่ควรเกิน 6.5 มิลลิกรัม/น้ำหนักตัว 1 กิโลกรัม/วัน หรือไม่เกิน 400 มิลลิกรัม/วัน 
- เด็ก:	รับประทาน 6.5 มิลลิกรัม/น้ำหนักตัว 1 กิโลกรัม/วัน หรือไม่เกิน 400 มิลลิกรัม/วัน สำ หรับเด็กควรเลือกขนาดยาที่ต่ำสุดในการรักษาแต่ยังออกฤทธิ์ได้ดี 
- อนึ่ง ควรรับประทานยานี้พร้อมอาหาร 
หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไฮดรอกซีคลอโรควิน ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไฮดรอกซีคลอโรควินอาจส่งผล ให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไฮดรอกซีคลอโรควินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไฮดรอกซีคลอโรควินมีผลไม่พึงประสงค์อย่างไร? ///// 
ยาไฮดรอกซีคลอโรควินอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น เป็นพิษต่อจอตา ผมร่วง แพ้แสงแดด (ผิวหนังอักเสบเมื่อถูกแสงแดดโดยตรง) หูดับ การใช้ยาเป็นเวลานานอาจเกิดภาวะกล้ามเนื้ออ่อนแรง อาจมีอาการสับสนหรืออารมณ์แปรปรวน เกิดลมชัก ตับอักเสบ เกิดภาวะผิดปกติทางเม็ดเลือดที่ตรวจพบจากการตรวจเลือดซีบีซี/CBC (เช่น เม็ดเลือดขาวต่ำกว่าปกติ/Leucopenia และ เม็ดเลือดแดงน้อยกว่าปกติ/Aplastic anemia) รู้สึกปั่นป่วนในกระ เพาะและลำไส้ วิงเวียน ตรวจเลือดพบมีภาวะโพแทสเซียมต่ำ ปวดศีรษะ ผมหงอกหรือมีสีขาวเพิ่ม ขึ้น ผื่นคัน ลมพิษ เกิดภาวะกล้ามเนื้อหัวใจอักเสบ/เสื่อม 
อนึ่ง การรับประทานยานี้เกินขนาดอาจพบอาการปวดศีรษะมาก ตาพร่า ชัก อาจมีเกิดภาวะหัวใจล้มเหลวจนถึงหัวใจหยุดเต้นและหยุดการหายใจ หากพบอาการดังกล่าวต้องรีบนำตัวผู้ป่วยส่งแพทย์/ส่งโรงพยาบาลทันทีเพื่อรักษาตามอาการ อาจล้างท้องและใช้ยาถ่านกำมันในการกำจัดพิษ ไฮดรอกซีคลอโรควิน 
 ///// มีข้อควรระวังการใช้ไฮดรอกซีคลอโรควินอย่างไร? ///// 
มีข้อควรระวังการใช้ไฮดรอกซีคลอโรควินดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีความผิดปกติทางสายตา 
- ไม่ควรใช้ยานี้ต่อเนื่องเป็นเวลานานๆโดยเฉพาะในเด็ก 
- ระวังการใช้ยานี้กับผู้ป่วยโรคตับ โรคไต ผู้ที่มีโรคทางเดินอาหาร ผู้ที่มีประวัติเป็นโรคลมชัก ผู้ป่วยภาวะขาดเอนไซม์จีซิกพีดี 
- ไม่แนะนำการใช้ยานี้กับสตรีตั้งครรภ์หรือสตรีที่อยู่ในภาวะให้นมบุตร 
- การใช้ยานี้เป็นเวลานานควรให้จักษุแพทย์ตรวจประเมินจอตาทุกๆ 6 เดือน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไฮดรอกซีคลอโรควินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไฮดรอกซีคลอโรควินมีปฏิกิริยาระหว่างยากับยาตัวอื่นอย่างไร? ///// 
ยาไฮดรอกซีคลอโรควินมีปฏิกิริยาระหว่างยากับยาตัวอื่นดังนี้เช่น 
- การใช้ยาไฮดรอกซีคลอโรควินร่วมกับยาโรคกระเพาะอาหาร (อ่านเพิ่มเติมในเว็บ haamor.com บทความเรื่อง วิธีใช้ยาลดกรด) เช่น Cimetidine อาจทำให้ความเข้มข้นของยาไฮดรอกซีคลอโรควินในกระแสเลือดเพิ่มมากขึ้นและส่งผลให้มีอาการข้างเคียง/ผลข้างเคียงตามมา หากต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาไฮดรอกซีคลอโรควินร่วมกับยา Halofantrine (ยารักษามาลาเรีย) อาจก่อให้เกิดภาวะหัวใจเต้นผิดจังหวะจึงควรหลีกเลี่ยงการใช้ยาร่วมกัน 
- การใช้ยาไฮดรอกซีคลอโรควินร่วมกับยา Mefloquine (ยารักษาโรคมาลาเรีย) อาจเพิ่มความเสี่ยงของการเกิดลมชัก หากไม่มีความจำเป็นใดๆควรเลี่ยงการใช้ยาร่วมกัน 
- การใช้ยาไฮดรอกซีคลอโรควินร่วมกับยา Kaolin หรือ Magnesium trisilicate (ยาโรคกระเพาะอาหาร) อาจทำให้การดูดซึมของไฮดรอกซีคลอโรควินน้อยลงไปจนส่งผลต่อประสิทธิภาพของการรักษา ควรเลี่ยงการรับประทานยาร่วมกันหรือแพทย์ปรับขนาดรับประทานเป็นกรณีๆไป 
 ///// ควรเก็บรักษาไฮดรอกซีคลอโรควินอย่างไร? ///// 
ควรเก็บยาไฮดรอกซีคลอโรควินภายใต้อุณหภูมิ 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ไฮดรอกซีคลอโรควินมีชื่ออื่นอีกไหม? ผลิตจากบริษัทอะไรบ้าง? ///// 
ยาไฮดรอกซีคลอโรควินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Hydroxychloroquine [2015,Jan17]
	2 http://drug.fda.moph.go.th:81/nlem.in.th/node/8899 [2015,Jan17]
	3 http://www.mims.com/USA/drug/info/hydroxychloroquine/?type=full&amp;mtype=generic#Dosage [2015,Jan17]
	4 http://www.mims.com/Thailand/drug/search/?q=hydroxychloroquine [2015,Jan17]
