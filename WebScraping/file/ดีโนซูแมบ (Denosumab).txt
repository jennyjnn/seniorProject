ดีโนซูแมบ (Denosumab)
 ///// บทนำ ///// 
กระดูกเป็นอวัยวะที่สำคัญมากอย่างหนึ่งของร่างกาย นอกจากเป็นโครงร่างค้ำจุนที่สำคัญของร่างกายแล้ว กระดูกยังมีบทบาทสำคัญในการสนับสนุนการเคลื่อนไหวของร่างกาย การสร้างเม็ดเลือด และการเก็บสะสมแร่ธาตุ (เช่น แคลเซียม) อีกด้วย 
กระบวนการก่อรูปของร่างกายเกิดขึ้นอย่างต่อเนื่องโดยประกอบไปด้วยการสร้างกระดูกใหม่ โดยเซลล์ออสทีโอบลาสต์ (Osteoblasts) และการสลายกระดูกเก่าโดยเซลล์ออสทีโอคลาสต์ (Osteoclasts) เพื่อให้กระดูกใหม่มาแทนที่ 
ในสตรีวัยหมดประจำเดือนหรือผู้สูงอายุชายพบว่ามีอัตราการสลายกระดูกมากกว่าการสร้าง ทำให้กระดูกมีลักษณะพรุน เปราะ หรือเกิดเป็นโรคกระดูกพรุน (Osteoporosis) ซึ่งเพิ่มความเสี่ยงการเกิดกระดูกหักได้ง่ายขึ้น 
ยาดีโนซูแมบ (Denosumab) เป็นยาชีววัตถุ (Biotechnology drug, ยาซึ่งใช้เทคโนโลยี ผลิตจากสิ่งมีชิวต) ชนิดโมโนโคลนอลแอนตีบอดี [Monoclonal Antibody/ยาที่เกิดจากการโคลน /โคลนนิง (Cloning, กระบวนการที่ทำให้เหมือนกันที่ไม่ใช่จากการสืบพันธุ์] จากเซลล์ภูมิคุ้มกันต้านทานโรคของมนุษย์ มีบทบาทยับยั้งการเจริญเติบโตของเซลล์ชนิดพรีออสทีโอคลาสต์ (Pre-osteoclasts) ที่เป็นเซลล์ออสทีโอคลาสต์ที่สมบูรณ์ทำให้กระบวนการสลายกระดูกเกิดได้ช้าลงจึงช่วยเพิ่มมวลกระดูก/เนื้อกระดูกให้มากขึ้น 
ปัจจุบันยาดีโนซูแมบเป็นยาชนิดฉีดเข้าใต้ผิวหนัง จัดเป็นยาควบคุมพิเศษตามกฎหมายของไทย ใช้ภายใต้ความดูแลของแพทย์เฉพาะทางเท่านั้น 
 ///// ยาดีโนซูแมบมีสรรพคุณ (คุณสมบัติ) อย่างไร? ///// 
ยาดีโนซูแมบมีสรรพคุณ/ข้อบ่งใช้ดังต่อไปนี้เช่น 
ก. รักษาโรคกระดูกพรุน (Osteoporosis) 
ข. ป้องกันผลข้างเคียงที่อาจเกิดจากภาวะมะเร็งชนิดต่างๆ (เช่น มะเร็งต่อมลูกหมาก) แพร่กระจายสู่กระดูก (Bone Metastases from Solid Tumors) เช่น ภาวะกระดูกหัก 
ค. รักษาเนื้องอกกระดูกชนิดที่เรียกว่า Giant Cell Tumor of Bone 
 ///// ยาดีโนซูแมบมีกลไกการออกฤทธิ์อย่างไร? ///// 
กระบวนการก่อรูปของกระดูกในร่างกายมีเซลล์ที่สำคัญอยู่ 2 ชนิดคือ 
- เซลล์ออสทีโอบลาสต์ (Osteoblasts) ซึ่งเป็นเซลล์ที่สร้างกระดูกใหม่ และ 
- เซลล์ออสทีโอคลาสต์ (Osteoclasts) ซึ่งเป็นเซลล์ที่สลายกระดูกเดิม 
ผู้ป่วยที่เป็นโรคกระดูกพรุนจะเกิดจากมีการสลายกระดูกมากกกว่าการสร้างกระดูกขึ้นใหม่ 
เซลล์ออสทีโอคลาสต์พัฒนาขึ้นจากเซลล์พรี-ออสทีโอคลาสต์ (Pre-osteoclasts) ซึ่งบน ผิวเซลล์พรี-ออสทีโอคลาสต์มีตัวรับ (Receptor) ที่ใช้ช่วยให้มีการพัฒนาเซลล์นี้ไปเป็นเซลล์ออสทีโอคลาสต์ เรียกตัวรับนี้ว่า รีเซปเตอร์แอกทิเวเตอร์ออฟนิวเคลียร์แฟกเตอร์แคปปาบี (Receptor activator of nuclear factor-kappa B) ย่อว่า RANK ซึ่งตัวรับ RANK นี้จะได้รับการกระตุ้นโดยสารรีเซปเตอร์แอกทิเวเตอร์ออฟนิวเคลียร์แฟกเตอร์แคปปาบีไลแกนด์ (Receptor activator of nuclear factor-kappa B ligand; RANKL) ซึ่งเป็นสารโปรตีนบนผิวเซลล์ออสทีโอคลาสต์ เพื่อช่วยให้เซลล์พรี-ออสทีโอคลาสต์เจริญไปเป็นเซลล์ออสทีโอคลาสต์ที่สมบูรณ์ 
ยาดีโนซูแมบออกฤทธิ์โดยการยับยั้งการทำงานของ RANKL จึงทำให้เซลล์พรี-ออสทีโอคลาสต์ไม่สามารถเจริญไปเป็นเซลล์ออสทีโอคลาสต์ที่สมบูรณ์ได้ ส่งผลให้การสลายตัวของมวลกระดูกลดลง 
 ///// ยาดีโนซูแมบมีรูปแบบการจัดจำหน่ายอย่างไร? ///// 
ยาดีโนซูแมบมีรูปแบบเภสัชภัณฑ์/รูปแบบการจัดจำหน่ายเป็นยาชีววัตถุชนิดน้ำปราศจาก เชื้อสำหรับฉีดเข้าใต้ผิวหนัง (Subcutaneous) มี 2 รูปแบบคือ 
ก. ยาบรรจุในหลอดฉีดยาพร้อมฉีด (Prefilled-syringe for Injection) ขนาดความแรง 60 มิลลิกรัมต่อบรรจุภัณฑ์ (ชื่อการค้าโพรเลีย (Prolia) 
ข. ยาน้ำปราศจากเชื้อสำหรับฉีด (Solution for Injection) ขนาดความแรง 120 มิลลิกรัมในบรรจุภัณฑ์ขนาด 1.7 มิลลิลิตร หรือ 70 มิลลิกรัมต่อมิลลิลิตร (70 mg/mL) (ชื่อการค้าเอ็กซ์จีวา/Xgeva) รูปแบบเภสัชภัณฑ์ชนิดนี้ยังไม่มีการจัดจำหน่ายในประเทศไทย 
 ///// ยาดีโนซูแมบมีขนาดหรือวิธีใช้ยาอย่างไร? ///// 
ยาดีโนซูแมบมีขนาดยาแนะนำโดยทั่วไปดังต่อไปนี้ 
ก. ยาชื่อการค้าโพรเลีย (Prolia) ใช้รักษาโรคกระดูกพรุน (Osteoporosis) โดยฉีดยาเข้าใต้ ผิวหนังขนาด 60 มิลลิกรัมทุกๆ 6 เดือน ระยะเวลารักษาทั้งหมดขึ้นกับดุลพินิจของแพทย์ผู้รักษา 
ข. ยาชื่อการค้าเอ็กซ์จีวา (Xgeva) ที่ตัวยายังไม่มีการจัดจำหน่ายหรือขึ้นทะเบียนในประเทศไทย 
- ใช้ป้องกันผลข้างเคียงที่อาจเกิดจากโรคมะเร็งชนิดต่างๆแพร่กระจายมายังกระดูก (Bone Metastases from Solid Tumors) โดยฉีดยาเข้าใต้ผิวหนังขนาด 120 มิลลิกรัมทุกๆ 4 สัปดาห์ ระยะเวลารักษาทั้งหมดขึ้นกับดุลพินิจของแพทย์ผู้รักษา 
- รักษาเนื้องอกกระดูกชนิด Giant Cell Tumor of Bone โดยฉีดยาเข้าใต้ผิวหนังขนาด 120 มิลลิกรัมทุกๆ 4 สัปดาห์ ในช่วงเดือนแรกของการรักษาแพทย์อาจฉีดเพิ่มในวันที่ 8 และ 15 ด้วยอีกครั้งละ 120 มิลลิกรัม ระยะเวลารักษาทั้งหมดขึ้นกับดุลพินิจของแพทย์ผู้รักษา 
ยาดีโนซูแมบเป็นรูปแบบเภสัชภัณฑ์ยาน้ำปราศจากเชื้อฉีดเข้าใต้ผิวหนัง (Subcutaneous) โดยแพทย์หรือพยาบาลเป็นผู้บริหารยา (ฉีดยา) ให้ผู้ป่วย บริเวณที่เหมาะสมแก่การบริหารยาได้แก่ ต้นแขน ต้นขา หรือบริเวณหน้าท้อง 
อนึ่งแพทย์อาจพิจารณาให้ยาแคลเซียม (เช่น Calcium carbonate) และ/หรือวิตามินดี (Vitamin D) ชนิดรับประทานร่วมด้วยหลังได้รับยาดีโนซูแมบ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่ สามารถใช้ทดแทนคำสั่งใช้ยาของแพทย์ผู้รักษาได้ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาดีโนซูแมบควรแจ้งแพทย์/พยาบาลและเภสัชกรเช่น 
- ประวัติการแพ้ยา แพ้อาหาร และ/หรือแพ้สารเคมีทุกชนิด 
- ประวัติการใช้ยาต่างๆทั้งยาที่แพทย์สั่งจ่ายและยาที่ซื้อทานเอง วิตามิน ผลิตภัณฑ์เสริมอาหาร และสมุนไพร โดยเฉพาะยาต้านมะเร็ง/ยาเคมีบำบัด และยาที่มีฤทธิ์กดภูมิคุ้มกันต้าน ทานโรคของร่างกายเช่น ยาบีวาซิซูแมบ (Bevacizumab) ยาเอเวอโรไลมัส (Everolimus) ยาพาโซพานิบ (Pazopanib) ยาโซราฟินิบ (Sorafenib) ยาซูนิทินิบ (Sunitinib) ยาอะซาไธโอพรีน (Azathioprine) ยาไซโคลสปอริน (Cyclosporin) ยาเมโธเทรกเซต (Methotrexate) ยาไซโรไล มัส (Sirolimus) ยาทาโครไลมัส (Tacrolimus) และยาในกลุ่มเสตียรอยด์ชนิดรับประทานเช่น ยาเด็กซาเมธาโซน (Dexamethasone) ยาเพรดนิโซโลน (Prednisolone) และเมธิลเพรดนิโซโลน (Methylprednisolone) เนื่องจากแพทย์อาจพิจารณาเปลี่ยนยา ปรับขนาดยา หรืออาจต้องเฝ้าระวังผลข้างเคียงที่อาจเกิดขึ้นจากยาต่างๆเหล่านี้มากยิ่งขึ้น 
- แจ้งให้แพทย์ทราบหากเคยประสบภาวะแคลเซียมในเลือดต่ำ (Hypocalcaemia) 
- แจ้งให้แพทย์ทราบหากมีประวัติโรคโลหิตจาง (Anemia) หรือมีปัญหาเรื่องการแข็งตัวของเลือดไม่ปกติ โรคมะเร็ง โรคติดเชื้อต่างๆรวมถึงการติดเชื้อในทุกส่วนของร่างกาย ประวัติการผ่าตัดในช่องปาก มีภาวะภูมิคุ้มกันฯร่างกายลดลงหรือไม่เป็นปกติ มีประวัติการผ่าตัดที่ต่อมไทรอยด์หรือที่ต่อมพาราไทรอยด์ ประวัติการผ่าตัดลำไส้เล็กหรือมีปัญหาเกี่ยวกับระบบทางเดินอาหารที่เกี่ยวข้องกับการดูดซึมอาหาร ประวัติโรคไทรอยด์ และ/หรือโรคไต 
- แจ้งให้แพทย์ทราบหากกำลังตั้งครรภ์ วางแผนที่จะตั้งครรภ์ หรืออยู่ในช่วงระหว่างการให้นมบุตร รวมถึงผู้ป่วยชายที่วางแผนที่จะมีบุตรด้วยเพราะยานี้อาจปนออกมาในน้ำอสุจิหรือในอสุจิได้ 
 ///// หากลืมเข้ารับการบริหารยาควรทำอย่างไร? ///// 
หากผู้ป่วยลืมเข้ารับการบริหารยา/การให้ยาดีโนซูแมบตามแพทย์นัดหมาย ให้ติดต่อสถานพยาบาลที่ตนเองกำลังทำการรักษาอยู่โดยทันที ซึ่งเมื่อได้รับการบริหารยาแล้วโดยทั่วไปแพทย์จะนัดหมายหลังจากการให้ยาครั้งล่าสุดไปแล้ว 6 เดือน 
 ///// ยาดีโนซูแมบมีผลไม่พึงประสงค์อย่างไร? ///// 
ยาดีโนซูแมบอาจก่อให้เกิดผลไม่พึงประสงค์ (ผลข้างเคียง/อาการไม่พึงประสงค์) เช่น เกิด ผื่นแดง ผื่นพอง หรือมีการลอกทีผิวหนัง ปวดแขน ปวดกล้ามเนื้อและ/หรือปวดข้อ คลื่นไส้ ท้อง เสีย ปวดศีรษะ และ/หรือเจ็บคอ ซึ่งอาการผิดปกติเหล่านี้หากเกิดขึ้นอย่างต่อเนื่องและ/หรือไม่ทุเลาลงหรือมีแนวโน้มว่าจะรุนแรงขึ้น ให้รีบแจ้งให้แพทย์ผู้ทำการรักษาทราบ/ไปโรงพยาบาลก่อนนัดเพื่อแพทย์พิจารณาปรับแนวทางการรักษา 
นอกจากนี้ยาดีโนซูแมบอาจก่อให้เกิดอาการไม่พึงประสงค์ที่มีความรุนแรงเช่น มึนงง วิงเวียน เป็นลม การมองเห็นภาพเปลี่ยนไปหรือตาพร่า/ตามัว เป็นไข้ หนาวสั้น อ่อนล้า อ่อนเพลีย อย่างรุนแรง ปวด บวม แดง บริเวณผิวหนัง ปวดหูอย่างรุนแรง หรือมีสารคัดหลั่งไหลออกจากหู ปัสสาวะบ่อยขึ้นหรือปัสสาวะไม่สุดหรือเจ็บแสบขณะปัสสาวะ ปวด บวม หรือชาบริเวณช่องปาก ฟัน และกราม ปวดในช่องท้องอย่างรุนแรง หรือหัวใจเต้นเร็ว รวมไปถึงอาการแพ้ยานี้เช่น เกิดผื่นคันขึ้นตามตัว ริมฝีปากหรือเปลือกตา/หนังตาบวม หายใจไม่สะดวก/หายใจลำบาก หากเกิดอาการเหล่านี้ขึ้นให้รีบพบแพทย์/มาโรงพยาบาลโดยทันที/ฉุกเฉิน 
อย่างไรก็ดีผู้ป่วยควรตระหนักว่า การที่แพทย์สั่งใช้ยานี้เนื่องจากแพทย์พิจารณาแล้วเห็นว่ายานี้จะมีประโยชน์ต่อผู้ป่วยมากกว่าโทษหรือการได้รับผลข้างเคียงจากยา ผู้ป่วยที่ได้รับยานี้ ส่วนมากมีพบว่าเกิดอาการไม่พีงประสงค์ชนิดรุนแรงได้ ผู้ป่วยจึงควรเฝ้าระวังผลข้างเคียงดังกล่าวที่อาจเกิดขึ้นและแจ้งให้แพทย์ผู้ทำการรักษาทราบ/รีบมาโรงพยาบาลทันที/ฉุกเฉิน (ไม่ต้องรอถึงวันนัด) หากเกิดอาการรุนแรงดังที่กล่าวไปแล้วข้างต้น 
 ///// มีข้อควรระวังการใช้ยาดีโนซูแมบอย่างไร? ///// 
มีข้อควรระวังการใช้ยาดีโนซูแมบเช่น 
- ไม่ใช้ยานี้กับผู้ที่แพ้ยานี้หรือแพ้ส่วนประกอบของยานี้ 
- ปลอกเข็มฉีดยาของยานี้ทำมาจากยางธรรมชาติจึงควรหลีกเลี่ยงการใช้ยานี้ในผู้ป่วยที่แพ้ยาง 
- ไม่ควรใช้ยานี้กับสตรีตั้งครรภ์หรือผู้ที่อยู่ในระหว่างการให้นมบุตร และไม่ควรใช้ยานี้กับผู้ป่วยชายที่วางแผนที่จะมีบุตร ผู้ป่วยที่ใช้ยานี้ควรปรึกษาแพทย์ถึงวิธีการคุมกำเนิดที่เหมาะสม อย่างไรก็ตามโดยทั่วไปผู้ป่วยสามารถมีบุตรได้ภายหลังสิ้นสุดการได้รับยานี้ครั้งสุดท้ายไปแล้วอย่างน้อย 5 เดือน 
- ผู้ป่วยควรได้รับยาแคลเซียมและยาวิตามินดีอย่างเพียงพอระหว่างการใช้ยานี้ 
- ผู้ป่วยควรได้รับการตรวจระดับแคลเซียมและวิตามินดีในเลือดอย่างสม่ำเสมอตามคำแนะนำของแพทย์ในระหว่างการรักษา 
- ยานี้อาจเพิ่มความเสี่ยงทำให้กระดูกส่วนกรามตาย (Osteonecrosis of Jaw; ONJ) แพทย์อาจพิจารณาให้ผู้ป่วยที่มีความเสี่ยง/ผู้ป่วยที่มีปัญหาในช่องปากเช่น ผู้ป่วยที่เป็นโรคมะเร็ง หรือมีภาวะอื่นๆเช่น โลหิตจาง หรือมีการแข็งตัวของเลือดผิดปกติ (Coagulopathy) ผู้สูบบุหรี่ หรือกำลังได้รับยาอื่นๆร่วมด้วยเช่น ยาเสตียรอยด์ชนิดฉีดหรือชนิดรับประทาน ยาเคมีบำบัด ผู้ป่วยที่กำลังได้รับการรักษาโดยวิธีรังสีรักษาในบริเวณศีรษะและคอ ผู้ที่มีปัญหาในช่องปากได้ รับการตรวจประเมินจากทันตแพทย์ก่อนเริ่มต้นการใช้ยานี้ นอกจากนั้นหากผู้ป่วยมีอาการปวดบริเวณช่องปากและกรามระหว่างการใช้ยานี้ก็ควรรีบแจ้งให้แพทย์ผู้รักษาทราบโดยทันทีเช่นกัน 
- ควรใช้ยานี้อย่างระมัดระวังในผู้ป่วยที่มีปัญหาโรคไต ผู้ป่วยที่มีปัญหาโรคไตเรื้อรัง หรืออยู่ในระหว่างการฟอกไต/การล้างไตเพราะอาจมีความเสี่ยงในการเกิดภาวะแคลเซียมในเลือดต่ำ (Hypocalcaemia) มากกว่าบุคคลทั่วไป 
- ก่อนการบริหารยานี้ควรตรวจสอบหลอดบรรจุยาว่ามีสิ่งแปลกปลอม, ยามีลักษณะขุ่นหรือมีสีเปลี่ยนไปหรือไม่ ถ้ามีไม่ควรใช้ยานั้น 
- ไม่ควรเขย่ายานี้ก่อนการบริหารยานี้ และควรนำยานี้ออกจากตู้เย็นรอให้ยาเย็นตัวลงก่อนฉีดยาเพื่อลดอาการระคายเคืองบริเวณที่ฉีดยานี้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาดีโนซูแมบ) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาดีโนซูแมบมีปฏิกิริยาระหว่างยากับยาตัวอื่นอย่างไร? ///// 
จากการศึกษาต่างๆยังไม่พบปฏิกิริยาระหว่างยาของยาดีโนซูแมบกับยาอื่นๆอย่างมีนัยสำคัญทางสถิติ อย่างไรก็ดีหากผู้ป่วยกำลังใช้ยาต้านมะเร็ง/ยาเคมีบำบัด และ/หรือยาที่มีฤทธิ์กดภูมิคุ้มกันฯร่างกายเช่น ยาบีวาซิซูแมบ (Bevacizumab) ยาเอเวอโรไลมัส (Everolimus) ยาพา โซพานิบ (Pazopanib) ยาโซราฟินิบ (Sorafenib) ยาซูนิทินิบ (Sunitinib) ยาอะซาไธโอพรีน (Azathioprine) ยาไซโคลสปอริน (Cyclosporin) ยาเมโธเทรกเซต (Methotrexate) ยาไซโร ไลมัส (Sirolimus) ยาทาโครไลมัส (Tacrolimus) และยาในกลุ่มเสตียรอยด์ชนิดรับประทานหรือ ฉีดเช่น ยาเด็กซาเมธาโซน (Dexamethasone) ยาเพรดนิโซโลน (Prednisolone) และ/หรือยาเมธิลเพรดนิโซโลน (Methylprednisolone) ควรแจ้งให้แพทย์/เภสัชกรทราบ เนื่องจากยาดีโนซูแมบอาจเพิ่มฤทธิ์ของยาเหล่านี้ได้แพทย์จึงอาจต้องเฝ้าระวังผลข้างเคียงจากยาเหล่านี้มากยิ่งขึ้น 
 ///// ควรเก็บรักษายาดีโนซูแมบอย่างไร? ///// 
โดยทั่วไปควรเก็บยานี้ในตู้เย็นอุณหภูมิระหว่าง 2 - 8 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นจากที่ที่มีแสงแดดส่องถึงโดยตรง อย่างไรก็ดีสถานพยาบาลแต่ละแห่งอาจมีนโยบายการเก็บรักษายาของสถานพยาบาล ควรสอบถามเพิ่มเติมถึงนโยบายการเก็บรักษายานี้จากฝ่ายเภสัชกรรมของสถานพยาบาลนั้นๆ 
 ///// ยาดีโนซูแมบมีชื่ออื่นอีกไหม? ผลิตจากบริษัทอะไรบ้าง? ///// 
ยาดีโนซูแมบมียาชื่อการค้าและบริษัทผู้ผลิตหรือผู้จัดจำหน่ายในประเทศไทยดังต่อไปนี้ 
 ///// บรรณานุกรม ///// 
American Pharmacists Association. Denosumab, Drug Information Handbook with International Trade Names. 23;2014:581-3. 
Summary of Product Characteristic. Prolia. Emc. http://www.medicines.org.uk/emc/medicine/23127  [2016,May7] 
Summary of Product Characteristic. XGEVA. Emc. http://www.medicines.org.uk/emc/medicine/24755  [2016,May7] 
Cancer Research UK. Denosumab. http://www.cancerresearchuk.org/about-cancer/cancers-in-general/treatment/cancer-drugs/denosumab  [2016,May7] 
McClung, Michael R.; Lewiecki, E. Michael; Cohen, Stanley B.; Bolognese, Michael A.; Woodson, Grattan C.; Moffett, Alfred H.; Peacock, Munro; Miller, Paul D.; et al. Denosumab in Postmenopausal Women with Low Bone Mineral Density". New England Journal of Medicine. 20006; 354 (8): 821–31. 
เว็บไซต์คณะกรรมการอาหารและยา ส่วนสืบค้นผลิตภัณฑ์ข้อมูลยา http://wwwapp1.fda.moph.go.th/consumer/conframe.asp  [2016,May7]
