เลโทรโซล (Letrozole)
 ///// บทนำ ///// 
เอสโตรเจน (Estrogen) เป็นชื่อเริยกโดยรวมของกลุ่มฮอร์โมนเพศหญิง ชนิดของเอส โตรเจนที่มีบทบาทสำคัญในร่างกายได้แก่ เอสตร้าไดออล (Estradiol) เอสไตรออล (Estriol) และเอสโตรน (Estrone) ร่างกายผลิตเอสโตรเจนจากการที่เอนไซม์อโรมาเตส (Aromatase/ เอนไซม์สร้างเอสโตรเจน) เปลี่ยนฮอร์โมนแอนโดรเจน (Androgen) เป็นเอสโตรเจน (โดยเปลี่ยนแอนโดรสตีนไดโอน/Androstenedione/ฮอร์โมนหนึ่งในกลุ่มแอนโดรเจนไปเป็นเอส โตรน และเปลี่ยนเทสโทสเทอโรน/Testosterone/อีกฮอร์โมนหนึ่งในกลุ่มแอนโดรเจนไปเป็นเอสตร้าไดออล) 
นอกจากเอสโตรเจนจะที่มีบทบาทสำคัญในการควบคุมการเจริญพันธุ์และการแสดงออกของลักษณะเพศหญิงแล้ว ยังมีบทบาทในการเจริญเติบโตของเซลล์มะเร็งเต้านมอีกด้วย 
การลดปริมาณฮอร์โมนเอสโตรเจนที่ถูกสังเคราะห์ขึ้น หรือการขัดขวางการออกฤทธิ์ของฮอร์โมนเอสโตรเจนที่จะไปกระตุ้นเซลล์มะเร็ง จึงเป็นวิธีหนึ่งที่ใช้ในการรักษาโรคมะเร็งเต้านม 
การรักษาด้วยยาต้านฮอร์โมนเอสโตรเจนได้ถูกพัฒนาควบคู่ไปกับการรักษาอื่นๆเช่น การผ่าตัด รังสีรักษา ยาเคมีบำบัด และการรักษาที่จำเพาะต่อเซลล์เป้าหมาย/ยารักษาตรงเป้า(Targeted therapy) อย่างไรก็ตาม ผู้ที่สามารถรับการรักษาทางด้านยาต้านฮอร์โมนนี้ได้ต้องเป็นผู้ที่ผลตรวจชิ้นเนื้อมะเร็งเต้านมพบเซลล์ที่มีตัวรับฮอร์โมนเอสโตรเจนเป็นบวก (ER+, Estrogen receptor positive) ซึ่งตัวรับเอสโตรเจนหรือ ER นี้จะมีส่วนช่วยในการทำนายผล การรักษา/การพยากรณ์โรค และช่วยในการเลือกยากลุ่มที่เหมาะสมให้แก่ผู้ป่วย กล่าวคือ ถ้า ER+ จะมีการพยากรณ์โรคที่ดีกว่าและโรคจะตอบสนองต่อการรักษาด้วยยาต้านฮอร์โมน แต่ถ้าเซลล์มะเร็งไม่มีตัวรับเอสโตรเจน (ER-, Estrogen receptor negative) การพยากรณ์โรคจะเลวกว่าและโรคไม่ตอบสนองต่อยาต้านฮอร์โมน (ใช้ยาต้านฮอร์โมนรักษาไม่ได้ผลดี) 
ยาเลโทรโซล (Letrozole)
 เป็นยาที่ขัดขวางการสร้างฮอร์โมนเอสโตรเจนโดยการยับยั้งเอนไซม์อโรมาเตสแบบเจาะจง (Selective aromatase inhibitor) ทำให้ระดับเอสตร้าไดออล ลดลงและส่งผลให้การเจริญของเซลล์มะเร็งที่พึ่งพาเอสโตรเจนถูกยับยั้ง 
ยาเลโทรโซลขัดขวางการสร้างฮอร์โมนเอสโตรเจนได้ทั้งจากที่สร้างจากรังไข่ในช่วงวัยก่อนหมดประจำเดือน (วัยมีประจำเดือน) และจากต่อมหมวกไตในช่วงหลังหมดประจำเดือน (วัยหมดประจำเดือน) แต่เนื่องจากการลดปริมาณเอสโตรเจนในเลือดในสภาวะที่รังไข่ยังทำ งานอยู่จะเกิดการส่งสัญญาณให้สมองไฮโปทาลามัส (Hypothalamus) และต่อมใต้สมอง (Pituitary gland) หลั่งฮอร์โมนโกนาโดโทรปิน (Gonadotropin) ซึ่งจะกระตุ้นให้รังไข่สร้างแอนโดรเจนและเอนไซม์อโรมาเตสมากขึ้น (การสร้างเอสโตรเจนจึงจะมากขึ้น) จึงเป็นข้อห้ามใช้ยาเลโทรโซลเพื่อรักษามะเร็งเต้านมในผู้ป่วยที่ยังไม่อยู่ในภาวะหมดประจำเดือนคือ ยังมีประ จำเดือน/ยังมีฮอร์โมนเอสโตรเจนอยู่ 
 ///// ยาเลโทรโซลมีสรรพคุณ (คุณสมบัติ) อย่างไร? ///// 
ยาเลโทรโซลมีสรรพคุณ/ข้อบ่งใช้ดังต่อไปนี้คือ รักษาโรคมะเร็งเต้านมระยะแรกและระยะ ลุกลามในหญิงวัยหมดประจำเดือนที่เซลล์มะเร็งมีตัวรับสัญญาณฮอร์โมนเอสโตรเจนเป็นบวก(ER+) 
นอกจากนี้ยังมีการใช้ยานี้นอกเหนือจากข้อบ่งชี้ที่ระบุไว้ในฉลากยา (Unlabeled/ Investigational use) เช่น 
- การรักษาโรคมะเร็งเต้านมระยะลุกลามในหญิงวัยหมดประจำเดือนที่ตัวรับสัญญาณฮอร์ โมนเอสโตรเจนเป็นบวก (ER+) แต่ผลการทดสอบ “โปรตีนตัวหนึ่งซึ่งมีหน้าที่สนับสนุนการเจริญเติบโตของเซลล์มะเร็งโดยการเปลี่ยนแปลงในระดับยีน/จีน/Gene และสามารถทำให้เกิดมะเร็งได้ในหลายอวัยวะที่เรียกว่า Human epidermal growth factor receptor 2; HER2” ให้ผลเป็นลบ (Her2 -; Her2 negative) 
- การรักษามะเร็งเต้านมชนิดแพร่กระจาย (Metastatic breast cancer) ในหญิงวัยหมดประจำเดือนที่ตัวรับสัญญาณฮอร์โมนเอสโตรเจน (ER+) และโปรตีนที่สนับสนุนการเจริญเติบโตของเซลล์มะเร็งเป็นบวก (HER2 +) 
- ใช้เพื่อเหนี่ยวนำให้เกิดการตกไข่ (Infertility/ovulation stimulation) ในหญิงที่มีภาวะไม่ตกไข่เรื้อรังจากการมีภาวะถุงน้ำรังไข่หลายใบ (Polycystic ovarian syndrome; โรคพีซีโอเอส/PCOS) และ 
- ใช้ในการรักษามะเร็งรังไข่ (Ovarian cancer) 
 ///// ฟลูออโรควิโนโลนมีกลไกการออกฤทธิ์อย่างไร? ///// 
ยาเลโทรโซลมีกลไกการออกฤทธิ์ในการยับยั้งเอนไซม์อโรมาเตสแบบเจาะจง (Selective aromatase inhibitor) โดยการแย่งจับกับส่วนประกอบหนึ่งของเอนไซม์อโรมาเตส (Heme group of aromatase) ส่งผลให้การสังเคราะห์ฮอร์โมนเอสโตรเจนลดลง ระดับฮอร์ โมนเอสโตรเจนในเลือดที่จะไปกระตุ้นการเจริญเติบโตของเซลล์มะเร็งเต้านมจึงลดลง 
 ///// ยาเลโทรโซลมีรูปแบบการจัดจำหน่ายอย่างไร? ///// 
รูปแบบทางเภสัชภัณฑ์/การจัดจำหน่ายของยาเลโทรโซลที่มีจำหน่ายในประเทศไทย ได้แก่ ยาเม็ดสำหรับรับประทานขนาด 2.5 มิลลิกรัมโดยเป็นยาเม็ดเคลือบ (Film-coat tablet) 
เนื่องจากยานี้มีฤทธิ์ต้านฮอร์โมนจึงควรหลีกเลี่ยงการหักยา แบ่ง บด เคี้ยวยา หรือทำให้เม็ดยาแตก หากมีความจำเป็นต้องให้ยาผ่านทางสายให้อาหาร (Enteral tube feeding) สามารถบดยาได้ เนื่องจากยาที่ใช้ลักษณะนี้จะอยู่ในรูปแบบที่ปลดปล่อยตัวยาทันที (Immediate release) แต่ผู้ที่เตรียมยาหรือผู้ป้อนยาให้แก่ผู้ป่วยจะต้องสวมถุงมือรวมทั้งผูกผ้าปิดจมูกและปาก/หน้ากากอนามัย และควรทำการบดเม็ดยาในภาชนะที่ปิดสนิท 
 ///// ยาเลโทรโซลมีขนาดรับประทานหรือวิธีใช้ยาอย่างไร? ///// 
ยาเลโทรโซลมีขนาดรับประทานหรือวิธีใช้ยาดังนี้เช่น 
การรักษาโรคมะเร็งเต้านมระยะลุกลาม โดยอาจใช้เป็นยาตัวแรกในการรักษา หรือใช้เป็นลำ ดับต่อมาหลังจากรับการรักษาด้วยยาชนิดอื่นแล้วไม่ได้ผลตามที่ต้องการ: 
        รับประทานครั้งละ 2.5 มิลลิกรัมวันละครั้งต่อเนื่องกันจนกว่าจะมีการแพร่กระจายของมะเร็งไปสู่อวัยวะอื่นๆ 
การรักษาเสริมการรักษาอื่นในการรักษาโรคมะเร็งเต้านมระยะแรก (Adjuvant treatment)เช่น หลังการผ่าตัด ยาเคมีบำบัด และ/หรือรังสีรักษา: 
        รับประทานครั้งละ 2.5 มิลลิกรัมวันละครั้งอย่างต่อเนื่องเป็นเวลา 5 ปี แต่หยุดรับประทานเมื่อเกิดการกลับเป็นซ้ำ 
การรักษาเสริมต่อเนื่องในการรักษาโรคมะเร็งเต้านมระยะแรกหลังจากการรักษาด้วยยาทา   ม็อกซิเฟนเป็นเวลา 5 ปี (Extendedadjuvant treatment): 
        รับประทานครั้งละ 2.5 มิลลิกรัมวันละครั้งอย่างต่อเนื่องเป็นเวลา 5 ปี แต่หยุดรับประทานเมื่อเกิดการกลับเป็นซ้ำ 
การรักษาโรคมะเร็งเต้านมระยะลุกลามในหญิงที่ตัวรับสัญญาณฮอร์โมนเอสโตรเจนเป็นบวก (ER+) แต่ผลการทดสอบโปรตีนตัวหนึ่งซึ่งมีหน้าที่สนับสนุนการเจริญเติบโตของเซลล์มะเร็งโดยการเปลี่ยนแปลงในระดับยีน/จีน และสามารถทำให้เกิดมะเร็งได้หลายชนิดเป็นลบ (HER2 negative, HER2 -): 
        รับประทานครั้งละ 2.5 มิลลิกรัมวันละครั้งร่วมกับยา Palbociclib (ยารักษาตรงเป้า) จน กว่าจะมีการแพร่กระจายของมะเร็งไปสู่อวัยวะอื่นๆหรือเกิดผลข้างเคียงที่ไม่พึงประสงค์จากยาที่ใช้ 
การรักษาโรคมะเร็งเต้านมชนิดแพร่กระจาย (Metastatic breast cancer) ในหญิงที่ตัวรับสัญญาณฮอร์โมนเอสโตรเจนเป็นบวก (ER+) และโปรตีนที่สนับสนุนการเจริญเติบโตของเซลล์ มะเร็งเป็นบวก (HER2 +): 
        รับประทานครั้งละ 2.5 มิลลิกรัมวันละครั้งร่วมกับยา Lapatinib (ยารักษาตรงเป้า) จนกว่าจะมีการแพร่กระจายของมะเร็งไปสู่อวัยวะอื่นๆหรือเกิดผลข้างเคียงที่ไม่พึงประสงค์จากยาที่ใช้ 
เหนี่ยวนำการตกไข่ (Infertility/ovulation stimulation) ในหญิงที่มีภาวะไม่ตกไข่เรื้อรัง จากการมีภาวะถุงน้ำรังไข่หลายใบ (Polycystic ovarian syndrome): 
        รับประทานครั้งละ 2.5 - 7.5 มิลลิกรัมต่อวันในวันที่ 3 - 7 ของรอบเดือน โดยสามารถรับ ประทานติดต่อกันเป็นเวลา 5 รอบเดือน 
การรักษามะเร็งรังไข่ (Ovarian cancer): 
        รับประทานครั้งละ 2.5 มิลลิกรัมวันละครั้งอย่างต่อเนื่องจนกว่าจะมีการแพร่กระจายของมะเร็งฯไปสู่อวัยวะอื่นๆ 
ขนาดยานี้ในผู้ป่วยตับบกพร่อง: 
        ไม่จำเป็นต้องปรับขนาดยาในผู้ป่วยที่การทำงานของตับบกพร่องเล็กน้อยถึงปานกลาง แต่ควรใช้ยาอย่างระมัดระวังในผู้ป่วยที่มีการทำงานของตับบกพร่องอย่างรุนแรง 
ขนาดยานี้ในผู้ป่วยไตเสื่อม: 
        ไม่จำเป็นต้องปรับขนาดยาในผู้ป่วยที่การทำงานของไตเสื่อมเล็กน้อยถึงปานกลาง แต่ควรใช้ยาอย่างระมัดระวังในผู้ป่วยที่มีการทำงานของไตเสื่อมอย่างรุนแรง 
*อนึ่ง 
- การใช้ยาเลโทรโซลติดต่อกันนานเกิน 5 ปีไม่เกิดประโยชน์และอาจก่อให้เกิดอันตรายจากผลข้างเคียงของยา นอกจากนี้ควรให้ยาแคลเซียม (เช่น Calcium carbonate) วันละ 1,200 -1,500 มิลลิกรัม อาจให้ร่วมกับวิตามินดี ในผู้ป่วยที่ได้รับวิตามินดีไม่เพียงพอในระหว่างที่ได้รับการรักษาด้วยยาเลโทรโซล 
- สามารถรับประทานยานี้ก่อนหรือหลังอาหารก็ได้ แต่ควรเป็นในช่วงเวลาเดียวกันของทุกวัน เช่น ช่วงเช้า เป็นต้น 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเลโทรโซล ควรแจ้งแพทย์/พยาบาลและเภสัชกรดังนี้ เช่น 
- ประวัตแพ้ยาเลโทรโซลหรือยาอื่นๆ 
- ใช้หรือกำลังจะใช้ยาอื่นๆ ทั้งยาที่แพทย์สั่งจ่ายและยาที่ใช้เอง วิตามิน อาหารเสริม และ/หรือสมุนไพร 
- ประวัติการเจ็บป่วยหรือโรคประจำตัว 
- ควรแจ้งแพทย์หากมีอายุต่ำกว่า 18 ปี 
- ไม่ควรวางแผนจะมีบุตรระหว่างได้รับยานี้หรือในระยะหนึ่งหลังจากหยุดใช้ยา (ควรปรึก ษาแพทย์ผู้รักษาถึงระยะเวลาที่เหมาะสม) ควรใช้วิธีการคุมกำเนิดที่เหมาะสม (ปรึกษาแพทย์ผู้ รักษา ทั่วไปแพทย์มักแนะนำการใช้ถุงยางอนามัยชาย) เพื่อป้องกันการตั้งครรภ์ เนื่องจากยานี้เป็นอันตรายกับทารกในครรภ์ หญิงตั้งครรภ์ควรแจ้งแพทย์ก่อนเริ่มใช้ยานี้ 
- หญิงให้นมบุตรควรแจ้งแพทย์ก่อนเริ่มใช้ยา 
 ///// หากลืมรับประทานยาควรทำอย่างไร? ///// 
สำหรับยาเลโทรโซลอาหารไม่มีผลต่อการดูดซึมยา ดังนั้นการเลือกช่วงเวลาในการรับ ประทานยาไม่จำเป็นต้องคำนึงถึงมื้ออาหาร สามารถรับประทานยาก่อนหรือหลังอาหารก็ได้ แต่ควรรับประทานยาในช่วงเวลาเดียวกันของทุกวันเพื่อให้มีระดับยาในเลือดที่คงที่ 
กรณีลืมรับประทานยาเลโทรโซลให้รับประทานยาทันทีที่นึกขึ้นได้ แต่หากใกล้กับเวลาที่ต้องรับประทานยามื้อถัดไปให้รับประทานยามื้อถัดไปเลย ไม่ต้องเพิ่มขนาดยาเป็น 2 เท่า จาก นั้นรับประทานยามื้อถัดไปในขนาดยาปกติ 
ห้ามหยุดรับประทานยานี้เองโดยไม่ได้รับคำสั่งจากแพทย์ผู้รักษา 
 ///// ยาเลโทรโซลมีผลไม่พึงประสงค์อย่างไร? ///// 
ยาเลโทรโซลมีผลไม่พึงประสงค์/ผลข้างเคียงดังนี้เช่น 
- ผลข้างเคียงที่พบบ่อย (พบได้มากกว่า10% ของผู้ป่วยทั้งหมดที่ได้รับยานี้) คือ เหงื่อออกมาก ร้อนวูบวาบ บวมน้ำทั้งตัว ปวดศีรษะ เวียนศีรษะ คลื่นไส้อาเจียน หน้าแดง อ่อนเพลีย คอเลสเตอรอลสูงในเลือด คลื่นไส้ ท้องผูก ปวดกระดูก ปวดหลัง 
- ผลข้างเคียงที่พบบ่อยปานกลาง (พบได้ประมาณ 2 - 10% ) คือ เจ็บหน้าอก ความดันโลหิตสูง บวมน้ำส่วนปลาย (คือ มื้อ เท้า ขา แขน) ง่วงซึม นอนไม่หลับ ซึมเศร้า วิตกกังวล ผมร่วง เจ็บเต้านม แคลเซียมในเลือดสูง ภาวะช่องคลอดแห้งและระคายเคือง ความหนาแน่นมวลกระดูกลดลงหรือกระดูกพรุน 
- ผลข้างเคียงที่พบไม่บ่อย (พบได้น้อยกว่า 2%) คือ ยานี้จะกระตุ้นความอยากอาหาร ผิวแห้ง มองภาพไม่ชัด โรคหลอดเลือดสมอง (Stroke) ภาวะหลอดเลือดปอดอุดตัน ภาวะมีลิ่มเลือดในหลอดเลือดที่ก่อให้เกิดการอุดตันในหลอดเลือด 
 ///// มีข้อควรระวังการใช้ยาเลโทรโซลอย่างไร? ///// 
มีข้อควรระวังการใช้ยาเลโทรโซลดังนี้เช่น 
- 	 ห้ามใช้กับผู้ป่วยที่แพ้ยานี้หรือแพ้ส่วนประกอบของยานี้ 
- ห้ามใช้ยานี้ในหญิงตั้งครรภ์และไม่แนะนำให้ใช้ยานี้ในหญิงให้นมบุตร 
- ระวังการใช้ยานี้ในผู้ป่วยที่มีภาวะ/โรคไขมันในเลือดสูง (Hyperlipidemia) ควรติดตามการเปลี่ยนแปลงระดับคอเลสเตอรอลระหว่างการใช้ยาอย่างน้อยปีละ 1 ครั้ง 
- ระวังการใช้ยานี้ในผู้ป่วยที่มีภาวะกระดูกพรุน ควรติดตามการเปลี่ยนแปลงความหนาแน่นมวลกระดูก (การตรวจความหนาแน่นกระดูก) ตามคำแนะนำของแพทย์ผู้รักษา 
- ควรติดตาม/การตรวจเลือดดูภาวะความสมบูรณ์ของเม็ดเลือด (Complete blood count; CBC) ระดับแคลเซียมในเลือด ภาวะการทำงานของตับ รวมทั้งสังเกตภาวะเลือดออกผิดปกติทางช่องคลอด และการตรวจเต้านมเป็นประจำตามคำแนะนำของแพทย์ (เช่น การตรวจภาพ รังสีเต้านม) ระหว่างการใช้ยา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” 
 ที่รวมถึงยาแผนปัจจุบันทุกชนิด(รวมยาเลโทรโซลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด ) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาเลโทรโซลมีปฏิกิริยาระหว่างยากับยาตัวอื่นอย่างไร? ///// 
ยาเลโทรโซลมีปฏิกิริยาระหว่างยากับยาตัวอื่นเช่น 
- เนื่องจากยาเลโทรโซลมีการเปลี่ยนแปลงตัวยาที่ตับ โดยเอนไซม์ CYP 2A6 (Cytochrome P450, family 2, subfamily A, polypeptide 6) และในขณะเดียวกันก็มีคุณสม บัติในการยับยั้งการเปลี่ยนแปลงยาชนิดอื่นที่มีการเปลี่ยนแปลงยาที่ตับโดยเอนไซม์ CYP 2A6 เช่นกันเช่น Valproic acid (วาโปรอิก แอซิด) ซึ่งเป็นยาต้านชัก/ยากันชัก จึงอาจทำให้ระดับยาวาโปรอิก แอซิดในเลือดเพิ่มขึ้น จึงอาจได้รับผลข้างเคียงจากยาวาโปรอิก แอซิดเพิ่มขึ้น อย่าง ไรก็ตามยาวาโปรอิก แอซิดเพียงส่วนน้อยเท่านั้นที่เกิดการเปลี่ยนแปลงยาที่ตับโดยเอนไซม์ดัง กล่าว จึงอาจจะไม่ส่งผลต่อระดับยาวาโปรอิก แอซิดในเลือดมากนัก 
- การใช้ยาเลโทรโซลร่วมกับยา Methadone (เมทาโดน) ซึ่งเป็นยาแก้ปวดกลุ่มโอปิออยด์ (Opioids) อาจทำให้ระดับยาเมทาโดนในเลือดเพิ่มสูงขึ้น ส่งผลให้เกิดอาการไม่พึงประ สงค์ของยาเมทาโดนเช่น ง่วงซึม ปวดศีรษะ คลื่นไส้ อาเจียน ท้องผูก มองเห็นภาพไม่ชัด เป็นต้น 
- การใช้ยาเลโทรโซลร่วมกับยา Tamoxifen (ทาม็อกซิเฟน) อาจทำให้ระดับยาเลโทรโซลในเลือดลดลงทำให้ลดประสิทธิผลในการรักษาของยาเลโทรโซล จึงเพิ่มความเสี่ยงต่อการกลับเป็นซ้ำของโรคมะเร็งเต้านมได้ 
- การใช้ยาเลโทรโซลร่วมกับยา Tegafur (ทีกาเฟอร์) ซึ่งเป็นยาเคมีบำบัดที่ใช้รักษามะ เร็งบางชนิดโดยเฉพาะมะเร็งระบบทางเดินอาหาร จะทำให้ระดับยาทีกาเฟอร์ที่ไปออกฤทธิ์ได้ลดลง ทำให้ลดประสิทธิผลในการรักษาของยาทีกาเฟอร์จึงเพิ่มความเสี่ยงต่อการกลับเป็นซ้ำของโรคมะเร็งนั้นๆได้ 
 ///// ควรเก็บรักษายาเลโทรโซลอย่างไร? ///// 
ควรเก็บยาเลโทรโซลในภาชนะบรรจุเดิมที่บรรจุมา ปิดภาชนะให้สนิท และเก็บให้พ้นมือเด็กและสัตว์เลี้ยง เก็บยาที่อุณหภูมิห้อง (ไม่เกิน 30 องศาเซลเซียส) ไม่เก็บในบริเวณที่ถูกแสงแดดโดยตรง และไม่เก็บยาในบริเวณที่เปียกชื้นเช่นในห้องน้ำ ไม่เก็บยาในรถยนต์ และควรทิ้งยานี้เมื่อหมดอายุ (อ่านเพิ่มเติมในเว็บ haamor.com เรื่อง วิธีทิ้งยาหมดอายุ) 
 ///// ยาเลโทรโซลมีชื่ออื่นอีกไหม? ผลิตจากบริษัทใดบ้าง? ///// 
ยาเลโทรโซลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
Dipiro JT, Talbert RL, Yee GC, Matzke GR , Wells BG, Posey LM. Pharmacotherap : a pathophysiologic approach. 8th edition.McGraw-Hill ; 2011. 
Charles F. Lacy , Lora L. Armstrong , Morton P. Goldman , et al. Drug Information Handbook International.23thed. Lexi–Comp Inc,Ohio ,USA. 
TIMS (Thailand). MIMS. 130th ed. Bangkok: UBM Medica ;2013. 
http://www.uptodate.com [2013,May30]
