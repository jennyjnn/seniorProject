โทลคาโปน (Tolcapone)
 ///// บทนำ ///// 
ยาโทลคาโปน (Tolcapone)เป็นยาในกลุ่ม Catechol-O-methyl transferase (COMT) inhibitors   มีกลไกที่ออกฤทธิ์ยับยั้งการทำงานของเอนไซม์ Catechol-O-methyl transferase(เอนไซม์ที่ใช้ทำลายสารสื่อประสาทบางชนิด เช่น Dopamine)ทำให้สารสื่อประสาท อย่างเช่น  Dopamine,  Norepinephrine, Epinephrine,  ในสมองมีปริมาณมากขึ้น และส่งผลต่อกระบวนการควบคุมการเคลื่อนไหวตลอดจนการทรงตัวของร่างกายให้ดีขึ้น   ทางคลินิกได้นำยานี้มารักษาอาการโรคพาร์กินสัน(Parkinson’s disease) แต่ยาโทลคาโปนสามารถก่อให้เกิดพิษ(ผลข้างเคียงรุนแรง)ต่อตับ จึงเป็นเหตุผลให้ยานี้ถูกระงับการใช้เป็นเวลายาวนานมากกว่า 10 ปี แต่ 
ปัจจุบัน แพทย์ได้กลับมาใช้ยาโทลคาโปนในการรักษาโรคพาร์กินสันอีกครั้ง โดยมุ่งเน้น
กลุ่มผู้ป่วยที่ใช้ยาอื่นๆรักษาแล้วไม่ได้ผล  โดยในกรณีที่ผู้ป่วยได้รับยาโทลคาโปนไป 3 สัปดาห์แล้ว อาการของโรคยังไม่ดีขึ้น  แพทย์จะสั่งหยุดการใช้ยานี้ ทั้งนี้เพื่อเป็นการป้องกันความเสียหายที่อาจเกิดขึ้นกับตับนั่นเอง 
ยังมีข้อห้ามใช้และข้อควรระวังในการใช้ยาโทลคาโปน ที่ผู้บริโภค/ผู้ป่วยควรทราบอาทิ 
- ห้ามใช้กับผู้ที่มีประวัติแพ้ยานี้ รวมถึงผู้ป่วยด้วยโรคตับ 
- ห้ามใช้ยานี้ร่วมกับผู้ที่ได้รับยากลุ่ม MAOI อย่างเช่น Phenelzine  ด้วยการใช้ยา ร่วมกัน จะก่อให้เกิดความดันโลหิตสูงอย่างรุนแรงตามมา  นอกจากนี้ยังมียาอื่นๆอีก	  มากมายหลายรายการ ที่เมื่อใช้ร่วมกับยาโทลคาโปน แล้วสามารถทำให้ผู้ป่วยได้รับ	  ผลกระทบ/อาการข้างเคียง(ผลข้างเคียง)ได้มากมาย เช่นยา  Warfarin, Apomorphine Dobutamine, Isoproterenol, Levodopa, Methyldopa, Albuterol และ	 	  Pseudoephedrine 
- ห้ามหยุดใช้ยานี้กะทันหัน เพราะจะทำให้มีอาการโรคพาร์กินสันเกิดขึ้น รวมถึงพบเห็นอาการไข้ และมีความรู้สึกสับสนตามมา 
- ห้ามรับประทานยานี้ร่วมกับเครื่องดื่มประเภทแอลกอฮอล์ เพราะจะทำให้เกิดอาการวิงเวียนมากยิ่งขึ้น 
- ยาโทลคาโปนอาจทำให้เกิดอาการคลื่นไส้เมื่อเริ่มรับประทานในครั้งแรก หรือผู้ป่วยบางรายจะมีอาการท้องเสีย กรณีนี้ให้รีบปรึกษาแพทย์/มาโรงพยาบาลโดยไม่ต้องรอถึงวันแพทย์นัด  เพื่อเยียวยาอาการข้างเคียงดังกล่าว และไม่สมควรไปซื้อหายาบรรเทาอาการคลื่นไส้หรือท้องเสียมารับประทานเอง 
- ยาโทลคาโปนสามารถทำให้สูญเสียการควบคุมการเคลื่อนไหวของกล้ามเนื้อ เช่น  กล้ามเนื้อของแขน-ขา  กราม  ลิ้น  แก้ม  หากพบเห็นกรณีดังกล่าว ให้ผู้ป่วยรีบ	  กลับมาปรึกษาแพทย์/มาโรงพยาบาลสถานเดียวโดยไม่ต้องรอถึงวันแพทย์นัด 
- *ห้ามรับประทานยานี้เกินขนาด เพราะจะก่อให้เกิดอาการ  วิงเวียน  คลื่นไส้  อาเจียน 
ทั้งนี้ การใช้ยาโทลคาโปนเพื่อรักษาอาการโรคพาร์กินสัน ต้องอาศัยการใช้ยานี้อย่างต่อเนื่องตามแพทย์สั่ง  ผู้ป่วยต้องได้รับยานี้วันละ 3 ครั้ง เพื่อให้เกิดฤทธิ์ควบคุมอาการพาร์กินสันได้อย่างเป็นปกติ และในต่างประเทศเราอาจพบเห็นการจัดจำหน่ายยา นี้ภายใต้ชื่อการค้าว่า “Tasmar” 
 
 ///// โทลคาโปนมีสรรพคุณ(คุณสมบัติ)อย่างไร? ///// 
ยาโทลคาโปนมีสรรพคุณ/ข้อบ่งใช้ เช่น 
- บำบัดรักษาอาการโรคพาร์กินสัน (Parkinson’s disease) 
 
 ///// โทลคาโปนมีกลไกการออกฤทธิ์อย่างไร? ///// 
สาร Levodopa เป็นสารตั้งต้นของสารสื่อประสาทตัวอื่นๆ อย่างเช่น  Dopamine , Norepinephrine  และ Epinephrine    ซึ่งยาโทลคาโปนจะออกฤทธิ์ยับยั้งเอนไซม์ที่คอยทำลายสาร Levodopa  จึงส่งผลให้สารสื่อประสาทต่างๆเหล่านั้นในสมอง มีปริมาณพอเพียงและเกิดสมดุลอย่างเหมาะสม  ปริมาณสารสื่อประสาทดังกล่าวที่เหมาะสมนี่เอง ที่ทำให้ร่างกายมนุษย์สามารถควบคุมการทำงานของกล้ามเนื้อ รวมถึงการควบคุมการเคลื่อนไหว ได้เป็นปกติ  จากกลไกนี้เองทำให้ยาโทลคาโปนมีฤทธิ์รักษาอาการโรคพาร์กินสันได้ตามสรรพคุณ 
 
 ///// โทลคาโปนมีรูปแบบการจัดจำหน่ายอย่างไร? ///// 
ยาโทลคาโปนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Tolcapone ขนาด 100 และ 200 มิลลิกรัม/เม็ด 
 
 ///// โทลคาโปนมีขนาดรับประทานอย่างไร? ///// 
ยาโทลคาโปน มีขนาดรับประทานสำหรับบำบัดอาการโรคพาร์กินสัน เช่น 
- ผู้ใหญ่: เริ่มต้นรับประทานยาครั้งละ 100 มิลลิกรัม วันละ 3 ครั้ง ก่อนหรือหลังอาหารก็ได้ เช้า-กลางวัน-เย็น ขนาดรับประทานยานี้สูงสุดไม่เกินครั้งละ 200 มิลลิกรัม วันละ 3 ครั้ง 
- เด็ก: ยังไม่มีข้อมูลด้านความปลอดภัยในการใช้ยานี้ในเด็ก 
อนึ่ง: 
- ห้ามใช้ยานี้กับผู้ป่วย โรคตับ 
- ห้ามใช้ยานี้กับผู้ป่วยโรคไตในระยะรุนแรง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโทลคาโปน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น  โรคตับ   โรคไต  รวมทั้งกำลังกินยา/ใช้ยาอะไรอยู่เพราะยาโทลคาโปน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                  เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาโทลคาโปน  สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า ให้รับประทานยาที่ขนาดปกติ 
แต่อย่างไรก็ตาม เพื่อประสิทธิผลของการรักษา ควรรับประทานยาโทลคาโปน ตรงเวลา 
 
 ///// โทลคาโปนมีผลไม่พึงประสงค์อย่างไร? ///// 
ยาโทลคาโปนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อการทำงานของระบบอวัยวะต่างๆในร่างกายดังนี้ เช่น 
- ผลต่อตับ: เช่น เอนไซม์การทำงานของตับในเลือดสูงขึ้น  เกิดพิษกับตับอย่างรุนแรงจนอาจเกิดตับวายจนเป็นเหตุให้เสียชีวิต 
- ผลต่อระบบทางเดินอาหาร:  เช่น  คลื่นไส้  เบื่ออาหาร    ท้องเสียหรือท้องผูก  อาเจียน   ปวดท้อง   อาหารไม่ย่อย  ท้องอืด  และปากแห้ง 
- ผลต่อกล้ามเนื้อและข้อ:  เช่น เกิดอาการกล้ามเนื้อหดเกร็ง   เป็นตะคริว   ข้ออักเสบ 
- ผลต่อระบบทางเดินหายใจ:   เช่น เกิดโรคติดเชื้อในทางเดินหายใจส่วนบนได้ง่าย  หายใจขัด/หายใจลำบาก    แน่น/คัดจมูก 
- ผลต่อระบบทางเดินปัสสาวะ:   เช่น  เกิดโรคติดเชื้อระบบทางเดินปัสสาวะได้ง่าย  สีของปัสสาวะซีดจาง 
- ผลต่อระบบหัวใจและหลอดเลือด:    เช่น  เจ็บหน้าอก  ความดันโลหิตต่ำ 
- ผลต่อผิวหนัง:  เช่น  มีเลือดออกใต้ผิวหนังได้ง่าย  ผมร่วง  เหงื่อออกมาก  อาจกระตุ้นการเกิดเนื้องอกที่ผิวหนัง 
- ผลต่อตา:   เช่น  เกิดภาวะต้อกระจก    เยื่อตาอักเสบ 
- ผลต่อระบบประสาท:   เช่น  การเคลื่อนไหวของร่างกายผิดปกติ  นอนไม่หลับ  ฝันประหลาด  ง่วงนอน  วิงเวียน  รู้สึกสับสน  ปวดศีรษะ  ประสาทหลอน   ความรู้สึกสัมผัสเพี้ยน  สูญเสียการทรงตัว 
 
 ///// มีข้อควรระวังการใช้โทลคาโปนอย่างไร? ///// 
มีข้อควรระวังการใช้ยาโทลคาโปน เช่น 
- ห้ามใช้กับผู้ป่วยที่มีประวัติแพ้ยานี้ หรือแพ้ยากลุ่ม Catechol-O-methyl transferase (COMT) inhibitor 
- ห้ามใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร  เด็ก และผู้สูงอายุนอกจากจะมีคำสั่งจากแพทย์ 
- ห้ามรับประทานยานี้ร่วมกับเครื่องดื่มที่มีแอลกอฮอล์เป็นส่วนประกอบ 
- ห้ามใช้ร่วมกับยากลุ่ม MAOIs 
- ห้ามใช้ยาที่มีสภาพเปลี่ยนแปลงไปจากเดิม เช่น เม็ดยาแตกหัก 
- ห้ามใช้ยานี้กับผู้ป่วยโรคตับ 
- ห้ามปรับขนาดรับประทานด้วยตนเอง 
- ระหว่างที่ใช้ยานี้ ให้ระวังการเกิดภาวะ ความดันโลหิตต่ำ  ประสาทหลอน  
การเคลื่อนไหวร่างกายลำบาก หรือแม้แต่ภาวะกล้ามเนื้อลายสลาย 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโทลคาโปนด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยา
ใช้เองเสมอ 
 
 ///// โทลคาโปนมีปฏิกิริยาระหว่างยากับยาตัวอื่นอย่างไร? ///// 
ยาโทลคาโปนมีปฏิกิริยาระหว่างยากับยาตัวอื่น เช่น 
- การใช้ยาโทลคาโปนร่วมกับยา Clemastine , Propoxyphene,  อาจทำให้ผู้ป่วยได้รับอาการข้างเคียงต่างๆ ตามมา เช่น  วิงเวียน  ง่วงนอน  รู้สึกสับสน  ขาดสมาธิ  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามใช้ยาโทลคาโปนร่วมกับยา Methylene blue  ด้วยจะเป็นเหตุให้เกิดความดันโลหิตสูง  และ เกิดภาวะ/กลุ่มอาการที่เรียกว่า Serotonin syndrome ติดตามมา 
- หลีกเลี่ยงการใช้ยาโทลคาโปนร่วมกับยา Sodium oxybate  เพราะจะทำให้เกิดอาการความดันโลหิตต่ำ  ง่วงนอน  วิงเวียน  รู้สึกสับสน  ซึม  หายใจช้าลง  และกรณีที่มีอาการรุนแรง อาจเกิดภาวะโคม่าและส่งผลให้เสียชีวิตได้ 
 
 ///// ควรเก็บรักษาโทลคาโปนอย่างไร? ///// 
ควรเก็บยาโทลคาโปนภายใต้อุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 
 ///// โทลคาโปนมีชื่ออื่นอีกไหม?   ผลิตจากบริษัทอะไรบ้าง? ///// 
ยาโทลคาโปน มียาชื่อการค้า  และบริษัทผู้ผลิต/ผู้จำหน่าย  เช่น 
 
 ///// บรรณานุกรม ///// 
https://en.wikipedia.org/wiki/Tolcapone#Mechanism_of_action[2017,Sept9] 
https://www.drugbank.ca/drugs/DB00323[2017,Sept9] 
https://www.drugs.com/cdi/tolcapone.html[2017,Sept9] 
https://www.drugs.com/dosage/tolcapone.html[2017,Sept9] 
https://en.wikipedia.org/wiki/L-DOPA#Medical_use[2017,Sept9] 
http://www.mims.com/malaysia/drug/info/tolcapone?mtype=generic[2017,Sept9]
