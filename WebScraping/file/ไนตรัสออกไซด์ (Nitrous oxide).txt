ไนตรัสออกไซด์ (Nitrous oxide)
 ///// บทนำ ///// 
ยา/แก๊สไนตรัสออกไซด์(Nitrous oxide เรียกย่อว่า Nitrous)หรือเรียกกันว่า แก๊สหัวเราะ(Laughing gas) เป็นสารประกอบที่มีสูตรเคมีเป็นโมเลกุลของไนโตรเจนและออกซิเจน ดังนี้คือ  “N2O”  คุณสมบัติของแก๊สนี้ในสภาพบรรยากาศปกติจะไม่มีสี ไม่มีกลิ่น ไม่ติดไฟ  มีรสหวานเล็กน้อย  การสูดดมแก๊สนี้สามารถทำให้หมดสติ/ไร้ความรู้สึก  ทางคลินิกจึงนำแก๊สไนตรัสออกไซด์มาใช้เป็นยาสลบช่วยลดความรู้สึกเจ็บปวดโดยใช้ในห้องผ่าตัดและห้องทันตกรรม  แก๊สนี้มีการใช้ครั้งแรกในคลินิกทันตกรรมเมื่อ ปี ค.ศ.1863 (พ.ศ.2406)  การออกฤทธิ์ของแก๊สนี้กับผู้ป่วยแต่ละคนจะแตกต่างกันออกไป  ทั้งนี้ขึ้นอยู่กับปัจจัยต่างๆ เช่น  น้ำหนักตัวของผู้ป่วย หรือมีการใช้ยาสลบตัวอื่นร่วมด้วยหรือไม่  หลังจากได้รับแก๊สนี้  ผู้ป่วยจะมีความรู้สึกเคลิบเคลิ้ม  ตัวชา   ตาพร่า  รู้สึกสับสน  วิงเวียน  หมดสติ  ไม่สามารถควบคุมการทรงตัวรวมถึงการควบคุมกล้ามเนื้อที่ใบหน้าก็ทำไม่ได้อย่างปกติ 
*การได้รับแก๊สไนตรัสออกไซด์ออกไซด์เกินขนาด  สามารถทำให้เสียชีวิตได้  ระหว่างที่ให้แก๊ศไนตรัสออกไซด์กับผู้ป่วย  แพทย์จะคอยควบคุมและตรวจสอบสัญญาณชีพต่างๆร่วมด้วย อาทิเช่น  ความดันโลหิต  และอัตราการเต้นของหัวใจ 
*นอกจากนั้น การได้รับแก๊สไนตรัสออกไซด์เป็นปริมาณมาก  ยังทำให้เม็ดเลือดขาวชนิดลิมโฟไซด์ (Lymphocytes) มีปริมาณต่ำ ส่งผลทำให้ภูมิคุ้มกันต้านทานโรคของร่างกายอ่อนแอลง ทั้งยังรบกวนการเจริญเติบโตของร่างกาย และเกิดภาวะ Hyperhomocysteinemia(ภาวะมีกรดอะมิโนชนิด Cysteine ในเลือดสูง ซึ่งภาวะนี้จะก่อให้เกิดการบาดเจ็บเสียหายกับเซลล์ของหลอดเลือด)ซึ่งเป็นปัจจัยสำคัญที่ทำให้เกิดโรคหลอดเลือดตามมา 
*การได้รับแก๊สไนตรัสออกไซด์ออกไซด์เป็นเวลานานๆ ยังส่งผลยับยั้งการสังเคราะห์วิตามินบี 12 ของร่างกาย  หากร่างกายขาดวิตามินบี 12 จะทำให้เกิดความเสียหายต่อเส้นประสาทและต่อสมอง  สังเกตจากผู้ป่วยจะมีความรู้สึกเหมือนเป็นเหน็บ/ชาตามลำตัวและแขนขา และเกิดความรู้สึกสัมผัสเพี้ยน 
ข้อควรระวังและข้อห้ามใช้ของแก๊สไนตรัสออกไซด์ที่ผู้บริโภคควรทราบ เช่น 
- หลังได้รับแก๊สไนตรัสออกไซด์ ห้ามดื่มเครื่องดื่มที่มีแอลกอฮอล์เป็นส่วนประกอบ  ด้วยจะทำให้รู้สึกคลื่นไส้มากยิ่งขึ้น 
- หลีกเลี่ยงการใช้แก๊สไนตรัสออกไซด์ปริมาณมากกับสตรีมีครรภ์/ตั้งครรภ์  ด้วยมี การศึกษาสนับสนุนว่า สามารถทำให้ตัวอ่อนในครรภ์ของสัตว์ทดลองพิการ  ดังนั้นการใช้แก๊สนี้กับสตรีมีครรภ์ จะต้องเพิ่มความระมัดระวังเป็นพิเศษ 
ทั้งนี้ ในทางปฏิบัติ แก๊สไนตรัสออกไซด์ได้ถูกนำไปใช้ร่วมกับยาสลบหลายตัว อาทิเช่น การใช้กับยา  Desflurane,  Enflurane,  Halothane,  Isoflurane,  Sevoflurane,  ซึ่งการเลือกใช้แก๊สไนตรัสออกไซด์ร่วมกับยาสลบตัวใดนั้นขึ้นอยู่กับดุลยพินิจของแพทย์ที่เห็นเหมาะสม 
สิ่งสำคัญอีกประการคือ แก๊สไนตรัสออกไซด์สามารถทำปฏิกิริยากับยาได้หลายรายการ  ก่อนเข้ารับการผ่าตัด แพทย์จึงจำเป็นต้องทราบประวัติการใช้ยาที่เป็นปัจจุบันของผู้ป่วย และอาจต้องสั่งหยุดยาเหล่านั้นก่อนที่จะใช้แก๊สไนตรัสออกไซด์  จึงถือเป็นข้อปฏิบัติสำคัญที่ผู้ป่วยต้องแจ้งให้ แพทย์ พยาบาล ทราบทุกครั้งว่า ตนเองมีโรคประจำตัวและมีการใช้ยาประเภทใดอยู่ก่อนบ้าง 
แก๊สไนตรัสออกไซด์จัดเป็นแก๊สที่มีอันตราย ต้องบรรจุอยู่ในภาชนะ/ถังที่ทนแรงดันสูง  การขนส่งและการจัดเก็บต้องมีขั้นตอนปฏิบัติตามมาตรฐานสากล  และการใช้แก๊สนี้จะต้องอยู่ภายในคำสั่งของแพทย์แต่ผู้เดียว โดยจะพบเห็นการใช้แก๊สไนตรัสออกไซด์แต่ในสถานพยาบาลเท่านั้น 
 
 ///// ไนตรัสออกไซด์มีสรรพคุณ(คุณสมบัติ)อย่างไร? ///// 
แก๊สไนตรัสออกไซด์มีสรรพคุณ/ข้อบ่งใช้ คือ ใช้เป็นยาดมสลบ  ลดความรู้สึกเจ็บปวด  โดยมากแพทย์จะใช้ร่วมกับยาสลบชนิดอื่น 
 
 ///// ไนตรัสออกไซด์มีกลไกการออกฤทธิ์อย่างไร? ///// 
แก๊สไนตรัสออกไซด์ที่ให้ผู้ป่วยสูดดมมีกลไกการออกฤทธิ์โดย ตัวยา/แก๊สจะแทรกซึมผ่านปอดเข้าไปยังศูนย์ควบคุมความรู้สึกเจ็บปวดของสมองและของไขสันหลัง ส่งผลปิดกั้นการส่งกระแสประสาท จึงทำให้ร่างกายเกิดอาการเคลิบเคลิ้ม สูญเสียการรับรู้และหมดสติในที่สุด    สำหรับแก๊สออกซิเจนที่ใช้เป็นตัวเจือจางแก๊สไนตรัสออกไซด์  จะช่วยทำให้สมองและร่างกายยังคงมีอากาศมาหล่อเลี้ยงเซลล์ต่างๆ ทำให้อวัยวะต่างๆของร่างกายคงสภาพการมีชีวิต และไม่ก่อให้เกิดการตายของเซลล์ภายในร่างกาย 
 
 ///// ไนตรัสออกไซด์มีรูปแบบการจัดจำหน่ายอย่างไร? ///// 
แก๊สไนตรัสออกไซด์มีรูปแบบการจัดจำหน่ายเป็น แก๊สที่บรรจุในถังทนแรงดันสูงโดยผสมร่วมกับแก๊สออกซิเจนในอัตราส่วน Nitrous oxide 50% + Oxygen 50% 
 
 ///// ไนตรัสออกไซด์มีขนาดการบริหารยาอย่างไร? ///// 
ทางคลินิก   แพทย์สามารถใช้แก๊สไนตรัสออกไซด์ได้ทั้งในผู้ใหญ่และในเด็ก   โดยขั้นตอนการให้แก๊สไนตรัสออกไซด์เป็นยาดมสลบ  สรุปให้เห็นภาพอย่างง่ายๆ ดังนี้ 
1. นำท่อแก๊สไนตรัสออกไซด์ที่ผสมร่วมกับออกซิเจน(O2)ในสัดส่วนที่เหมาะสมมาต่อกับเครื่องพ่นยาสลบ 
2. ทำการตั้งและกำหนดแรงดันที่จะส่งแก๊สเข้าทางเดินหายใจของผู้ป่วย 
3. ปกติผู้ป่วยจะต้องอยู่ในท่านอนหงายและสวมหน้ากากที่จะนำแก๊สไนตรัส	  ออกไซด์ + ออกซิเจนเข้าร่างกาย 
4. แพทย์จะดำเนินการปล่อยแก๊สเข้าทางเดินหายใจของผู้ป่วยโดยคำนวณจากน้ำหนักตัวผู้ป่วย 
5. สัดส่วนของ N2O + O2 อาจใช้ 70 : 30 หรือ 50 : 50 เป็นไปตามคำสั่งแพทย์ 
6. แพทย์ พยาบาล จะเฝ้าสังเกตอาการว่า ผู้ป่วยอยู่ในภาวะหมดสติ ไร้ความรู้สึก ร่วมกับควบคุมสัญญาณชีพของผู้ป่วยให้เป็นไปอย่างปกติ  จากนั้นจึงเริ่มทำหัตถการต่างๆต่อไป 
อนึ่ง: 
- ในหลายสถานพยาบาล ไม่มีการใช้แก๊สไนตรัสออกไซด์ แต่จะใช้ยาสลบชนิดอื่นที่มีการออกฤทธิ์อย่างเหมาะสมที่เพียงพอกับหัตถการผ่าตัดนั้นๆ 
- หลังการใช้แก๊สไนตรัสออกไซด์ แพทย์จะให้ออกซิเจนที่ความเข้มข้น 100% กับผู้ป่วยเป็นเวลาประมาณ 5 นาที  เพื่อลดอาการข้างเคียง(ผลข้างเคียง)ของแก๊สไนตรัสออกไซด์ เช่น คลื่นไส้  ภาวะเคลิบเคลิ้ม/กึ่งรู้สึกตัว  เป็นต้น 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา/แก๊สไนตรัสออกไซด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ  โรคกล้ามเนื้ออ่อนแรง รวมทั้งกำลัง                 กินยา/ใช้ยาอะไรอยู่ เพราะแก๊สไนตรัสออกไซด์  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// ไนตรัสออกไซด์มีผลไม่พึงประสงค์อย่างไร? ///// 
แก๊สไนตรัสออกไซด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:   เช่น มีอาการชาตามร่างกาย  วิงเวียน  ปวดศีรษะ  ความจำด้อยลง ได้ยินเสียงในหู/หูอื้อ 
- ผลต่อสภาพจิตใจ:  เช่น   เคลิบเคลิ้ม   รู้สึกสับสน   ซึม  อาการทางจิตประสาท เช่น  ประสาทหลอน 
- ผลต่อกล้ามเนื้อ:  เช่น  ไม่สามารถควบคุมการทรงตัวได้ตามปกติ  ไม่สามารถควบคุมกล้ามเนื้อของใบหน้าได้ 
- ผลต่อระบบหัวใจและหลอดเลือด:   เช่น  ความดันโลหิตต่ำ   หัวใจล้มเหลว  เกิดโรคหลอดเลือดด้วยร่างกายขาดวิตามินบี 12 
- ผลต่อระบบเผาผลาญพลังงานของร่างกาย:  เช่น ชะลอการสังเคราะห์วิตามินบี 12 ในร่างกาย 
- ผลต่อระบบภูมิคุ้มกันต้านทานโรค:  เช่นระบบภูมิคุ้มกันฯต่ำลงด้วยมีภาวะเม็ดเลือดขาวชนิดลิมโฟไซด์(Lymphocytes)ต่ำ 
 
 ///// มีข้อควรระวังการใช้ไนตรัสออกไซด์อย่างไร? ///// 
มีข้อควรระวังการใช้แก๊สไนตรัสออกไซด์ เช่น 
- ห้ามใช้กับผู้แพ้ยา/แพ้แก๊สนี้ 
- หลังจากได้รับแก๊สไนตรัสออกไซด์ห้ามรับประทานหรือดื่มเครื่องดื่มที่มี	 แอลกอฮอล์เป็นส่วนประกอบ  ด้วยจะทำให้มีภาวะคลื่นไส้อาเจียนเพิ่มขึ้น 
- ห้ามใช้กับผู้ที่มีระบบเดินหายใจอุดตัน  ผู้พิการที่ไม่สามารถสื่อสารหรือ	 ตอบสนองต่อการซักถามของ แพทย์ พยาบาล ได้   ผู้ที่มีภาวะความดันในสมองสูง/ความดันในกะโหลกศีรษะสูง 
- ห้ามใช้แก๊สนี้กับสตรีมีครรภ์   สตรีที่อยู่ในภาวะให้นมบุตร  เด็ก  และผู้สูงอายุ                     โดยไม่มีคำสั่งจากแพทย์ 
- ระหว่างการใช้แก๊สไนตรัสออกไซด์ ต้องควบคุมสัญญาณชีพของผู้ป่วยให้เป็นปกติเสมอ เช่น  ความดันโลหิต  อัตราการเต้นของหัวใจ  และรวมถึงปริมาณออกซิเจนในเลือด 
- ระวังการใช้แก๊สไนตรัสออกไซด์กับ  ผู้ป่วยโรคปอด  ผู้ที่มีการติดเชื้อในระบบทางเดินหายใจ  ผู้ที่มีภูมิคุ้มกันต้านทานโรคต่ำ  ผู้ที่มีภาวะกล้ามเนื้ออ่อนแรง  ผู้ที่มีภาวะหูหนวกหรือไม่สามารถรับรู้การสื่อสารทางเสียงได้ 
- หลังได้รับแก๊สไนตรัสออกไซด์ เมื่อฟื้นคืนสติ แพทย์อาจพิจารณาให้ผู้ป่วยพักฟื้นที่สถานพยาบาลเพื่อรอดูและสังเกตอาการหลังจากทำหัตถการต่างๆจนแน่ใจว่า	  ปลอดภัยจึงจะอนุญาตให้ผู้ป่วยกลับบ้านได้ 
- ห้ามใช้แก๊สนี้ที่หมดอายุ 
- ห้ามเก็บแก๊สนี้ที่หมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมแก๊สไนตรัสออกไซด์ด้วย) ยาแผนโบราณทุกชนิด  อาหารเสริม   ผลิตเสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไนตรัสออกไซด์มีปฏิกิริยาระหว่างยากับยาตัวอื่นอย่างไร? ///// 
แก๊สไนตรัสออกไซด์มีปฏิกิริยาระหว่างยากับยาตัวอื่น เช่น 
- ห้ามใช้ยา/แก๊สไนตรัสออกไซด์ร่วมกับยา Isocarboxazid,  Selegiline,  ด้วยจะทำให้ความดันโลหิตของผู้ป่วยผิดปกติ(อาจสูง หรือต่ำก็ได้)  เพื่อความปลอดภัยควรเว้นระยะเวลาของการใช้ยาดังกล่าวห่างจากการใช้แก๊สนี้ประมาณ 10–14 วันเป็นอย่างต่ำ 
- หลีกเลี่ยงการใช้แก๊สไนตรัสออกไซด์ร่วมกับยา Methotrexate  ด้วยจะทำให้เกิดอาการ  ผิวมีสีซีด  เลือดออกง่าย  อ่อนเพลีย  เป็นแผลในช่องปาก  อาเจียน  ถ่ายมีเลือดปน/อุจจาระเป็นเลือด   ปัสสาวะน้อย  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีบุคคลไป 
- การใช้แก๊สไนตรัสออกไซด์กับผู้ที่ได้รับยาแก้ปวดที่มีฤทธิ์เป็นยาเสพติด อย่างเช่นยา  Codeine,  Fentanyl,   แพทย์จะลดปริมาณการใช้แก๊สไนตรัสออกไซด์ลงเพื่อให้ได้ฤทธิ์สงบประสาทอย่างเหมาะสม และเกิดความปลอดภัยต่อผู้ป่วยมากยิ่งขึ้น 
- หลีกเลี่ยงการใช้แก๊สไนตรัสออกไซด์ร่วมกับยา Reserpine  ด้วยจะทำให้ผู้ป่วยได้รับผลข้างเคียงจากแก๊สไนตรัสออกไซด์มากยิ่งขึ้น 
 
 ///// ควรเก็บรักษาไนตรัสออกไซด์อย่างไร? ///// 
สามารถเก็บแก๊สไนตรัสออกไซด์ที่อุณหภูมิห้อง ควรต้องเก็บในสถานที่ที่มีอากาศถ่ายเทได้สะดวก  จัดวางถังแก๊สอยู่บนพื้นที่หรือมีฐานรองรับที่มั่นคง เพื่อป้องกันการล้มของถังแก๊สได้เป็นอย่างดี  และต้องมีการป้องกันมิให้ผู้ที่ไม่มีหน้าที่เกี่ยวข้องเข้าถึงถังแก๊สได้ง่าย 
 ///// ไนตรัสออกไซด์มีชื่ออื่นอีกไหม? ผลิตจากบริษัทอะไรบ้าง? ///// 
แก๊สไนตรัสออกไซด์ที่จำหน่ายในประเทศไทย มีชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/mmx/nitrous-oxide.html [2017,Jan28] 
https://www.drugs.com/uk/medical-nitrous-oxide-leaflet.html [2017,Jan28] 
https://www.drugs.com/drug-interactions/nitrous-oxide-index.html?filter=3&amp;generic_only= [2017,Jan28] 
http://www.druginfo.adf.org.au/images/nitrous-oxide-24may16.pdf [2017,Jan28] 
https://drugs-forum.com/forum/showwiki.php?title=Nitrous_Oxide [2017,Jan28] 
http://www.mims.com/thailand/drug/search?q=nitrous%20oxide [2017,Jan28] 
http://www.bochealthcare.co.uk/internet.lh.lh.gbr/en/images/entonox_essential_guide_hlc401955_Sep10409_64836.pdf [2017,Jan28] 
http://emedicine.medscape.com/article/1413427-overview#showall [2017,Jan28] 
http://icourses.uthscsa.edu/courses/nitrous/indications.html [2017,Jan28] 
http://www.boconline.co.uk/internet.lg.lg.gbr/en/images/entonox410_43539.pdf [2017,Jan28]
