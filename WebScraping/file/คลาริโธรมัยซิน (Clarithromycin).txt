คลาริโธรมัยซิน (Clarithromycin)
 ///// บทนำ ///// 
ยาคลาริโธรมัยซิน(Clarithromycin)เป็นยาปฏิชีวนะที่มีฤทธิ์ต่อต้านเชื้อแบคทีเรียในกลุ่มยา Macrolide    ทางคลินิกนำมาใช้รักษาอาการติดเชื้อที่ระบบต่างๆของร่างกาย รวมถึงการติดเชื้อแบคทีเรียชนิด Helicobacter pylori ในกระเพาะอาหารอีกด้วย  ยาคลาริโธรมัยซินมีรูปแบบเภสัชภัณฑ์เป็นยาชนิดรับประทานและยาฉีด  ยาชนิดนี้สามารถถูกดูดซึมได้จากระบบทางเดินอาหาร ประมาณ 50% และจะถูกทำลายโดยตับ   โดยยาคลาริโธรมัยซินจะอยู่ในร่างกายได้นาน 3–4 ชั่วโมง ก่อนที่จะถูกขับทิ้งไปกับปัสสาวะและอุจจาระ 
โดยทั่วไป สามารถใช้ยาชนิดนี้ได้ทั้งกับผู้ใหญ่และเด็ก  แต่ก็มีผู้ป่วยบางกลุ่มที่มีข้อจำกัดการใช้ยาคลาริโธรมัยซิน อาทิ ผู้ป่วยด้วยอาการหัวใจเต้นผิดจังหวะ  ป่วยเป็นดีซ่าน   ป่วยด้วยโรคตับ  หรือโรคไต  รวมถึงผู้มีภาวะกล้ามเนื้ออ่อนแรง 
ผู้ป่วยที่ใช้ยาบางประเภทและควรหลีกเลี่ยงการใช้ยาเหล่านั้นร่วมกับยาคลาริโธรมัยซิน อย่างเช่นยา   Cisapride, Pimozide, Lovastatin, Simvastatin, Ergotamine, Dihydroergotamine 
การใช้ยาคลาริโธรมัยซินมีวัตถุประสงค์เพื่อต่อต้านเชื้อแบคทีเรียเท่านั้น ไม่สามารถใช้ต่อต้านเชื้อไวรัส หรือเชื้อรา 
การใช้ยาคลาริโธรมัยซินกับผู้ป่วยนั้น มีความจำเป็นต้องใช้ยานี้ตามขนาดและระยะเวลาที่แพทย์กำหนด  การใช้ยานี้ไป 1–2 วันแล้วอาการดีขึ้น ไม่ได้หมายความว่าจะทำให้เชื้อแบคทีเรียที่ก่อโรคหมดฤทธิ์ไปทั้งหมด  ผู้ป่วยยังคงต้องรับประทานยานี้ต่อเนื่องตามคำสั่งแพทย์  ทั้งนี้เพื่อช่วยป้องกันการพัฒนาของเชื้อแบคทีเรียที่อาจดื้อต่อยาคลาริโธรมัยซินในอนาคตอีกด้วย 
ยาคลาริโธรมัยซิน เป็นยาที่องค์การอนามัยโลกกำหนดให้เป็นยาจำเป็นขั้นพื้นฐานที่สถานพยาบาลต่างๆควรมีสำรองไว้ให้บริการแก่ประชาชน  และคณะกรรมการอาหารและยาของไทย  ได้บรรจุให้ยาคลาริโธรมัยซินอยู่ในบัญชียาหลักแห่งชาติ  ซึ่งประชาชนสามารถพบเห็นการใช้ยาชนิดนี้ได้ตามสถานพยาบาลทั้งของรัฐและเอกชน รวมถึงมีจัดจำหน่ายตามร้านขายยาโดยทั่วไป 
 
 ///// คลาริโธรมัยซินมีสรรพคุณ(คุณสมบัติ)อย่างไร? ///// 
ยาคลาริโธรมัยซินมีสรรพคุณ/ข้อบ่งใช้เพื่อต่อต้านการติดเชื้อแบคทีเรีย โดย ครอบคลุมเชื้อแบคทีเรียดังต่อไปนี้ เช่น  Staphylococcus aureus, Streptococcus(S.) pneumoniae, Streptococcus pyogenes, Haemophilus(H.) parainfluenzae,  Haemophilus influenzae, Moraxella(M.) catarrhalis, Helicobacter(H.) pylori, Mycobacterium avium , Mycobacterium intracellulare, Chlamydia pneumoniae, Mycoplasma pneumoniae, Streptococcus agalactiae, Streptococcus  Viridans group streptococci, Bordetella pertussis, Legionella pneumophila, Pasteurella multocida, Clostridium perfringens, Peptococcus niger, Propionibacterium acnes, Prevotella melaninogenica 
ทางคลินิก จึงนำยานี้มาใช้บำบัดรักษาอาการโรคได้หลายประเภท อาทิ 
- ต่อมทอนซิลอักเสบ(Tonsillitis) 
- ไซนัสอักเสบ (Sinusitis) 
- ปอดบวม (Pneumonia) 
- รักษาและป้องกันโรคไอกรน (Pertussis) 
- หลอดลมอักเสบ (Bronchitis) 
- ป้องกันเยื่อบุหัวใจอักเสบจากแบคทีเรีย(Bacteria endocarditis prophylaxis) 
- การติดเชื้อของผิวหนัง (Infections of the skin) 
- หูชั้นกลางอักเสบ (Otitis media) 
 
 ///// คลาริโธรมัยซินมีกลไกการออกฤทธิ์อย่างไร? ///// 
ยาคลาริโธรมัยซิน มีกลไกการออกฤทธิ์โดย ตัวยาจะยับยั้งการสังเคราะห์สารโปรตีนที่มีความจำเป็นต่อการดำรงชีวิตของแบคทีเรีย  โดยตัวยาจะเข้ารวมตัวกับสารพันธุกรรมของแบคทีเรียในส่วนที่เรียกว่า 23S rRNA  ด้วยกลไกนี้เองทำให้แบคทีเรียหมดสภาพในการเจริญเติบโต รวมถึงในการขยายพันธุ์ และตายลงในที่สุด 
 
 ///// คลาริโธรมัยซินมีรูปแบบการจัดจำหน่ายอย่างไร? ///// 
ในประเทศไทย เราจะพบเห็นการใช้ยาคลาริโธรมัยซินในรูปยารับประทานเสียส่วนมาก ดังนั้นบทความนี้จึงขอยกตัวอย่างเฉพาะกรณีของยารับประทาน  เช่น 
- ยาเม็ดชนิดรับประทานที่ประกอบด้วย Clarithromycin  250 และ 500 มิลลิกรัม/เม็ด 
- ยาน้ำชนิดรับประทานที่ประกอบด้วย Clarithromycin ขนาด 125 มิลลิกรัม/5 มิลลิลิตร 
 
 ///// คลาริโธรมัยซินมีขนาดรับประทานอย่างไร? ///// 
ยาคลาริโธรมัยซิน มีขนาดรับประทาน เช่น 
ก.สำหรับรักษาทอนซิลอักเสบ: 
- ผู้ใหญ่: รับประทานยาขนาด 250 มิลลิกรัม ทุก 12 ชั่วโมง เป็นเวลา 10 วัน 
- เด็กอายุตั้งแต่ 6 เดือนขึ้นไป: รับประทานยา 7.5 มิลลิกรัม/น้ำหนักตัว 1 กิโลกรัม ทุก 12 ชั่วโมง เป็นเวลา 10 วัน  ขนาดรับประทานยานี้สูงสุดห้ามเกิน 500 มิลลิกรัม/ครั้ง 
- เด็กอายุต่ำกว่า 6 เดือน: ขนาดยาขึ้นกับดุลพินิจของแพทย์ 
ข.สำหรับรักษาไซนัสอักเสบ: 
- ผู้ใหญ่: รับประทานยาขนาด 500 มิลลิกรัม ทุก 12 ชั่วโมง เป็นเวลา 14 วัน 
- เด็กอายุตั้งแต่ 6 เดือนขึ้นไป: รับประทานยา 7.5 มิลลิกรัม/น้ำหนักตัว 1 กิโลกรัม ทุก 12 ชั่วโมง เป็นเวลา 10 วัน  ขนาดรับประทานยานี้สูงสุด ห้ามเกิน 500 มิลลิกรัม/ครั้ง 
- เด็กอายุต่ำกว่า 6 เดือน: ขนาดยาขึ้นกับดุลพินิจของแพทย์ 
ค.สำหรับรักษาหลอดลมอักเสบ: 
- ผู้ใหญ่: ขนาดยาจะขึ้นกับเชื้อแบคทีเรียที่ก่อโรคแต่ละชนิด เช่น กรณีติดเชื้อ H. influenzae รับประทานยาขนาด 500 มิลลิกรัม ทุก 12 ชั่วโมงเป็นเวลา 7–14 วัน,   กรณีติดเชื้อ H. parainfluenzae รับประทานยา 500 มิลลิกรัม ทุก 12 ชั่วโมง เป็นเวลา 7 วัน,  กรณีติดเชื้อ M. catarrhalis หรือ S. pneumoniae  รับประทานยาขนาด 250 มิลลิกรัม ทุก 12 ชั่วโมง เป็นเวลา 7–14 วัน 
- เด็ก:   ขนาดยาขึ้นกับดุลพินิจของแพทย์ 
ง.สำหรับรักษาปอดบวม: 
- ผู้ใหญ่: กรณีติดเชื้อ H. influenzae รับประทานยาขนาด 250 มิลลิกรัม ทุก 12 ชั่วโมง เป็นเวลา 7 วัน,  กรณีติดเชื้อ S. pneumoniae หรือ Chlamydophila pneumoniae รับประทานยาขนาด 250 มิลลิกรัม ทุก 12 ชั่วโมง เป็นเวลา 7–14 วัน 
- เด็กอายุตั้งแต่ 6 เดือนขึ้นไป: 	รับประทานยา 7.5 มิลลิกรัม/น้ำหนักตัว 1 กิโลกรัม ทุก 12 ชั่วโมง เป็นเวลา 10 วัน  ขนาดรับประทานยาสูงสุดห้ามเกิน 500 มิลลิกรัม/ครั้ง 
- เด็กอายุต่ำกว่า 6 เดือน: ขนาดยาขึ้นกับดุลพินิจของแพทย์ 
จ.สำหรับรักษาโรคไอกรน: 
- ผู้ใหญ่: รับประทานยาขนาด 500 มิลลิกรัม ทุก 12 ชั่วโมง เป็นเวลา 7 วัน 
- เด็กอายุตั้งแต่ 1 เดือนขึ้นไป: 	รับประทานยา 7.5 มิลลิกรัม/น้ำหนักตัว 1 กิโลกรัม ทุก 12 ชั่วโมง เป็นเวลา 7 วัน  ขนาดรับประทานยานี้สูงสุดห้ามเกิน 500 มิลลิกรัม/ครั้ง 
- เด็กอายุต่ำกว่า 1 เดือน: ขนาดยาขึ้นกับดุลพินิจของแพทย์ 
ฉ.สำหรับรักษาการติดเชื้อ Helicobactor pylori ที่กระเพาะอาหาร: 
- ผู้ใหญ่: ใช้ร่วมกับยา Omeprazole และ Amoxicillin โดยรับประทานยาคลาริโธรมัยซิน ขนาด 500 มิลลิกรัม ทุก 12 ชั่วโมง เป็นเวลา 10 วัน 
- เด็ก: ขนาดยาขึ้นกับดุลพินิจของแพทย์ 
ช.สำหรับรักษาการติดเชื้อของผิวหนัง: 
- ผู้ใหญ่: รับประทานยาขนาด 250 มิลลิกรัม ทุก 12 ชั่วโมง เป็นเวลา 7–14 วัน 
- เด็กอายุตั้งแต่ 6 เดือนขึ้นไป: 	รับประทานยา 7.5 มิลลิกรัม/น้ำหนักตัว 1 กิโลกรัม ทุก 12 ชั่วโมง เป็นเวลา 10 วัน  ขนาดรับประทานยานี้สูงสุดห้ามเกิน 500 มิลลิกรัม/ครั้ง 
- เด็กอายุต่ำกว่า 6 เดือน: ขนาดยาขึ้นกับดุลพินิจของแพทย์ 
ซ.สำหรับรักษาหูชั้นกลางอักเสบ: 
- เด็กอายุตั้งแต่ 6 เดือนขึ้นไป: รับประทานยา 7.5 มิลลิกรัม/น้ำหนักตัว 1 กิโลกรัม ทุก 12 ชั่วโมง เป็นเวลา 10 วัน  ขนาดรับประทานยานี้สูงสุดห้ามเกิน 500 มิลลิกรัม/ครั้ง 
- ผู้ใหญ่และเด็กอายุต่ำกว่า 6 เดือน: ขนาดยาขึ้นกับดุลพินิจของแพทย์ 
อนึ่ง: 
- สามารถรับประทานยานี้ ก่อน หรือ พร้อมอาหาร ก็ได้ 
- ต้องรับประทานยานี้ต่อเนื่องครบตามขนาดและระยะเวลาที่แพทย์กำหนด 
- กรณีที่ใช้ยานี้แล้วอาการโรคไม่ดีขึ้น ควรต้องรีบกลับมาพบแพทย์/มาโรงพยาบาลอีกครั้ง โดยไม่ต้องรอถึงวันแพทย์นัด 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคลาริโธรมัยซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  เช่น  โรคตับ   โรคไต  รวมทั้งกำลังกินยา/ใช้ยาอะไรอยู่ เพราะยาคลาริโธรมัยซิน อาจส่งผลให้อาการของโรครุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาคลาริโธรมัยซิน สามารถรับประทานยาทันทีที่นึกขึ้นได้  ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มขนาดรับประทานเป็น 2 เท่าให้รับประทานยาที่ขนาดปกติ 
แต่อย่างไรก็ดี เพื่อประสิทธิผลของการรักษา  ต้องรับประทานยาคลาริโธรมัยซิน ตรงเวลา และต่อเนื่อง ตามคำสั่งแพทย์ 
 
 ///// คลาริโธรมัยซินมีผลไม่พึงประสงค์อย่างไร? ///// 
ยาคลาริโธรมัยซินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  การได้ยินเสียงผิดปกติ  อาจทำให้หูหนวกซึ่งพบมากในสตรีสูงวัย แต่การได้ยินเสียงจะกลับมาเหมือนเดิมเมื่อหยุดใช้ยานี้  การรับรสชาติผิดปกติ  ปวดศีรษะ  วิงเวียน  ง่วงนอน     ตัวสั่น  กล้ามเนื้ออ่อนแรง 
- ผลต่อระบบทางเดินอาหาร:  เช่น  คลื่นไส้  ท้องเสียหรือท้องผูก  อาเจียน  ปวดท้อง  เบื่ออาหาร  ท้องอืด   แสบร้อนกลางอก  ติดเชื้อราในช่องปาก  ลิ้นอักเสบ  กระเพาะอาหารอักเสบ    หลอดอาหารอักเสบ   กรดไหลย้อน   ตับอ่อนอักเสบแบบเฉียบพลัน  ปากแห้ง   เลือดออกในทางเดินอาหาร 
- ผลต่อตับ:  เช่น ค่าเอนไซม์การทำงานของตับในเลือดเพิ่มขึ้น  ตับอักเสบ  ตัวเหลือง  ปัสสาวะมีสีคล้ำ  ค่าบิลิรูบินในเลือดเพิ่มขึ้น 
- ผลต่อระบบหัวใจและหลอดเลือด:   เช่น  คลื่นไฟฟ้าหัวใจผิดปกติ  หลอดเลือดดำอักเสบ  หลอดเลือดดำเกิดการขยายตัว  หัวใจเต้นผิดจังหวะ   หัวใจหยุดเต้น   หัวใจเต้นเร็ว 
- ผลต่อระบบเลือด:  เช่น  เม็ดเลือดขาวและเกล็ดเลือดลดต่ำลง  ค่าฮีโมโกลบินลดลง  เกิดภาวะเลือดแข็งตัวช้า 
- ผลต่อผิวหนัง:  เช่น  เกิดผื่นคัน  ลมพิษ  อาจพบภาวะ Stevens-Johnson syndrome 
- ผลต่อสภาพจิตใจ:    เช่น  กรณีที่ผู้ป่วยได้รับยานี้ 1–2 กรัม/วัน อาจทำให้เกิดอาการนอนไม่หลับ  อาจมีอาการซึม  ฝันผิดปกติ  วิตกกังวล   กระสับกระส่าย  ประสาทหลอน 
- ผลต่อระบบการเผาผลาญพลังงานของร่างกาย:  เช่น  เกิดภาวะน้ำตาลในเลือดต่ำ 
- ผลต่อระบบทางเดินหายใจ:   เช่น  หายใจขัด/หายใจลำบาก   เยื่อจมูกอักเสบ   ไอ    คออักเสบ   หอบหืด 
- ผลต่อตา:  เช่น  เยื่อตาอักเสบ  ตาแพ้แสงสว่างง่าย 
- ผลต่อไต:  เช่น ค่าครีเอตินิน(Creatinine)ในเลือดสูงขึ้น  ยูเรียในเลือดเพิ่มขึ้น  ไตวายเฉียบพลัน 
- ผลต่อกล้ามเนื้อ:   เช่น  ปวดกล้ามเนื้อ   กล้ามเนื้อหดเนื้อเกร็งตัว  ปวดหลัง  กล้ามเนื้อลายสลาย 
 
 
 ///// มีข้อควรระวังการใช้คลาริโธรมัยซินอย่างไร? ///// 
มีข้อควรระวังการใช้ยาคลาริโธรมัยซิน  เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์/ตั้งครรภ์  สตรีที่อยู่ในภาวะให้นมบุตร นอกจากมีคำสั่งแพทย์ 
- ห้ามปรับขนาดรับประทานหรือหยุดการใช้ยานี้เอง โดยไม่ได้ขอคำปรึกษาจากแพทย์ 
- ห้ามใช้ยาที่มีสภาพที่เปลี่ยนแปลงไปจากมาตรฐานเดิม เช่น เม็ดยาแตกหัก 
- หยุดการใช้ยานี้ทันทีหากพบการติดเชื้อโรคชนิดอื่นในระหว่างการใช้ยานี้ เช่น  
เชื้อรา แล้วรีบนำตัวผู้ป่วยกลับมาพบแพทย์/มาโรงพยาบาลโยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
- หากพบอาการแพ้ยานี้ ให้รีบนำตัวผู้ป่วยส่งโรงพยาบาลทันที/ฉุกเฉิน 
- หากพบอาการข้างเคียงจากยานี้ที่รบกวนการดำเนินชีวิตประจำวัน  ให้ขอคำแนะนำจากแพทย์/มาโรงพยาบาลก่อนวันแพทย์นัด เพื่อแพทย์พิจารณาปรับเปลี่ยนขนาดรับประทานหรือเปลี่ยนเป็นยาชนิดอื่นที่เหมาะสมมากกว่า 
- กรณีใช้ยานี้ไปสักระยะหนึ่งแต่อาการป่วยไม่ดีขึ้น หรือมีอาการทรุดลงมากกว่าเดิม                      ให้รีบนำตัวผู้ป่วยกลับมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาคลาริโธรมัยซินด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คลาริโธรมัยซินมีปฏิกิริยาระหว่างยากับยาตัวอื่นอย่างไร? ///// 
ยาคลาริโธรมัยซินมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาคลาริโธรมัยซินร่วมกับยา Hydrocodone  เพราะจะทำให้เกิดอาการข้างเคียงจากยาคลาริโธรมัยซินสูงขึ้น เช่น ง่วงนอน  วิงเวียน  การตัดสินใจแย่ลง  ความดันโลหิตต่ำ  หายใจขัด  เป็นลม  ตลอดจนเข้าขั้นโคม่า 
- ห้ามใช้ยาคลาริโธรมัยซินร่วมกับยา Loperamide  ด้วยจะทำให้เกิดอาการหัวใจเต้นผิดจังหวะ  ตลอดจนอาจทำให้หัวใจหยุดเต้น 
- หลีกเลี่ยงการใช้ยาคลาริโธรมัยซินร่วมกับยา Fentanyl  ด้วยจะทำให้ระดับของยา Fentanyl ในกระแสเลือดเพิ่มสูงขึ้น จนทำให้ร่างกายได้รับอาการข้างเคียงของยา Fenfanyl สูงขึ้น  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- ห้ามใช้ยาคลาริโธรมัยซินร่วมกับยาSimvastatin  ด้วยจะทำให้ระดับยา Simvastatin   ในเลือดเพิ่มสูงขึ้น และทำให้ผู้ป่วยได้รับอาการข้างเคียงของยา Simvastatin สูงขึ้น เช่น เพิ่มความเสี่ยงที่ตับจะถูกทำลาย หรือก่อให้เกิดภาวะกล้ามเนื้อลายสลาย 
 
 ///// ควรเก็บรักษาคลาริโธรมัยซินอย่างไร? ///// 
ควรเก็บยาคลาริโธรมัยซินด้วย ภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสง/แสงแดด  ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 
 ///// คลาริโธรมัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาคลาริโธรมัยซิน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Biaxin, Clacid, Klaricin, Klaricid, Claritt, Claripen 
 ///// บรรณานุกรม ///// 
https://en.wikipedia.org/wiki/Clarithromycin[2017,Sept16] 
https://www.drugs.com/clarithromycin.html[2017,Sept16] 
https://www.drugs.com/dosage/clarithromycin.html[2017,Sept16] 
https://www.drugs.com/sfx/clarithromycin-side-effects.html [2017,Sept16] 
https://www.drugs.com/drug-interactions/clarithromycin-index.html?filter=3&amp;generic_only=#S[2017,Sept16] 
http://www.mims.com/thailand/drug/info/clarithromycin/?type=brief&amp;mtype=generic[2017,Sept16] 
http://www.mims.com/thailand/drug/search?q=clarithromycin[2017,Sept16] 
http://drug.fda.moph.go.th:81/nlem.in.th/search?keyword=clarithromycin[2017,Sept16]
