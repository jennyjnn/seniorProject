ไดไฮโดรเทสโทสเตอโรน (Dihydrotestosterone)
 ///// บทนำ ///// 
ยาไดไฮโดรเทสโทสเตอโรน(Dihydrotestosterone ย่อว่า DHT/ดีเอชที) หรืออาจเรียกในชื่ออื่นๆว่า 5 alpha-dihydrotestosterone (ย่อว่า 5 alpha DHT), Androstanolone, Stanolone, Testosterone proprionate, Dihydrotestosterone propionate จัดว่าเป็นสเตียรอยด์ฮอร์โมน(Steroid hormone)เพศชายที่สามารถสังเคราะห์ได้เองในร่างกาย  อวัยวะที่มีกระบวนการสังเคราะห์ฮอร์โมนชนิดนี้ได้แก่ ต่อมลูกหมาก  องคชาติ  ผิวหนัง  รูขุมขนที่ผิวหนัง  ตับ  และสมอง  หน้าที่ของ DHT จะช่วยให้ร่างกายของเด็กชายมีพัฒนาการเจริญเติบโตเต็มวัย ไม่ว่าจะเป็นลักษณะทางเพศ  ใบหน้า  รูปร่าง  ขนตามตำแหน่งต่างๆ และยังส่งผลทำให้ต่อมไขมันตาม ใบหน้า  ศีรษะ และผิวหนัง ทำงานมากขึ้น ตลอดจนกระทั่งช่วยให้ต่อมลูกหมาก และถุงพักน้ำอสุจิ/ถุงสร้างสารบำรุงตัวอสุจิ) เจริญเติบโตและทำงานได้เต็มที่  นักวิทยาศาสตร์ค้นพบว่าการสังเคราะห์ DHT ต้องใช้ฮอร์โมนเทสโทสเตอโรน(Testosterone)เป็นสารตั้งต้น โดยมีเอนไซม์ 5alpha-reductase เป็นตัวเร่งปฏิกิริยา  ด้วยเหตุผลนี้เราจึงสามารถพบทั้ง DHT และ Testosterone อยู่ในบริเวณเนื้อเยื่อเดียวกัน   โดยฮอร์โมนเพศชายทั้งสองตัวจะมีหน้าที่ทำงานที่ประสานงานกันได้เป็นอย่างดี อาจเปรียบเทียบฤทธิ์และการทำงานของ DHT และ Testosterone/  อิทธิพลของ DHT และ Testosterone ต่อการเจริญของร่างกายเพศชาย ได้ดังนี้ 
 
ทางคลินิกได้ใช้ DHT ในฐานะยาอนาบอลิก-แอนโดรจีนิกสเตียรอยด์ (Anabolic androgenic steroid) มาบำบัดอาการของผู้ชายที่มีพัฒนาการของอวัยวะเพศที่ช้าเกินไปจากผู้ป่วยกลุ่มนี้จะมีระดับ Testosterone ต่ำ การสร้างสมดุลใหม่ให้ร่างกาย โดยใช้ DHTจะมีบทบาททำให้เห็นการเปลี่ยนแปลงและพัฒนาลักษณะความเป็นชายได้เป็นอย่างดี 
ทั้งนี้ การใช้ DHT ควรต้องอยู่ภายใต้คำสั่งของแพทย์เท่านั้น การสรรหา DHT มาใช้เองอาจทำให้ร่างกายได้รับปริมาณ DHT ที่ไม่เหมาะสม  การได้รับ DHT มากเกินไปจะส่งผลให้เกิด ภาวะศีรษะล้าน  อารมณ์แปรปรวน  น้ำหนักตัวเพิ่ม และมีสิวเกิดขึ้นตามร่างกาย   สำหรับรูปแบบเภสัชภัณฑ์ที่มีจำหน่ายของยา DHT จะเป็นยาเจลทาผิวหนัง  ยาอมใต้ลิ้น  ยาฉีด  และการใช้ยาประเภทนี้ มักพบเห็นแต่ในต่างประเทศเท่านั้น 
 
 ///// ไดไฮโดรเทสโทสเตอโรนมีสรรพคุณ(คุณสมบัติ)อย่างไร? ///// 
ยาไดไฮโดรเทสโทสเตอโรนมีสรรพคุณ/ข้อบ่งใช้ เช่น 
- บำบัดอาการองคชาติไม่เจริญเติบโต 
- อาจใช้เป็นยากระตุ้นการเจริญของเส้นผมที่หลุดร่วง(ภาวะผมร่วงสาเหตุจากฮอร์โมนเพศไม่สมดุลย์) 
 
 ///// ไดไฮโดรเทสโทสเตอโรนมีกลไกการออกฤทธิ์อย่างไร? ///// 
ยาไดไฮโดรเทสโทสเตอโรน มีกลไกการออกฤทธิ์โดย ตัวยาจะเข้าจับกับตัวรับในบริเวณผิวหนัง จากนั้นยาไดไฮโดรเทสโทสเตอโรนจะกระตุ้นให้มีการเจริญหรือการพัฒนาของเนื้อเยื่อที่ได้รับยานี้ให้เจริญเติบโตเต็มที่ เช่น องคชาติ  เส้นขน ทั้งนี้ ตัวยาที่แทรกซึมเข้าทางผิวหนังในตำแหน่งที่ใกล้กับต่อมลูกหมากสามารถมีอิทธิพลทำให้ต่อมลูกหมากขยายตัวและเสี่ยงต่อการเป็นเนื้องอกต่อมลูกหมากหรือมะเร็งต่อมลูกหมากได้เช่นกัน 
ในต่างประเทศมักโฆษณาขายผลิตภัณฑ์ฮอร์โมนDHT โดยระบุว่าไม่ต้องมีใบสั่งแพทย์  แต่อย่างไรก็ตาม เพื่อความปลอดภัยของผู้บริโภค/ผู้ป่วย ก่อนจะเลือกใช้ยาประเภทฮอร์โมนใดๆที่รวมถึง DHT ควรขอคำแนะนำหรือได้รับการตรวจร่างกายจากแพทย์ก่อนเสมอ 
 
 ///// ไดไฮโดรเทสโทสเตอโรนมีรูปแบบการจัดจำหน่ายอย่างไร? ///// 
ยาไดไฮโดรเทสโทสเตอโรนมีรูปแบบการจัดจำหน่าย เช่น 
- ยาเจลชนิดปิดผิวหนัง ที่ประกอบด้วย Dihydrotestostone เข้มข้น 2.5% 
- ยาฉีด 
- ยาอมใต้ลิ้น(Buccal tablet) 
 ///// ไดไฮโดรเทสโทสเตอโรนมีขนาดการบริหารยาอย่างไร? ///// 
บทความนี้ ขอยกตัวอย่างขนาดการบริหารยาไดไฮโดรเทสโทสเตอโรนเฉพาะชนิดยาเจลปิดผิวหนังเท่านั้น ดังนี้ เช่น 
- ผู้ใหญ่: ใช้เจลปิดผิวหนังตรงเป้าหมาย และทิ้งไว้ 24 ชั่วโมงจึงแกะออก
ความถี่และระยะเวลาการใช้ยานี้ให้เป็นไปตามคำสั่งแพทย์ 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- สวมถุงมือยางทางการแพทย์ทุกครั้งก่อนหยิบจับยาฮอร์โมนทุกชนิดรวมยาDHTมาใช้ 
- ห้ามใช้ยาDHTในบริเวณผิวหนังที่เป็นรอยแผลเปิด 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา DHT  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ช้าอะไรอยู่ เพราะยาไดไฮโดรเทสโทสเตอโรน/DHT อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมใช้ยาควรทำอย่างไร? ///// 
หากลืมใช้ยาDHT สามารถใช้ยาได้ทันทีเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2เท่า ให้ใช้ยาที่ขนาดปกติ 
 
 ///// ไดไฮโดรเทสโทสเตอโรนมีผลไม่พึงประสงค์อย่างไร? ///// 
ยาไดไฮโดรเทสโทสเตอโรนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อสภาพจิตใจ: เช่น  เกิดอารมณ์แปรปรวน 
- ผลต่อระบบประสาท: เช่น  รู้สึกมีพละกำลังมากขึ้น 
- ผลต่อระบบการเผาผลาญพลังงานของร่างกาย: เช่น  น้ำหนักตัวเพิ่ม 
- ผลต่อผิวหนัง: เช่น ผมยาวเร็วผิดปกติ  มีภาวะผิวมัน  เกิดสิว 
- ผลต่อกล่องเสียง: เช่น เสียงแหบ 
 
 ///// มีข้อควรระวังการใช้ไดไฮโดรเทสโทสเตอโรนอย่างไร? ///// 
มีข้อควรระวังการใช้ยาไดไฮโดรเทสโทสเตอโรน เช่น 
- ห้ามใช้กับผู้ที่แพ้ยาชนิดนี้/ยานี้ 
- ห้ามปรับขนาดการใช้ยาด้วยตนเอง 
- ห้ามใช้หรือรับประทานยาอื่นใดร่วมกับยาไดไฮโดรเทสโทสเตอโรนโดยไม่มีคำสั่งจากแพทย์ทั้งนี้เพื่อป้องกันภาวะยาตีกัน(ปฏิกิริยาระหว่างยา) 
- ต้องมารับการตรวจร่างกาย โดยเฉพาะที่รวมถึงการตรวจเลือดดูการทำงานของตับ  ดูความผิดปกติของเม็ดเลือด	  ตามที่แพทย์นัดหมายทุกครั้ง 
- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันที แล้วรีบนำผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมไดไฮโดรเทสโทสเตอโรนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้าน ขายยาก่อนซื้อยาใช้เองเสมอ 
 
 ///// ไดไฮโดรเทสโทสเตอโรนมีปฏิกิริยาระหว่างยากับยาตัวอื่นอย่างไร? ///// 
ยาไดไฮโดรเทสโทสเตอโรนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาไดไฮโดรเทสโทสเตอโรนร่วมกับยา Acarbose , Albiglutide (ยาเบาหวานที่ถูกยกเลิกการใช้จากมีผลข้างเคียงให้ผู้ป่วยเสียชีวิตได้) เพราะการใช้ยาร่วมกันจะส่งผลให้เกิดภาวะน้ำตาลในเลือดต่ำ 
- หลีกเลี่ยงการใช้ยาไดไฮโดรเทสโทสเตอโรนร่วมกับ ยาBudesonide  ด้วยจะทำให้เกิดอาการบวมน้ำของร่างกายตามมา 
- ห้ามใช้ยาไดไฮโดรเทสโทสเตอโรนร่วมกับ ยาCyclosporine  เพราะจะทำให้เกิดภาวะตับเป็นพิษ/ตับอักเสบรุนแรง 
- ห้ามใช้ยาไดไฮโดรเทสโทสเตอโรนร่วมกับ ยาDicoumarol  เพราะจะส่งผลให้ฤทธิ์ต้านการแข็งตัวของเลือดจากยาDicoumarol มีเพิ่มขึ้น จึงเสี่ยงต่อภาวะเลือดออกง่ายมากขึ้น 
 
 ///// ควรเก็บรักษาไดไฮโดรเทสโทสเตอโรนอย่างไร? ///// 
ควรเก็บยาไดไฮโดรเทสโทสเตอโรนภายใต้อุณหภูมิห้องที่เย็น ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  แลไม่เก็บยาในห้องน้ำหรือในรถยนต์ 
 
 ///// ไดไฮโดรเทสโทสเตอโรนมีชื่ออื่นอีกไหม? ผลิตจากบริษัทอะไรบ้าง? ///// 
ยาไดไฮโดรเทสโทสเตอโรน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Anaboleen 
 ///// บรรณานุกรม ///// 
https://en.wikipedia.org/wiki/Dihydrotestosterone  [2018,Jan13] 
https://www.drugbank.ca/drugs/DB02901  [2018,Jan13] 
https://www.medicalnewstoday.com/articles/68082.php [2018,Jan13] 
file:///C:/Users/apai/Downloads/Andractim%20F0390%20A4%20bw%20FINAL%20Jan16.pdf  [2018,Jan13] 
https://www.beabiggerman.com/andractim-gel/  [2018,Jan13] 
https://books.google.co.th/books?id=afKLA-6wW0oC&amp;pg=PT355&amp;lpg=PT355&amp;dq=Adractim+manufacturer&amp;source=bl&amp;ots=MfWfjOh0_K&amp;sig=7J4KLqgnzxnHBG64EwPFm8KMNOY&amp;hl=th&amp;sa=X&amp;ved=0ahUKEwjO6pqBg4rYAhWKPo8KHQkgAmoQ6AEIOjAC#v=onepage&amp;q=Adractim%20manufacturer&amp;f=false  [2018,Jan13]
