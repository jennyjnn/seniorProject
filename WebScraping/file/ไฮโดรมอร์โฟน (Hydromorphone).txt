ไฮโดรมอร์โฟน (Hydromorphone)
 ///// บทนำ ///// 
ยาไฮโดรมอร์โฟน(Hydromorphone หรือ Hydromorphone hydrochloride)  หรืออีกชื่อคือ ไดไฮโดรมอร์ฟิโนน (Dihydromorphinone) เป็นอนุพันธ์ประเภท
แอลคาลอยด์(Alkaloid)กึ่งสังเคราะห์ของยามอร์ฟีน (Morphine)  ยาไฮโดรมอร์โฟนเป็นยาที่ออกฤทธิ์ที่สมองเพื่อช่วยบรรเทาอาการปวดตั้งแต่ระดับความรุนแรงปานกลางไปจนถึงอาการปวดขั้นรุนแรง ตามกฎหมายไทยจัดให้ยาไฮโดรมอร์โฟนเป็นยาเสพติดให้โทษประเภทที่ 2  จะมีใช้แต่ในสถานพยาบาลเท่านั้น  ไม่มีจำหน่ายตามร้านขายยาทั่วไป 
รูปแบบของยาแผนปัจจุบันของยาไฮโดรมอร์โฟนมีทั้งยาประเภทรับประทาน  ยาฉีด  ยาพ่นจมูก   ยาเหน็บทวารหนัก  ยาอมใต้ลิ้น  พลาสเตอร์ปิดผิวหนัง   โดยหลังการดูดซึมยาเข้ากระแสโลหิต ยาจะเริ่มออกฤทธิ์ภายใน 15–30 นาที และมีระยะเวลาออกฤทธิ์นาน ประมาณ 4–5 ชั่วโมง  ขณะที่ตัวยาอยู่ในร่างกาย ตับจะคอยทำลายยานี้อย่างต่อเนื่อง ร่างกายจะใช้เวลาประมาณ 2-3 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับปัสสาวะ 
ด้วยยาไฮโดรมอร์โฟนมีฤทธิ์เสพติด  การใช้ยานี้จึงต้องอยู่ภายใต้คำสั่งของแพทย์เท่านั้น  มีผู้ป่วยบางกลุ่มที่จัด เป็นกลุ่มเสี่ยงไม่เหมาะต่อการใช้ยานี้ในการบำบัดอาการเจ็บปวด ด้วยตัวยาอาจก่อให้เกิดผลกระทบ(ผลข้างเคียง)ต่อร่างกายหรือทำให้อาการของโรคประจำตัวต่างๆกำเริบมากขึ้น  ซึ่งพอจะสรุปข้อจำกัดการใช้ยาไฮโดรมอร์โฟนได้ดังนี้ 
- ห้ามใช้กับผู้แพ้ยานี้ 
- หลีกเลี่ยงการใช้ยานี้กับผู้ป่วยโรคหืดขั้นรุนแรง หรือผู้ที่มีปัญหาการทำงานของระบบทางเดินหายใจ  ผู้ได้รับบาดเจ็บทางศีรษะ  ผู้ที่มีภาวะปัสสาวะขัด   ผู้ป่วยโรคตับ โรคไต 
- ผู้ป่วยที่มีภาวะทางเดินอาหารตีบตัน/ลำไส้อุดตัน ไม่เหมาะที่จะใช้ยาชนิดนี้  ด้วยตัวยาจะทำให้การบีบตัวของกระเพาะอาหาร-ลำไส้น้อยลง และส่งผลเสียให้มีอาการมากขึ้น 
- ห้ามใช้ยาไฮโดรมอร์โฟนร่วมกับยากลุ่ม MAOIs  ด้วยอาจก่อให้เกิดอาการข้างเคียง(ผลข้างเคียง)จากยาทั้ง2กลุ่มที่รุนแรงตามมา  ทางคลินิกแนะนำให้เว้นระยะห่างของการใช้ยาทั้ง 2 กลุ่มนี้เป็นเวลาอย่างน้อย 14 วัน 
- ห้ามใช้ยานี้กับผู้ที่มีภาวะพร่องฮอร์โมนเพศอย่าง Hypogonadism(ภาวะมีฮอร์โมนเพศต่ำ)ด้วยการใช้ยาไฮโดรมอร์โฟนเป็นเวลานาน สามารถทำให้สภาวะพร่องฮอร์โมนดังกล่าวรุนแรงขึ้น 
- ยาไฮโดรมอร์โฟน อาจทำให้ความดันโลหิตของผู้ใช้ยาลดต่ำลงมากยิ่งขึ้น จึงไม่เหมาะกับผู้ที่มีภาวะ/โรคความดันโลหิตต่ำ 
- ผู้ที่มีประวัติติดยาเสพติด หรือติดสุรา หรือมีปัญหาทางจิตประสาท/จิตเวช ไม่เหมาะต่อการใช้ยานี้  ด้วยอาจกระตุ้นการติดยาให้กลับมาใหม่ หรืออาจก่อให้เกิดภาวะถอนยาตามมาภายหลัง  เคยมีรายงานผู้ที่ใช้ยานี้พร้อมกับดื่มสุรา สามารถทำให้เสียชีวิตได้ 
ยาไฮโดรมอร์โฟน ยังสามารถก่อให้เกิดอาการข้างเคียงต่างๆตามมา เช่น  ท้องผูก  คลื่นไส้ อาเจียน  ปวดท้อง  วิงเวียน  ง่วงนอน  อาการข้างเคียงดังกล่าวอาจเกิดขึ้นหรือไม่ก็ได้  ทั้งนี้ขึ้นอยู่กับการตอบสนองของผู้ป่วยแต่ละรายต่อยานี้ที่จะแตกต่างกันออกไป 
ในประเทศไทยอาจไม่พบเห็นการใช้ยาชนิดนี้ แต่ในต่างประเทศจะพบการจัดจำหน่ายภายใต้การควบคุมของรัฐในชื่อการค้าว่า Dilaudid 
 
 ///// ไฮโดรมอร์โฟนมีสรรพคุณ(คุณสมบัติ)อย่างไร? ///// 
ยาไฮโดรมอร์โฟนมีสรรพคุณ/ข้อบ่งใช้ เช่น 
- ใช้บำบัดอาการปวดระดับปวดรุนแรงปานกลาง – ระดับรุนแรงมาก เช่น  ปวดจากการผ่าตัด  ปวดจากโรคมะเร็ง  ปวดจากบาดแผลขนาดใหญ่ต่างๆรวมถึงแผลไฟไฟไหม้ขนาดใหญ่ 
- บำบัดและบรรเทาอาการปวดเรื้อรัง เช่น ปวดจากโรคมะเร็ง 
- บำบัดอาการไอเรื้อรัง 
 
 ///// ไฮโดรมอร์โฟนมีกลไกการออกฤทธิ์อย่างไร? ///// 
ยาไฮโดรมอร์โฟนเป็นยาบรรเทาอาการปวด/ยาแก้ปวดที่มีฤทธิ์เป็นยาเสพติด มี กลไกการออกฤทธิ์สั้นกว่ายามอร์ฟีน  แต่มีความแรงในการบำบัดอาการปวดมากกว่ามอร์ฟีนถึง 8 เท่า  ตัวยานี้จะออกฤทธิ์ในบริเวณตัวรับ(Receptor)ในสมองที่มีชื่อว่า Opioid mu-receptors รวมถึง Kappa-receptors  ส่งผลลดการนำกระแสประสาทและความรู้สึกเจ็บ/ปวดที่ถูกส่งผ่านไปตามไขสันหลัง ทำให้ผู้ป่วยไม่สามารถรับรู้อาการเจ็บ/ปวดตลอดเวลาที่ตัวยานี้มีการออกฤทธิ์ 
 
 ///// ไฮโดรมอร์โฟนมีรูปแบบการจัดจำหน่ายอย่างไร? ///// 
ยาไฮโดรมอร์โฟนมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วย Hydromorphone HCl/hydrochloride 
  ขนาด 2, 4,และ 8 มิลลิกรัม/เม็ด 
- ยาฉีดที่ประกอบด้วย Hydromorphone HCl ขนาด 1,2, และ 4 มิลลิกรัม/มิลลิลิตร 
- ยาเหน็บทวารหนักที่มีส่วนประกอบ Hydromorphone ขนาด 3 มิลลิกรัม/แท่ง 
 
 ///// ไฮโดรมอร์โฟนมีขนาดการบริหารยาอย่างไร? ///// 
ยาไฮโดรมอร์โฟนมีขนาดการบริหารยา/ใช้ยา เช่น 
ก.สำหรับบรรเทาอาการปวด: 
- ผู้ใหญ่: รับประทานยาครั้งละ 2–4 มิลลิกรัม ทุกๆ 4–6 ชั่วโมง
หากจำเป็น แพทย์อาจปรับขนาดรับประทานเป็น 2–8 มิลลิกรัม ทุก 3–4 ชั่วโมง
หรือใช้ยาเหน็บทวารหนักขนาดความแรง 3 มิลลิกรัม เหน็บทวารหนักทุกๆ                     6–8 ชั่วโมง หรือใช้ยาฉีดขนาด 1–2 มิลลิกรัม ฉีดเข้ากล้ามเนื้อ หรือใต้ผิวหนังทุกๆ 
4–6 ชั่วโมง 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก   การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
ข.สำหรับบรรเทาอาการไอ: 
- ผู้ใหญ่และผู้มีอายุตั้งแต่ 13 ปีขึ้นไป: รับประทานยาครั้งละ 1 มิลลิกรัม ทุกๆ 3 – 4 ชั่วโมง 
- เด็กอายุ 6–12 ปี: รับประทานยาครั้งละ 0.5 มิลลิกรัม ทุกๆ 3 – 4 ชั่วโมง 
- เด็กอายุต่ำกว่า 6 ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง:	 การใช้ยานี้กับผู้ป่วยโรคตับ  แพทย์อาจต้องปรับขนาดยาให้เหมาะสมต่อผู้ป่วยเป็นรายบุคคลไป 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไฮโดรมอร์โฟน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคไต   โรคตับ  โรคความดันโลหิตสูง  โรคความดันโลหิตต่ำ  โรคลมชัก  รวมทั้งกำลังกินยา/ใช้ยาอะไรอยู่ เพราะยาไฮโดรมอร์โฟน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภท สามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไฮโดรมอร์โฟน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยานี้ในมื้อถัดไป ไม่จำเป็นต้องเพิ่มปริมาณยาเป็น 2 เท่า 
แต่อย่างไรก็ดี การลืมรับประทานยานี้บ่อยครั้ง อาจทำให้มีอาการถอนยาตามมาได้ 
 
 ///// ไฮโดรมอร์โฟนมีผลไม่พึงประสงค์อย่างไร? ///// 
ไฮโดรมอร์โฟนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบต่อมไร้ท่อ:  เช่น  เกิดภาวะHypogonadism  สมรรถภาพทางเพศถดถอย 
- ผลต่อระบบทางเดินอาหาร:  เช่น  ท้องผูกหรือไม่ก็ท้องเสีย  อาหารไม่ย่อย   คลื่นไส้  ท้องอืด  ปวดท้อง  อาเจียน  ปากแห้ง   เกิดภาวะลำไส้อุดตัน   เกิดริดสีดวงทวาร 
- ผลต่อระบบประสาท: เช่น  ง่วงนอน วิงเวียน  ปวดศีรษะ สูญเสียความจำความรู้สึกสัมผัสเพี้ยน  เกิดภาวะหย่อนการรับรู้ร้อน/เย็น  ตัวสั่น  หนังตากระตุก  ความดันในกะโหลกศีรษะสูงเพิ่มขึ้น เกิดอาการชัก 
- ผลต่อระบบหัวใจและหลอดเลือด:  เช่น กดการไหลเวียนของโลหิต  ความดันโลหิตสูงหรือไม่ก็ต่ำ   มือ-เท้าบวม   หัวใจเต้นเร็วหรือไม่ก็ช้า  หัวใจหยุดเต้น  ภาวะช็อก 
- ผลต่อตับ:  เช่น เอนไซม์การทำงานของตับในเลือดสูงขึ้น  เกิดภาวะหด/เกร็งตัวของท่อน้ำดี/ปวดท้องด้านขวาตอนบน 
- ผลต่อผิวหนัง:  เช่น  มีเหงื่อออกมาก  เกิดผื่นคัน  ลมพิษ 
- ผลต่อระบบทางเดินปัสสาวะ:  ปัสสาวะลำบาก/ปัสสาวะขัด 
- ผลต่อระบบเผาผลาญพลังงานของร่างกาย:  เช่น  เบื่ออาหาร  น้ำหนักตัวลด   ภาวะขาดน้ำ   เกลือยูริคในปัสสาวะเพิ่มขึ้น 
- ผลต่อกล้ามเนื้อ:  เช่น  ปวดข้อ   ปวดหลัง  กล้ามเนื้อหดเกร็งตัว/เป็นตะคริว 
- ผลต่อตา:  เช่น   ตาพร่า  รูม่านตาเล็กลง 
- ผลต่อสภาพจิตใจ: เช่น  วิตกกังวล  นอนไม่หลับ  ซึมเศร้า  หงุดหงิด  ฝันร้าย  อารมณ์แปรปรวน  ประสาทหลอน 
- ผลต่อระบบทางเดินหายใจ:  เช่น หายใจลำบาก/หลอดลมหดเกร็งตัว  กล่องเสียงหดเกร็งตัว/หายใจลำบาก   กดการหายใจ   น้ำมูกมาก 
 
 ///// มีข้อควรระวังการใช้ไฮโดรมอร์โฟนอย่างไร? ///// 
มีข้อควรระวังการใช้ยาไฮโดรมอร์โฟน เช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ  โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก หรือสียาเปลี่ยนไป 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- ห้ามใช้ยานี้ร่วมกับยากลุ่ม MAOIs 
- ระวังการใช้ยานี้กับผู้ป่วย  โรคตับ  โรคไต  ผู้ที่บาดเจ็บทางศีรษะ  ผู้มีภาวะปัสสาวะขัด   ผู้ที่มีปัญหาการทำงานของระบบทางเดินหายใจ 
- รับประทานยานี้ตรงตามขนาดและเวลาในแต่ละวันตามแพทย์สั่ง 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไฮโดรมอร์โฟนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไฮโดรมอร์โฟนมีปฏิกิริยาระหว่างยากับยาตัวอื่นอย่างไร? ///// 
ยาไฮโดรมอร์โฟนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาไฮโดรมอร์โฟนร่วมกับยากลุ่ม TCAs  ยาบำบัดอาการทางจิต/ยารักษาทางจิตเวช   และยานอนหลับ  ด้วยจะทำให้เกิดภาวะสงบประสาท/กดการทำงานของระบบประสาทมากยิ่งขึ้น 
- หลีกเลี่ยงการใช้ยาไฮโดรมอร์โฟนร่วมกับยา Ciprofloxacin ด้วยจะทำให้ระดับยาCiprofloxacin ในเลือดน้อยลงจนส่งผลทำให้ประสิทธิภาพการรักษาของยา Ciprofloxacin ด้อยลงไป 
- หลีกเลี่ยงการใช้ยาไฮโดรมอร์โฟนร่วมกับยา Propoxyphene  ด้วยจะก่อให้เกิดอาการข้างเคียง อย่างเช่น   วิงเวียน  ง่วงนอน  รู้สึกสับสน  ขาดสมาธิ  ได้มากยิ่งขึ้น 
- หลีกเลี่ยงการใช้ยาไฮโดรมอร์โฟนร่วมกับยา Tramadol  ด้วยจะเพิ่มความเสี่ยงการเกิดอาการลมชักตามมา  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาไฮโดรมอร์โฟนอย่างไร? ///// 
ควรเก็บยาไฮโดรมอร์โฟน ภายใต้เงื่อนไขที่ระบุในเอกสารกำกับยา  ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// ไฮโดรมอร์โฟนมีชื่ออื่นอีกไหม? ผลิตจากบริษัทอะไรบ้าง? ///// 
ยาไฮโดรมอร์โฟน โดยทั่วไป มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นๆของยานี้ในต่างประเทศ เช่น  Exalgo, Hydrostat, Palladone, Vicoprofen 
 ///// บรรณานุกรม ///// 
https://www.drugs.com/dosage/hydromorphone.html[2017,Feb4] 
https://en.wikipedia.org/wiki/Hydromorphone[2017,Feb4] 
https://www.drugbank.ca/drugs/DB00327[2017,Feb4] 
http://www.accessdata.fda.gov/drugsatfda_docs/label/2009/019034s018lbl.pdf[2017,Feb4]
