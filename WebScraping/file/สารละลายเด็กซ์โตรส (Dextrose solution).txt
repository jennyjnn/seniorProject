สารละลายเด็กซ์โตรส (Dextrose solution)
 ///// บทนำ ///// 
เด็กซ์โตรส(Dextrose)หรือที่คุ้นเคยกันในชื่อ น้ำตาลกลูโคส (Glucose) ทางเคมีจัดให้เด็กซ์โตรสเป็นน้ำตาลโมเลกุลเดี่ยวที่ผลิตมาจากพืชประเภทข้าวโพด  น้ำตาลชนิดนี้ถูกดูดซึมจากระบบทางเดินอาหารได้ง่าย และร่างกายสามารถนำไปสร้างเป็นพลังงานให้กับร่างกายได้ทันที    ในทางคลินิกได้นำเด็กซ์โตรสมาละลายในน้ำ ให้เป็นสารน้ำ/สารละลาย ที่เรียกว่า “ สารน้ำเด็กซ์โตรส หรือ สารละลายเด็กซ์โตรส(Dextrose solution หรือ Solution of dextrose หรือ Dextrose injection หรือ Intravenous sugar solution หรือทางแพทย์เรียกสั้นๆว่า เด็กซ์โตรส/Dextrose)” และนำมาบำบัดรักษาอาการน้ำตาลในเลือดต่ำ รวมถึงช่วยลดภาวะเกลือโปแตสเซียมในเลือดสูง 
สารละลายเด็กซ์โตรสที่มีใช้ในสถานพยาบาลจะมีลักษณะเภสัชภัณฑ์เพื่อฉีดหรือหยดเข้าหลอดเลือดดำ ซึ่งมีกระบวนการผลิตที่ทำให้สารละลายนี้ปราศจากเชื้อโรคต่างๆ 
สารละลายเด็กซ์โตรสมีหลายขนาดความเข้มข้น และมีสูตรตำรับที่มีส่วนผสมระหว่างเด็กซ์โตรสกับสารละลายโซเดียมคลอไรด์(Sodium chloride หรือ NaCL)ขนาดความเข้มข้น 0.45 และ 0.9% หรือแม้แต่การนำเด็กซ์โตรสไปผสมกับสารละลายอิเล็กโทรไลต์(Electrolyte)ชนิดอื่นๆ และได้สูตรตำรับอีกมากมายจนขยายผลเกิดเภสัชภัณฑ์ที่นำมาบำบัดโรคได้หลายประเภท อาทิ เช่น 
- Peritoneal dialysis solution with 1.5% Dextrose  ใช้เพื่อฟอกเลือดโดผ่านเครื่องไตเทียม 
- Oral rehydration solution สำหรับรับประทานเมื่อมีอาการท้องเสีย 
- Acetra solution   เป็นสารละลายที่ถูกเตรียมเพื่อทดแทนการสูญเสียของเหลวในร่างกาย เนื่องจากบาดแผลไฟไหม้หรือจากอาการท้องเสีย 
- Eye irrigation solution  ใช้สำหรับชะล้างตาระหว่างทำการผ่าตัด 
- ใช้ผสมสารอาหารประเภทกรดอะมิโน   ไตรกลีเซอร์ไรด์   อิเล็กโทรไลต์  เพื่อเป็นสารอาหารที่ให้ทางหลอดเลือดดำ 
- ใช้ผสมกับยา Marcaine เพื่อใช้เป็นสูตรตำรับของยาชาเฉพาะที่ 
อนึ่ง สารละลายเด็กซ์โตรสยังมี ข้อห้าม  ข้อควรระวัง ที่ควรทราบดังนี้ เช่น 
- ห้ามใช้กับผู้ที่แพ้ยา/แพ้ผลิตภัณฑ์ประเภทข้าวโพด/แพ้สารละลายเด็กซ์โตรส  ด้วยเด็กซ์โตรสเป็นน้ำตาลที่ถูกสกัดมาจากข้าวโพด 
- ห้ามใช้กับผู้ป่วยที่มีภาวะโคม่าด้วยมีน้ำตาลในเลือดเกินเหตุจากโรคเบาหวานหรือภาวะโคม่าที่เกิดจากโรคตับ 
- ไม่ควรใช้สารละลายเด็กซ์โตรสกับเด็กทารกแรกเกิด นอกจากมีคำสั่งแพทย์	 เนื่องจากทารกมีโอกาสแพ้สารละลายเด็กซ์โตรสได้ง่าย 
- การใช้เข็มฉีดยาเพื่อเปิดทางของหลอดเลือดดำในการนำสารละลายเด็กซ์โตรสเข้าหลอดเลือดดำ จะต้องเป็นเข็มฉีดยาใหม่ และใช้เข็มฉีดยานี้กับผู้ป่วยเพียงครั้งเดียว ห้ามใช้เข็มฉีดยาซ้ำ 
- ห้ามใช้สารละลายเด็กซ์โตรสที่มีสิ่งแปลกปลอมเจือปน เช่น  ฝุ่นผงต่างๆ 
- ต้องตรวจเลือดก่อนและหลังให้สารละลายเด็กซ์โตรสเพื่อวัดระดับเด็กซ์โตรส/น้ำตาลในเลือดว่าเหมาะสมมากน้อยเพียงใด 
- การใช้สารละลายเด็กซ์โตรส อาจทำให้มีปัสสาวะมากขึ้น 
- กรณีที่เกิดอาการข้างเคียง(ผลข้างเคียง)จากเด็กซ์โตรสที่รุนแรง เช่น  ทำให้ผู้ป่วยรู้สึก อึดอัด/ หายใจไม่ออก/ แน่นหน้าอก/หายใจลำบาก  ต้องหยุดให้สารละลายเด็กซ์โตรสทันที และรีบแจ้ง แพทย์ พยาบาล ทันที 
สารละลายเด็กซ์โตรสจัดเป็นเภสัชภัณฑ์ที่ช่วยชีวิตผู้ป่วยได้หลายกรณี  การจะเลือกใช้สารละลายนี้ที่ความเข้มข้นใดๆก็ตาม จะต้องเป็นไปตามดุลยพินิจของแพทย์แต่ผู้เดียว 
 
 ///// สารละลายเด็กซ์โตรสมีสรรพคุณ(คุณสมบัติ)อย่างไร? ///// 
สารละลายเด็กซ์โตรสมีสรรพคุณ/ข้อบ่งใช้ เช่น 
- ใช้รักษาภาวะน้ำตาลในเลือดต่ำ 
- บำบัดรักษาภาวะเกลือโปแตสเซียมในเลือดสูง 
 
 ///// สารละลายเด็กซ์โตรสมีกลไกการออกฤทธิ์อย่างไร? ///// 
กลไกการออกฤทธิ์ของสารละลายเด็กซ์โตรสคือ  เป็นแหล่งพลังงานของร่างกาย, ช่วยเพิ่มปริมาณน้ำของร่างกาย, และยังส่งผลทำให้ลดการสูญเสียโปรตีนในเลือดด้วย  นอกจากนี้ยังกระตุ้นให้เกิดการสะสมไกลโคเจน(Glycogen)ที่เป็นสารคาร์โบไฮเดรตในตับ   และกรณีที่ใช้สารละลายนี้ร่วมกับยาอินซูลิน จะกระตุ้นให้เซลล์ของร่างกายดูดโปแตสเซียมในกระแสเลือดเข้าสู่เซลล์ของร่างกายเพิ่มขึ้น เป็นผลให้เกลือโปแตสเซียมในเลือดต่ำลง  ด้วยกลไกเหล่านี้เอง จึงก่อให้เกิดฤทธิ์ในการรักษาตามสรรพคุณ 
 
 ///// สารละลายเด็กซ์โตรสมีรูปแบบการจัดจำหน่ายอย่างไร? ///// 
สารละลายเด็กซ์โตรสมีรูปแบบการจัดจำหน่ายเป็น สารละลายที่ประกอบด้วยสาร Dextrose หลายความเข็มข้น เช่น  2.5, 5, 10, 20, 25, 30, 38, 40, 50, 60 และ 70% 
 
 ///// สารละลายเด็กซ์โตรสมีขนาดการบริหารยาอย่างไร? ///// 
สารละลายเด็กซ์โตรสมีขนาดการบริหารยา/ใช้ยา เช่น สำหรับบำบัดรักษาภาวะน้ำตาลในเลือดต่ำ เช่น 
 
- ผู้ใหญ่:ให้สารนี้ผ่านทางหลอดเลือดดำ โดยคำนวณเป็นน้ำหนักของเด็กซ์โตรส 10–25 กรัม 
- เด็กอายุตั้งแต่ 6 ปีลงมา: ให้สารละลายนี้ทางหลอดเลือดดำโดยคำนวณน้ำหนักของเด็กซ์โตรส ขนาด  0.25-0.5 กรัม/น้ำหนักตัว 1 กิโลกรัม/ครั้ง 
- เด็กอายุมากกว่า 6 ปี: ให้สารละลายนี้ทางหลอดเลือดดำขนาด 0.5–1 กรัม/น้ำหนักตัว 1 กิโลกรัม/ครั้ง 
*****หมายเหตุ:	 ขนาดยา/สารละลายนี้ และระยะเวลาในการใช้ยา/สารละลายนี้ที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยา/สารละลายนี้ของแพทย์ได้  การใช้ยา/สารละลายนี้ที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมสารละลายเด็กซ์โตรส  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคเบาหวาน   โรคตับ   รวมทั้งกำลังกินยา/ใช้ยาอะไรอยู่ เพราะ สารละลายเด็กซ์โตรส  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// สารละลายเด็กซ์โตรสมีผลไม่พึงประสงค์อย่างไร? ///// 
สารละลายเด็กซ์โตรสสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อหลอดเลือด: เช่น  เกิดลิ่มเลือดในบริเวณที่เข็มฉีดยาแทงเข้าบริเวณผิวหนัง 
- ผลต่อระบบทางเดินอาหาร:  เช่น  คลื่นไส้  ท้องเสีย 
- ผลต่อระบบประสาท:  เช่น  อาจเกิด ไข้     หมดสติ 
- ผลต่อสภาพจิตใจ:    เช่น  รู้สึกสับสน 
- ผลต่อระบบทางเดินปัสสาวะ:  เช่น  ปัสสาวะมาก  มีน้ำตาลในปัสสาวะ 
 
 ///// มีข้อควรระวังการใช้สารละลายเด็กซ์โตรสอย่างไร? ///// 
มีข้อควรระวังการใช้สารละลายเด็กซ์โตรส เช่น 
- ห้ามใช้กับผู้ที่แพ้ยา/ แพ้ผลิตภัณฑ์ที่ทำมาจากข้าวโพด 
- ห้ามใช้กับผู้ป่วยโรคเบาหวานที่มีภาวะน้ำตาลในเลือดสูงเกินอยู่แล้ว 
- ห้ามใช้กับผู้ที่มี  ภาวะปัสสาวะไม่ออก/ปัสสาวะขัด   มีภาวะโคม่าเหตุจากตับ 
- กรณีให้ยา/สารละลายนี้โดยหยดเข้าหลอดเลือดดำ  ต้องปรับขนาดการหยดสารละลายเด็กซ์โตรสโดยเป็นไปตามคำสั่งแพทย์ การให้สารละลายนี้ในอัตราที่เร็วจน เกินไปสามารถสร้างภาวะน้ำตาลในเลือดสูงมากตามมา 
- ตรวจปัสสาวะและตรวจเลือดเพื่อวัดระดับเด็กซ์โตรส/น้ำตาลในเลือดว่าอยู่ในเกณฑ์ปกติหรือไม่ ตามคำแนะนำของแพทย์ 
- การใช้สารละลายเด็กซ์โตรสกับสตรีมีครรภ์/ตั้งครรภ์ และสตรีในภาวะให้นมบุตร ต้องมาจากคำสั่งแพทย์เท่านั้น 
- ปฏิบัติตัวตามคำแนะนำของ แพทย์ พยาบาล เภสัชกร อย่างเคร่งครัด 
- ห้ามใช้สารละลายนี้ที่หมดอายุ 
- ห้ามเก็บสารละลายนี้ที่หมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมสารละลายเด็กซ์โตรสด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// สารละลายเด็กซ์โตรสมีปฏิกิริยาระหว่างยากับยาตัวอื่นอย่างไร? ///// 
สารละลายเด็กซ์โตรสมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้สารละลายเด็กซ์โตรสร่วมกับยาที่ใช้ทางเวชศาสตร์นิวเคลียร์เพื่อตรวจหา  โรคมะเร็ง  โรคหัวใจ รวมถึงโรคลมชัก  อย่างเช่น ยาFludeoxyglucose f18 (Fludeoxyglucose  Fluoride 18, ยาสารกัมมันตรังสี) เพราะจะรบกวนการทำงานของ ยาFludeoxyglucose f18 ส่งผลให้การตรวจวินิจฉัยโรคดังกล่าวคลาดเคลื่อน 
 
 ///// ควรเก็บรักษาสารละลายเด็กซ์โตรสอย่างไร? ///// 
ควรเก็บผลิตภัณฑ์สารละลาย/ยาเด็กซ์โตรสภายใต้อุณหภูมิ 25 องศาเซลเซียส(Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// สารละลายเด็กซ์โตรสมีชื่ออื่นอีกไหม? ผลิตจากบริษัทอะไรบ้าง? ///// 
 
 ///// บรรณานุกรม ///// 
https://en.wikipedia.org/wiki/Intravenous_sugar_solution[2017,July22] 
https://www.drugs.com/cdi/dextrose.html[2017,July22] 
https://www.drugs.com/monograph/dextrose.html[2017,July22] 
http://www.mims.com/thailand/drug/info/dextrose/?type=brief&amp;mtype=generic[2017,July22]
