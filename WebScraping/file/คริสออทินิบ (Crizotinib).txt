คริสออทินิบ (Crizotinib)
 ///// บทนำ ///// 
เมื่อปี ค.ศ.2011 (พ.ศ.2554)  ทางคลินิก ได้นำยาคริสออทินิบ(Crizotinib)มาใช้เป็นยารักษามะเร็งปอดชนิดเซลล์ตัวโต(Non-small cell lung cancer) รูปแบบเภสัชภัณฑ์ของยาคริสออทินิบเป็นยาชนิดรับประทาน สามารถดูดซึมจากระบบทางเดินอาหารได้ประมาณ 43% ตัวยานี้ในกระแสเลือดส่วนใหญ่จะโดนทำลายโดยตับ  ร่างกายต้องใช้เวลานานถึงประมาณ 42 ชั่วโมงเพื่อกำจัดยานี้ทิ้งไปกับอุจจาระและปัสสาวะ 
ระหว่างที่ได้รับยาคริสออทินิบ แพทย์จะกำกับดูแลและเฝ้าระวังผลกระทบ(ผลข้างเคียง)บางประการที่อาจเกิดขึ้นกับผู้ป่วยดังต่อไปนี้ เช่น 
- ผู้ป่วยที่ได้รับยาชนิดนี้/ยานี้ภายใน 2 เดือน อาจเกิดภาวะปอดอักเสบ 
- ยาคริสออทินิบสามารถทำให้ตับทำงานผิดปกติ/ตับอักเสบ และมีผู้ป่วยบางราย แพทย์ต้องให้ผู้ป่วยหยุดใช้ยาคริสออทินิบ ด้วยเกิดพยาธิสภาพของตับ/ตับอีกเสบอย่างรุนแรง ซึ่งแพทย์จะแนะนำให้ผู้ป่วยได้รับการตรวจสภาพตับเดือนละครั้งอย่างต่อเนื่อง 
- ผู้ป่วยต้องได้รับการตรวจคลื่นไฟฟ้าหัวใจเป็นระยะๆ ด้วยยาคริสออทินิบสามารถกระตุ้นให้เกิดความผิดปกติในการทำงานของหัวใจ  แพทย์จะคอยปรับการใช้ยานี้ เช่น 	  หยุดการให้ยาผู้ป่วยเป็นระยะๆ   กรณีที่คลื่นไฟฟ้าหัวใจยังไม่กลับมาเป็นปกติแพทย์จะระงับการใช้ยานี้ 
สัญญาณหรือลักษณะทางร่างกายที่ผู้ป่วยสามารถใช้เป็นตัวบ่งบอกถึงอันตราย(ผลข้างเคียงรุนแรง)จากการใช้ยาชนิดนี้ และควรต้องนำผู้ป่วยส่งโรงพยาบาลภายใน 24 ชั่วโมงมีดังต่อไปนี้ เช่น 
- เกิดอาการ แน่นหน้าอก  หายใจไม่ออก/หายใจลำบาก 
- มีไข้สูงตั้งแต่ 38 องศาเซลเซียส(Celsius)ขึ้นไป ร่วมกับมีอาการหนาวสั่น 
- อาเจียนมากกว่า 4–5 ครั้งใน 24 ชั่วโมง 
- มีอาการท้องเสีย 4–6 ครั้งต่อวัน 
- เกิดอาการระคายเคืองตาอย่างมาก 
- ผิวหนังและตาเปลี่ยนเป็นสีเหลือง/ดีซ่าน 
- ปัสสาวะมีสีคล้ำหรือมีสีน้ำตาลเหมือนสีชา/ปัสสาวะเป็นเลือด 
- เบื่ออาหาร 
- เจ็บช่องท้องโดยเฉพาะด้านขวาส่วนบน(ตำแหน่งที่อยู่ของตับ) 
- ไอมีเสมหะ หรือไอแห้ง บ่อยครั้ง 
ยาคริสออทินิบเป็นยารักษามะเร็งฯที่มีจำหน่ายในบ้านเรา  คณะกรรมการอาหารและยาได้ระบุให้ยาชนิดนี้เป็นยาควบคุมพิเศษและยาอันตรายร้ายแรงที่ต้องใช้ยานี้ภายใต้คำสั่งแพทย์แต่ผู้เดียว  โดยเราจะพบเห็นการใช้ยานี้ได้ตามสถานพยาบาลเท่านั้น ซึ่งใช้ชื่อ
การค้าว่า “Xalkori” 
 
 ///// คริสออทินิบมีสรรพคุณ(คุณสมบัติ)อย่างไร? ///// 
ยาคริสออทินิบมีสรรพคุณ/ข้อบ่งใช้ เช่น 
- รักษามะเร็งปอดชนิดเซลล์ตัวโต 
 
 ///// คริสออทินิบมีกลไกการออกฤทธิ์อย่างไร? ///// 
ก่อนใช้ยาคริสออทินิบรักษาผู้ป่วย  แพทย์จะทำการตรวจทดสอบเอนไซม์ของร่างกาย
ที่มีชื่อว่า Anaplastic lymphoma kinase (ALK) ในผู้ป่วยมะเร็งปอดจะพบว่าเอนไซม์นี้
มีความผิดปกติในระดับพันธุกรรมหรือยีน/จีน(Gene)   คริสออทินิบเป็นยาที่มีกลไกการออกฤทธิ์ยับยั้งการทำงานของเอนไซม์ดังกล่าว ส่งผลให้กระบวนการเจริญเติบโตตลอดจนการแบ่งเซลล์ของมะเร็งปอดชนิดเซลล์ตัวโตหยุดชะงัก และหมดความสามารถในการแพร่กระจายในที่สุด 
 
 ///// คริสออทินิบมีรูปแบบการจัดจำหน่ายอย่างไร? ///// 
ยาคริสออทินิบมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วย Crizotinib  200 และ 250 มิลลิกรัม/แคปซูล 
 
 ///// คริสออทินิบมีขนาดรับประทานอย่างไร? ///// 
ยาคริสออทินิบมีขนาดรับประทาน เช่น 
- ผู้ใหญ่:  ขนาดและระยะเวลาในการใช้ยานี้ให้เป็นไปตามคำสั่งแพทย์แต่ผู้เดียว 
- เด็ก: ทางคลินิก ยังไม่มีข้อมูลความปลอดภัยและขนาดการใช้ยานี้ในเด็ก 
*หมายเหตุ: 
- ก่อนสั่งจ่ายยานี้ แพทย์จะตรวจสอบระดับ ALK ของผู้ป่วยเพื่อยืนยันสถานะการเป็นโรคมะเร็งปอดชนิดเซลล์ตัวโต 
- การรับประทานยานี้ต้องอาศัยความต่อเนื่องโดยสามารถรับประทานยาก่อนหรือพร้อมอาหารก็ได้ 
- ผู้ป่วยต้องมารับการตรวจร่างกาย เช่น หัวใจ  ตับ และปอด ตามที่แพทย์นัดหมายอย่างสม่ำเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคริสออทินิบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/ หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาคริสออทินิบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
ผู้ป่วยต้องรับประทานยาคริสออทินิบ ต่อเนื่องจึงจะเกิดประสิทธิผลต่อการรักษา  กรณีลืมรับประทาน  สามารถรับประทานยานี้ทันทีที่นึกขึ้นได้  ถ้าเวลาใกล้เคียงกับการรับประทานยานี้ในมื้อถัดไป เช่นเหลือเวลาอีกไม่ถึง 6 ชั่วโมงก็จะถึงเวลารับประทานยามื้อถัดไป ห้ามเพิ่มขนาดรับประทานยานี้เป็น 2 เท่า  ให้รับประทานยานี้ที่ขนาดปกติตรงตามเวลาเดิม 
 
 ///// คริสออทินิบมีผลไม่พึงประสงค์อย่างไร? ///// 
ยาคริสออทินิบสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้อาเจียน  มีอาการท้องเสีย   กระเพาะอาหารทะลุ    ท้องผูก 
- ผลต่อระบบประสาท: เช่น  ปลายประสาทอักเสบ  ความรู้สึกสัมผัสเพี้ยน 
- ผลต่อผิวหนัง: เช่น มีภาวะผื่นคัน 
- ผลต่อระบบเลือด: เช่น  โลหิตจาง   เม็ดเลือดขาวชนิดนิวโทรฟิล(Neutrophil)ต่ำ 
- ผลต่อตับ: เช่น เอนไซม์การทำงานของตับในเลือดเพิ่มขึ้น  ตับวาย 
- ผลต่อตา: เช่น ตาพร่า 
- ผลต่อกล้ามเนื้อ: เช่น ปวดข้อ 
- ผลต่อหัวใจ: เช่น คลื่นไฟฟ้าหัวใจผิดปกติ   หัวใจเต้นช้า 
- ผลต่อไต: เช่น เกิดถุงน้ำที่ไต(Renal cyst)  เกิดภาวะไตวาย 
- ผลต่อระบบทางเดินหายใจ: เช่น โรคติดเชื้อในทางเดินหายใจส่วนบน 
- ผลต่อระบบการเผาผลาญพลังงานของร่างกาย: เช่น ระดับฟอสเฟต/ฟอสฟอรัสในเลือดต่ำ  เบื่ออาหาร  โปแตสเซียมในเลือดต่ำ  น้ำหนักตัวลด 
- ผลต่อระบบต่อมไร้ท่อ: เช่น  ระดับฮอร์โมนเพศชายต่ำ 
 
 
 ///// มีข้อควรระวังการใช้คริสออทินิบอย่างไร? ///// 
มีข้อควรระวังการใช้ยาคริสออทินิบ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์ และสตรีในภาวะให้นมบุตร 
- ห้ามปรับขนาดรับประทานด้วยตนเอง  ต้องรับประทานยานี้ตามคำสั่งแพทย์อย่างเคร่งครัด 
- ป้องกันการตั้งครรภ์ทั้งในสตรีและบุรุษขณะที่ฝ่ายใดฝ่ายหนึ่งได้รับยานี้ 
- ปรับพฤติกรรมการดำรงชีวิตประจำวันตามคำแนะนำของ แพทย์  พยาบาล  เภสัชกร เช่น เลี่ยงการโดนแสงแดดจัดเป็นเวลานานเพราะจะเกิดผื่นแพ้แสงแดดได้ง่าย  ล้างมือบ่อยครั้งขึ้น และไม่อยู่ในที่มีผู้คนแออัดเพราะจะติดเชื้อได้ง่าย 
- หากพบอาการคลื่นไส้อาเจียน ห้ามไปซื้อหายาใดๆมารับประทานเอง
ต้องใช้ยาบรรเทาอาการดังกล่าวตามที่แพทย์สั่งจ่ายเท่านั้น 
- ดื่มน้ำวันละ 2–3 ลิตรเพื่อหลีกเลี่ยงภาวะขาดน้ำของร่างกาย  รับประทานอาหารและพักผ่อนอย่างเพียงพอ เพื่อให้ร่างกายฟื้นสภาพได้เร็วขึ้น 
- กรณีเกิดอาการข้างเคียงต่างๆให้รีบมาปรึกษาแพทย์ โดยไม่ต้องรอถึงวันแพทย์นัด เพื่อแพทย์ปรับแนวทางการรักษาได้อย่างเหมาะสม 
- หากมีอาการ ตาพร่า  มองภาพไม่ชัดเจน  ห้ามผู้ป่วยขับขี่ยวดยานพาหนะต่างๆ รวมถึงการทำงานกับเครื่องจักร ด้วยจะเกิดอุบัติเหตุได้ง่าย	  ควรรีบกลับมาโรงพยาบาล/มาปรึกษาแพทย์ เพื่อรับการรักษาที่เหมาะสม 
- มาโรงพยาบาลเพื่อรับการตรวจร่างกายจากแพทย์รวมถึงการตรวจทางห้องปฏิบัติการ เช่น ตรวจการทำงานของ ตับ ไต หัวใจ และปอด ตลอดจนกระทั่ง การตรวจดูความก้าวหน้าของการรักษามะเร็ง ตามที่แพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาคริสออทินิบด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คริสออทินิบมีปฏิกิริยาระหว่างยากับยาตัวอื่นอย่างไร? ///// 
ยาคริสออทินิบมีปฏิกิริยาระหว่างยากับยาตัวอื่น เช่น 
- ห้ามรับประทานยาคริสออทินิบร่วมกับยา   Atazanavir,  Clarithromycin,  Indinavir Ketoconazole,  Saquinavir   เพราะจะทำให้ระดับยาคริสออทินิบในเลือดเพิ่มขึ้นจนส่งผลให้เกิดอาการข้างเคียงจากคริสออทินิบสูงขึ้นตามมา 
- ห้ามรับประทานยาคริสออทินิบร่วมกับยา   Carbamazepine,  Phenobarbital,
Phenytoin,  Rifabutin,  Rifampicin  เพราะจะทำให้ระดับยาคริสออทินิบในเลือดลดลง                        จนส่งผลให้ประสิทธิภาพการรักษาของยาคริสออทินิบด้อยลง 
- ห้ามใช้ยาคริสออทินิบร่วมกับยา  Beta-blockers,  Clonidine,  Digoxin, Pilocarpine 
ด้วยจะทำให้มีภาวะหัวใจเต้นช้าตามมา 
- หลีกเลี่ยงการใช้ยาคริสออทินิบร่วมกับยา  Disopyramide, Quinidine, Amiodarone, Sotalol, Cisapride  เพราะจะทำให้คลื่นไฟฟ้าหัวใจผิดปกติ 
 
 ///// ควรเก็บรักษาคริสออทินิบอย่างไร? ///// 
ควรเก็บยาคริสออทินิบ ในช่วงอุณหภูมิ 20–25 องศาเซลเซียส  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// คริสออทินิบมีชื่ออื่นอีกไหม? ผลิตจากบริษัทอะไรบ้าง? ///// 
ยาคริสออทินิบ มียาชื่อการค้าและบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.drugs.com/mtm/crizotinib.html [2018,April21] 
https://www.drugs.com/sfx/crizotinib-side-effects.html [2018,April21] 
https://en.wikipedia.org/wiki/Crizotinib [2018,April21] 
http://chemocare.com/chemotherapy/drug-info/crizotinib.aspx [2018,April21] 
http://www.mims.com/thailand/drug/info/crizotinib/?type=brief&amp;mtype=generic [2018,April21] 
https://www.accessdata.fda.gov/drugsatfda_docs/label/2012/202570s002lbl.pdf [2018,April21]
