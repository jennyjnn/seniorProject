ดาพ็อกซิไทน์ (Dapoxetine)
 ///// บทนำ ///// 
ยาดาพ็อกซิไทน์(Dapoxetine) เป็นยาในกลุ่มเอสเอสอาร์ไอ (Selective serotonin reuptake inhibitors/SSRI)  ทางคลินิก นำมาใช้บำบัดอาการหลั่งน้ำอสุจิเร็วเกินไป(Premature Ejaculation) ซึ่งพบได้ในบุรุษในช่วงอายุ 18–64 ปี ยานี้ยังมีฤทธิ์ต้าน
อารมณ์ซึมเศร้าด้วยเช่นกัน  เพราะเป็นยาที่มีการออกฤทธิ์เร็ว ทางการแพทย์จึงมัก
ใช้ยาดาพ็อกซิไทน์มาบำบัดภาวะหลั่งน้ำอสุจิเร็วเกินไปมากกว่าใช้เป็นยาต้านเศร้า 
อย่างไรก็ตาม กลไกลดอาการหลั่งเร็วของยาดาพ็อกซิไทน์ ยังไม่เป็นที่ทราบชัดเจนแต่เชื่อกันว่า การยับยั้งการดูดคืนกลับของสาร Serotonin ในสมอง ส่งผลเพิ่มความสามารถในการควบคุมความรู้สึกการหลั่งน้ำอสุจิได้ดีในระดับหนึ่ง 
เภสัชภัณฑ์ของยาดาพ็อกซิไทน์ เป็นแบบรับประทาน โดยต้องรับประทานยาล่วงหน้า 1-3 ชั่วโมงก่อนมีเพศสัมพันธ์  ขนาดการใช้ยากับบุรุษอาจมีความแตกต่างกันตามสภาพของร่างกายแต่ละบุคคล ทั่วไป ร่างกายใช้เวลาประมาณ 19 ชั่วโมงเพื่อทำลายยานี้ออกจากกระแสเลือด และตัวยาส่วนมากจะถูกขับทิ้งไปกับปัสสาวะ 
มีข้อจำกัดการใช้ยาดาพ็อกซิไทน์บางประการที่ควรทราบดังนี้ เช่น 
- ห้ามใช้กับผู้ป่วยโรคหัวใจ  เช่น หัวใจล้มเหลว  หัวใจขาดเลือด  ผู้ที่ใส่อุปกรณ์กระตุ้นการทำงานของหัวใจ อย่างเช่น Pacemaker  ผู้ที่มีอาการทางจิตประสาท  	  ผู้ป่วยอารมณ์สองขั้ว   ผู้ที่มีภาวะซึมเศร้าอย่างรุนแรง  ผู้ป่วยโรคไตระยะรุนแรง  	  ผู้ป่วยโรคตับที่มีความรุนแรงตั้งแต่ระดับกลางขึ้นไป  ด้วยตัวยาดาพ็อกซิไทน์ จะทำให้อาการของโรคดังกล่าวทวีความรุนแรงมากขึ้น 
- ห้ามใช้ยาดาพ็อกซิไทน์ในผู้ป่วยที่เพิ่งหยุดการใช้ยาต้านเศร้าชนิดต่างๆ หรือ
ยากลุ่ม SSRIs หรือ SNRIs หรือ MAOIs  ควรเว้นระยะเวลาหลังจากหยุดใช้ยากลุ่มดัง กล่าว 14 วันเป็นอย่างต่ำ จึงใช้ยาดาพ็อกซิไทน์ 
- ห้ามใช้ร่วมกับกลุ่มยาที่มีการออกฤทธิ์เป็น CYP3A4 inhibitors เช่น	 	  Ketoconazole , Ritonavir, และ Telithromycin 
ยาดาพ็อกซิไทน์เป็นยาที่ก่อให้เกิดผลข้างเคียงได้เช่นเดียวกับยาชนิดอื่น อาทิ คลื่นไส้   วิงเวียน   ปากแห้ง   ปวดศีรษะ  ท้องเสีย  หรือนอนไม่หลับ  การหยุดใช้ยาจะทำให้อาการข้างเคียง(ผลข้างเคียง)หายไปได้เอง  อาการข้างเคียงที่สำคัญคือก่อให้เกิดสมรรถภาพทางเพศเสื่อมลง  แพทย์จึงแนะนำให้ผู้บริโภคใช้ยานี้ในขนาดความแรงที่ต่ำขณะเริ่มต้น และใช้ยาเมื่อมีความจำเป็นจริงๆเท่านั้น 
ก่อนใช้ยาดาพ็อกซิไทน์ ผู้บริโภค/ผู้ป่วยควรต้องตรวจสภาพร่างกายและให้แพทย์เป็นผู้สั่งจ่ายยาดาพ็อกซิไทน์เท่านั้น  ควรหลีกเลี่ยงการใช้ยาชนิดนี้โดยมิได้ขอคำปรึกษาจากแพทย์  ปัจจุบันยาดาพ็อกซิไทน์ที่มีจำหน่ายภายในประเทศ มียาชื่อการค้าว่า Priligy 
 
 ///// ดาพ็อกซิไทน์มีสรรพคุณ(คุณสมบัติ)อย่างไร? ///// 
ยาดาพ็อกซิไทน์ มีสรรพคุณ/ข้อบ่งใช้ เช่น 
- ใช้เป็นยาบำบัดอาการหลั่งน้ำอสุจิเร็วเกินไปขณะมีเพศสัมพันธ์ (Ejaculation premature) 
 
 ///// ดาพ็อกซิไทน์มีกลไกการออกฤทธิ์อย่างไร? ///// 
กลไกการหลั่งน้ำอสุจิมีความสัมพันธ์ต่อคำสั่งกระแสประสาทในสมองที่ส่งผ่านมาทางไขสันหลังไปจนถึงอวัยวะเพศของบุรุษ/องคชาติ  ยาดาพ็อกซิไทน์เป็นยาที่มีกลไกการออกฤทธิ์ยับยั้งการดูดคืนกลับของสาร Serotonin ที่อยู่ในช่วงรอยต่อของเซลล์ประสาท (Pre-and postsynaptic receptors) นักวิทยาศาสตร์มีความเชื่อว่ากลไกนี้เองที่ทำให้ยกระดับความสามารถในการควบคุมการหลั่งน้ำอสุจิได้ดีขึ้น และเป็นที่มาของฤทธิ์การรักษาตามสรรพคุณ 
 
 ///// ดาพ็อกซิไทน์มีรูปแบบการจัดจำหน่ายอย่างไร? ///// 
ยาดาพ็อกซิไทน์มีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยตัวยา Dapoxetine ขนาด 30 และ 60 มิลลิกรัม/เม็ด 
 
 ///// ดาพ็อกซิไทน์มีขนาดรับประทานอย่างไร? ///// 
ยาดาพ็อกซิไทน์มีขนาดรับประทาน เช่น 
- ผู้ใหญ่อายุ 18–64 ปี:  รับประทานยาครั้งละ 30 มิลลิกรัม ก่อนมีเพศสัมพันธ์ 1–3 ชั่วโมง วันละ 1 ครั้ง  หากจำเป็น แพทย์อาจปรับขนาดรับประทานเป็น 60 มิลลิกรัม/ครั้ง/วัน 
- ผู้อายุต่ำกว่า 18ปีหรือสูงกว่า 64ปี: ยังไม่มีข้อมูลทางคลินิกของการใช้ยา/และขนาดนี้ 
อนึ่ง: 
- สามารถรับประทานยานี้ก่อนหรือพร้อมอาหาร ควรรับประทานยาพร้อมน้ำดื่ม 1 แก้วอย่างเพียงพอ 
- หลีกเลี่ยงการรับประทานยานี้พร้อมสุรา ด้วยจะทำให้ความสามารถในการควบคุมจังหวะการเต้นของหัวใจเปลี่ยนแปลงไป 
- แพทย์อาจขอตรวจสมรรถภาพร่างกายหลังใช้ยาไปแล้วประมาณ 4 สัปดาห์ 
ซึ่งเฉลี่ยเทียบเท่ากับการใช้ยา 6 ครั้ง  ผู้ป่วยควรมาพบแพทย์ตามนัดหมายทุกครั้ง 
- ห้ามรับประทานยานี้เกินขนาด เพราะจะทำให้มีอาการ คลื่นไส้อาเจียน  
	หัวใจเต้นเร็ว  ตัวสั่น  วิงเวียน  การรักษาผู้ที่ได้รับยานี้เกินขนาด แพทย์
	จะดูแลรักษาตามอาการที่เกิดขึ้น และในปัจจุบันยังไม่มียาต้านพิษยาดาพ็อกซิไทน์ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาดาพ็อกซิไทน์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  เช่น โรคหัวใจ  โรคทางจิตประสาท  โรคตับ  โรคไต
รวมทั้งกำลังกินยา/ใช้ยาอะไรอยู่ เพราะยาดาพ็อกซิไทน์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
การลืมรับประทานยาชนิดนี้ก่อนมีเพศสัมพันธ์ ไม่ได้ก่อให้เกิดปัญหาต่อสุขภาพแต่อย่างใด  ผู้บริโภคควรให้ความสำคัญในเรื่องขนาดรับประทานและความถี่ของการใช้ยานี้ที่เหมาะสมกับสุขภาพร่างกายของตนเอง โดยควรปฏิบัติตามคำแนะนำของแพทย์ 
 
 ///// ดาพ็อกซิไทน์มีผลไม่พึงประสงค์อย่างไร? ///// 
ยาดาพ็อกซิไทน์สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้อาเจียน   ท้องเสียหรือไม่ก็ท้องผูก   ปวดท้อง  ปากแห้ง   เบื่ออาหาร 
- ผลต่อระบบหัวใจและหลอดเลือด: เช่น มีภาวะใบหน้าแดง  ความดันโลหิตสูง 
- ผลต่อผิวหนัง:  เช่น เหงื่อออกมาก 
- ผลต่อระบบประสาท:  เช่น วิงเวียน    ปวดศีรษะ   ง่วงนอน  ตัวสั่น  เกิดภาวะเซ็กเสื่อม  ความรู้สึกสัมผัสเพี้ยน 
- ผลต่อสภาพจิตใจ:  เช่น วิตกกังวล  ฝันประหลาด  นอนไม่หลับ 
- ผลต่อตา:  เช่น ตาพร่า 
- ผลต่อหู: เช่น หูดับ 
*อนึ่ง ทั่วไปอาการข้างเคียงดังกล่าวจะหายไปเอง หลังจากหยุดใช้ยานี้ 
 
 ///// อาการอย่างไรที่ต้องหยุดการใช้ยาแล้วกลับมาปรึกษาแพทย์? ///// 
หลังรับประทานยาดาพ็อกซิไทน์ หากพบอาการดังต่อไปนี้ต้องหยุดการใช้ยานี้ทันที แล้วรีบด่วนกลับมาพบแพทย์/มาโรงพยาบาล ไม่ต้องรอถึงวันแพทย์นัด 
- เกิดอาการชักกระตุก 
- เป็นลม หรือวิงเวียน เมื่อลุกขึ้นยืน 
- มีอารมณ์เปลี่ยนแปลงหรือเกิดอาการทางจิตประสาท 
- มีความรู้สึกอยากทำร้ายตนเอง 
 
 ///// มีข้อควรระวังการใช้ดาพ็อกซิไทน์อย่างไร? ///// 
มีข้อควรระวังการใช้ยาดาพ็อกซิไทน์ เช่น 
- ห้ามใช้กับผู้ที่แพ้ยาชนิดนี้ 
- ยานี้ถูกออกแบบมาให้ใช้กับบุรุษเพื่อบำบัดอาการหลั่งน้ำอสุจิเร็วเกินไป 
- การนำไปใช้เป็นยาต้านเศร้าให้ขึ้นกับดุลยพินิจของแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่เสื่อมสภาพ เช่น เม็ดยาแตกหัก สียาเปลี่ยนไป 
- ห้ามใช้ยากับ สตรีมีครรภ์  สตรีในภาวะให้นมบุตร และเด็ก 
- หลังรับประทานยานี้แล้วมีอาการวิงเวียน ต้องหลีกเลี่ยงการขับขี่ยวดยานพาหนะต่างๆรวมถึงการทำงานกับเครื่องจักร ด้วยจะเกิดอุบัติเหตุได้ง่าย 
- ห้ามรับประทานยานี้พร้อมกับยาชนิดอื่นใดโดยมิได้ขอคำแนะนำจากแพทย์เพื่อหลีกเลี่ยงภาวะยาตีกัน(ปฏิกิริยาระหว่างยา) 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาดาพ็อกซิไทน์ด้วย) ยาแผนโบราณ    อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ดาพ็อกซิไทน์มีปฏิกิริยากับยาตัวอื่นอย่างไร? ///// 
ยาดาพ็อกซิไทน์ มีปฏิกิริยาระหว่างยากับยาตัวอื่น เช่น 
- ห้ามใช้ยาดาพ็อกซิไทน์ร่วมกับยาบำบัดอาการหย่อนสมรรถภาพเพศชายหรือ
พีดีอี 5 อินฮิบิเตอร์ (PDE 5 inhibitor) เพราะอาจเกิดภาวะความดันโลหิตต่ำขณะเปลี่ยนอิริยาบถ/ความดันโลหิตต่ำเมื่อลุกยืน(Orthostatic hypotension) 
- ห้ามใช้ยาดาพ็อกซิไทน์ร่วมกับยาThioridazine  ด้วยจะทำให้คลื่นไฟฟ้าหัวใจ
ผิดปกติ (Prolonged QT interval) 
- ห้ามใช้ยาดาพ็อกซิไทน์ร่วมกับยากลุ่ม SSRIs,  SNRIs,  หรือ MAOIs  เพราะจะเพิ่มความเสี่ยงจากการมีสาร Serotonin ในระบบประสาทมากเกินไป(Serotonin syndrome) 
 
 ///// ควรเก็บรักษาดาพ็อกซิไทน์อย่างไร? ///// 
ควรเก็บรักษายาดาพ็อกซิไทน์ ดังนี้ เช่น 
- เก็บยาภายใต้อุณหภูมิห้องที่เย็น  ห้ามเก็บยาในช่องแข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- ไม่เก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง 
- ไม่เก็บยาที่เสื่อมสภาพหรือยาที่หมดอายุแล้ว 
- ห้ามทิ้งยาลงในแม่น้ำหรือคูคลองตามธรรมชาติ 
 
 ///// ดาพ็อกซิไทน์มีชื่ออื่นอีกไหม? ผลิตจากบริษัทอะไรบ้าง? ///// 
ยาดาพ็อกซิไทน์ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น   Dumax, Duratia, Joybox, Kutub, Lejam, Pentenal-30,  Sustinex,  Ever Long,   Westoxetin 
 ///// บรรณานุกรม ///// 
https://en.wikipedia.org/wiki/Dapoxetine [2018,June9] 
http://www.mims.com/thailand/drug/info/dapoxetine/?type=brief&amp;mtype=generic [2018,June9] 
https://www.drugs.com/uk/priligy-30-mg-film-coated-tablets-leaflet.html [2018,June9]
