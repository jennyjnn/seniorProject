ไฟโตสเตอรอล (Phytosterols)
 ///// บทนำ ///// 
ยา/สารไฟโตสเตอรอล(Phytosterols) เป็นสารประกอบอินทรีย์ประเภทสเตียรอยด์ (Steroid) ที่พบในพืช  ซึ่งพืชที่พบสารนี้ได้สูง เช่น รำข้าว ข้าวโพด ข้าวสาลี ถั่วเหลือง ถั่วลิสง แครอด กะหล่ำ หัวหอม ส้ม กล้วย แอบเปิล 
ยา/สารไฟโตสเตอรอลมีโครงสร้างคล้ายและใกล้เคียงกับไขมันคอเลสเตอรอล (Cholesterol) ซึ่งเป็นไขมันที่พบในสัตว์  ทางคลินิกพบว่า ยาไฟโตสเตอรอลสามารถกีดกันการดูดซึมคอเลสเตอรอลในอาหารจากระบบทางเดินอาหารได้  จึงช่วยลดระดับคอเลสเตอรอลในเลือดของร่างกาย และได้รับการยอมรับในต่างประเทศให้ใช้ สารไฟโตสเตอรอลเติมลงในผลิตภัณฑ์อาหาร หรือในอาหารเสริมต่างๆเพื่อวัตถุประสงค์ช่วยลดการดูดซึมคอเลสเตอรอลนี้  แต่มีข้อห้ามใช้สารไฟโตสเตอรอลกับสตรีตั้งครรภ์ และสตรีที่อยู่ในภาวะให้นมบุตร  อาจมาจากเหตุผลที่ว่า ผู้บริโภคทั้งสองกลุ่มยังมีความต้องการไขมันคอเลสเตอรอลในร่างกายมากกว่าภาวะปกติ 
สารไฟโตสเตอรอลจะพบมากที่สุดในน้ำมันที่สกัดได้จากพืช  และอยู่ในรูปสารเคมีประเภทเอสเทอร์(Ester,ไขมันชนิดหนึ่ง)ของกรดไขมัน/กรดซินนามิก(Cinnamic acid)                            หรือในรูปไกลโคไซด์(Glycoside,น้ำตาลขนิดหนึ่ง)  การรับประทานอาหารที่มี กากใย  ผัก  ผลไม้ ไม่ทำให้ร่างกายได้รับไฟโตสเตอรอลมากขึ้นเท่าใดนัก แต่ก็ถือว่าพืชผักดังกล่าวสามารถให้ไฟโตสเตอรอลกับร่างกายได้ในระดับหนึ่ง เพียงแต่ต้องรับประทานให้มากพอเท่านั้นเอง 
ไฟโตสเตอรอลที่พบในอาหารนั้นยังถูกแบ่งตามโครงสร้างของโมเลกุลที่แตกต่างกันออกไปบ้าง ได้ดังนี้ คือ 
1.	Beta-sitosterol/Sitosterol:เป็นไฟโตสเตอรอลที่พบมากจากอาหาร/พืชต่างๆที่มนุษย์ใช้รับประทาน คิดเป็นปริมาณประมาณ 65%ในไฟโตสเตอรอลทั้งหมด และเป็นชนิดที่นำมาผสมเป็นอาหารเสริม โดยใช้คุณสมบัติช่วยลดการดูดซึมคอเลสเตอรอลมาเป็นจุดขาย 
2.	Campesterol: เป็นไฟโตสเตอรอลที่พบรองลงมาคิดเป็นปริมาณ 30% ในไฟโตสเตอรอล จากพืช 
3.	Stigmasterol: เป็นไฟโตสเตอรอลที่พบน้อยกว่าไฟโตสเตอรอล 2 ประเภทแรก  พบเพียงประมาณ 3% ของไฟโตสเตอรอลในพืช/อาหารที่รับประทานเท่านั้น 
4 Sitostanol (Stigmastanol) และ 5. Campestanol: เป็นไฟโตสเตอรอลที่มีโครงสร้างต่างจากไฟโตสเตอรอลที่กล่าวมา 3 ตัวข้างต้น  ทางคลินิกพบว่า ทั้ง Sitostanol และ Campestanol สามารถกีดกันการดูดซึมคอเลสเตอรอลจากระบบทางเดินอาหารได้ดีใกล้เคียงกัน แต่ข้อมูลต่างๆของสารทั้ง 2 ตัวนี้ยังมีจำกัด 
ความปลอดภัยของการใช้ไฟโตสเตอรอลมีมายาวนาน ตั้งแต่ปี ค.ศ.1954 – 1982       (พ.ศ.2497 – 2525)ซึ่งไฟโตสเตอรอลถูกนำมาใช้เป็นเภสัชผลิตภัณฑ์ภายใต้ชื่อการค้าว่า Cytellin  สำหรับเรื่องผลข้างเคียงต่อการรับประทานไฟโตสเตอรอลพบว่า ไม่ส่งผล          กระทบ(ผลข้างเคียง)ต่อระบบการทำงานของแบคทีเรียที่มีประโยชน์ในลำไส้เล็ก ไม่ทำให้ฮอร์โมนเพศหญิงเกิดการเปลี่ยนแปลงหรือผิดปกติแต่อย่างใด  แต่อย่างไรก็ตาม อาจพบอาการคลื่นไส้  อาหารไม่ย่อย  ท้องเสีย หรือท้องผูก ได้บ้าง 
นอกจากนี้ ยังมีรายงานว่าไฟโตสเตอรอลชนิด Sitosterol  อาจกระตุ้นให้เกิดการทำงานผิดปกติของโปรตีนชนิดTransporter protein(โปรตีนทำหน้าที่ขนส่งสารต่างๆในเซลล์) ในร่างกายมนุษย์ และอาจจะเป็นเหตุผลให้ไฟโตสเตอรอลที่เป็นเภสัชผลิตภัณฑ์/เป็นยา ต้องหยุดจำหน่ายและเหลือไว้แต่ผลิตภัณฑ์ประเภทอาหารอาหารเสริม 
ในประเทศไทย อาจพบเห็นผลิตภัณฑ์ไฟโตสเตอรอลในรูปแบบของน้ำมันพืช (Vegetable oil) ที่บรรจุในแคปซูล  อย่างไรก็ตาม ก่อนเลือกใช้ผลิตภัณฑ์ไฟโตสเตอรอล ผู้บริโภคควรได้รับการตรวจร่างกายจากแพทย์ว่า มีภาวะคอเลสเตอรอลสูงหรือไม่ และการใช้ผลิตภัณฑ์นี้ควรได้รับคำแนะนำจากแพทย์เช่นกัน 
 ///// ไฟโตสเตอรอลมีสรรพคุณ(คุณสมบัติ)อย่างไร? ///// 
ยา/สารไฟโตสเตอรอลเป็นผลิตภัณฑ์ประเภทอาหารเสริม ที่ช่วยสนับสนุน/บำบัดภาวะคอเลสเตอรอลในเลือดสูง 
 ///// ไฟโตสเตอรอลมีกลไกการออกฤทธิ์อย่างไร? ///// 
กลไกการออกฤทธิ์ของยา/สารไฟโตสเตอรอลคือ สารนี้จะเข้าแข่งขันกับคอเลสเตอรอลในการดูดซึมจากลำไส้เล็ก  ส่งผลให้คอเลสเตอรอลจากอาหารในลำไส้เล็กไม่สามารถเข้าสู่ร่างกายได้  จึงทำให้ปริมาณคอเลสเตอรอลในกระแสเลือดลดน้อยลงตามลำดับ  จากกลไกนี้จึงก่อให้เกิดฤทธิ์ตามสรรพคุณ 
 ///// ไฟโตสเตอรอลมีรูปแบบการจัดจำหน่ายอย่างไร? ///// 
ไฟโตสเตอรอลมีรูปแบบการจัดจำหน่ายเป็น ผลิตภัณฑ์อาหารเสริม บรรจุแคปซูลขนาด 650 มิลลิกรัม 
 
 ///// ไฟโตสเตอรอลมีขนาดรับประทานอย่างไร? ///// 
ไฟโตสเตอรอลมีขนาดรับประทาน เช่น 
- ผู้ใหญ่: รับประทานครั้งละ 1 แคปซูล พร้อมอาหารเช้า – เย็น 
- เด็ก: ยังไม่มีข้อมูลด้านความปลอดภัยและขนาดการใช้ผลิตภัณฑ์นี้ที่ชัดเจนกับเด็ก การใช้อาหารเสริมนี้ในเด็กจึงต้องอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยา/อาหารเสริมและระยะเวลาในการใช้ยา/อาหารเสริมที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยา/อาหารเสริมที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยา/อาหารเสริมทุกชนิดรวมไฟโตสเตอรอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยา/อาหารเสริมทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยา/อาหารเสริม อะไรอยู่ เพราะยาฯไฟโตสเตอรอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาฯหลายประเภท สามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานไฟโตสเตอรอลควรทำอย่างไร? ///// 
ไฟโตสเตอรอลเป็นผลิตภัณฑ์อาหารเสริม  หากลืมรับประทานก็ไม่ส่งผลกระทบต่อร่างกายแต่อย่างใด  และสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานในครั้งถัดไป ก็ไม่จำเป็นต้องเพิ่มปริมาณรับประทานเป็น 2 เท่า 
 
 ///// ไฟโตสเตอรอลมีผลไม่พึงประสงค์อย่างไร? ///// 
ไฟโตสเตอรอลสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบทางเดินอาหารเสียเป็นส่วนมาก อาทิเช่น  ทำให้ท้องผูกหรือท้องเสีย   คลื่นไส้  รู้สึกไม่สบายในท้อง  เกิดกรดไหลย้อน  อุจจาระมีสีซีด  ท้องอืด  ซึ่งโดยทั่วไป อาการข้างเคียงเหล่านี้ ไม่รุนแรงมากเท่าใดนัก  แต่ทั้งนี้ขึ้นกับการตอบสนองของแต่ละบุคคลต่อไฟโตสเตอรอล 
 ///// มีข้อควรระวังการใช้ไฟโตสเตอรอลอย่างไร? ///// 
มีข้อควรระวังการใช้ไฟโตสเตอรอล เช่น 
- ห้ามใช้กับผู้แพ้ยา/สารนี้ 
- ห้ามใช้ผลิตภัณฑ์ไฟโตสเตอรอลกับ เด็ก  สตรีตั้งครรภ์ และสตรีที่อยู่ในภาวะให้นมบุตร 
- ห้ามปรับขนาดรับประทานด้วยตนเอง 
- ระวังเรื่องภาวะยาตีกัน(ปฏิกิริยาระหว่างยา)ระหว่างไฟโตสเตอรอลกับยาอื่นๆ ที่ผู้ป่วยมีรับประทานอยู่ก่อน  ในเรื่องนี้ผู้บริโภคสามารถขอคำปรึกษาได้จากแพทย์/เภสัชกรทั่วไป 
- หากพบอาการแพ้ยา/แพ้ในตัวผลิตภัณฑ์นี้ เช่น  มีอาการผื่นคันขึ้นตามตัว  อึดอัด/หายใจลำบาก/ หายใจไม่สะดวก  ตัวบวม  ให้หยุดการใช้ผลิตภัณฑ์นี้ แล้วรีบนำตัวผู้ป่วยมาโรงพยาบาลทันที/ฉุกเฉิน 
- ห้ามแบ่งยา/ผลิตภัณฑ์นี้ให้ผู้อื่นใช้ 
- ห้ามใช้ยา/ผลิตภัณฑ์นี้ที่หมดอายุ 
- ห้ามเก็บยา/ผลิตภัณฑ์ที่หมดอายุ 
***** อนึ่ง ทุกคนต้องตระหนักถึงความปลอดภัยจากการใช้ยาทุกชนิดที่รวม                 ถึงยาแผนปัจจุบันทุกชนิด   ยาแผนโบราณทุกชนิด   อาหารเสริม (รวมผลิตภัณฑ์ไฟโตสเตอรอลด้วย) และสมุนไพรต่างๆเสมอ เพราะยาต่างๆ/ผลิตภัณฑ์อาหารเสริม มีทั้งให้คุณและให้โทษ ดังนั้นเมื่อมีการใช้ยา/ผลิตภัณฑ์อาหารเสริมทุกครั้ง  ควรปฏิบัติตามข้อปฏิบัติพื้นฐานในการใช้ยาทุกชนิดเสมอ  ควรปรึกษาเภสัชกรประจำร้านขายยาก่อนซื้อยา/ผลิตภัณฑ์อาหารเสริมใช้เองเสมอ 
 ///// ไฟโตสเตอรอลมีปฏิกิริยาระหว่างยากับยาตัวอื่นอย่างไร? ///// 
ไฟโตสเตอรอลมีปฏิกิริยาระหว่างยากับยาตัวอื่น เช่น 
- การใช้ไฟโตสเตอรอล ร่วมกับยา Statins  จะทำให้เสริมฤทธิ์ของการลดคอเลสเตอรอลในร่างกาย   หากมีความจำเป็นต้องใช้ผลิตภัณฑ์ร่วมกัน  แพทย์จะปรับ                                ขนาดการรับประทานให้เหมาะสมเป็นรายบุคคลไป 
- การใช้ Beta-sitosterol ร่วมกับยา Ezetimibe  จะทำให้ร่างกายดูดซึม Beta-sitosterol ได้น้อยลง  หากไม่มีความจำเป็นใดๆ ควรหลีกเลี่ยงการใช้ผลิตภัณฑ์ร่วมกัน 
 ///// ควรเก็บรักษาไฟโตสเตอรอลอย่างไร? ///// 
ควรเก็บผลิตภัณฑ์ไฟโตสเตอรอลภายใต้อุณหภูมิที่ต่ำกว่า 30 องศาเซลเซียส(Celsius) ห้ามเก็บผลิตภัณฑ์ในช่องแช่แข็งของตู้เย็น  เก็บผลิตภัณฑ์ในภาชนะที่มิดชิด พ้นแสงแดด  ความร้อนและความชื้น เก็บผลิตภัณฑ์ไฟโตสเตอรอลให้พ้นมือเด็กและสัตว์เลี้ยง  และไม่เก็บผลิตภัณฑ์ในห้องน้ำหรือในรถยนต์ 
 ///// ไฟโตสเตอรอลมีชื่ออื่นอีกไหม? ผลิตจากบริษัทอะไรบ้าง? ///// 
ยา/สารไฟโตสเตอรอลที่จำหน่ายในประเทศไทย มียาชื่อการค้า และบริษัทผู้ผลิต/ ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Phytosterol [2016, Oct22] 
http://lpi.oregonstate.edu/mic/dietary-factors/phytochemicals/phytosterols [2016, Oct22] 
https://www.drugs.com/cdi/phytosterol-esters-dha-and-epa.html [2016, Oct22] 
http://www.wholehealthmd.com/ME2/dirmod.asp?type=AWHN_Supplements&amp;id=D0FBB5E79CB04F058DC3B2326CF9E210&amp;tier=2 [2016, Oct22] 
http://www.webmd.com/vitamins-supplements/ingredientmono-939-beta-sitosterol.aspx?activeingredientid=939&amp;activeingredientname=beta-sitosterol [2016, Oct22] 
http://www.imedpub.com/articles/a-review-on-dietary-phytosterols-their-occurrence-metabolism-and-health-benefits.pdf [2016, Oct22] 
https://www.dietaryfiberfood.com/cholesterol/cholesterol-lowering-foods-phytosterol.php [2016, Oct22]
