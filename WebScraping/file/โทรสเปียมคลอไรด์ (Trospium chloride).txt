โทรสเปียมคลอไรด์ (Trospium chloride)
 ///// บทนำ ///// 
ยาโทรสเปียมคลอไรด์ (Trospium chloride) หรือยาโทรสเปียม (Trospium) เป็นยาในกลุ่ม Muscarinic antagonist ทางคลินิกนำมาใช้รักษาอาการกระเพาะปัสสาวะบีบตัวมากเกินไปจนเกิดอาการกลั้นปัสสาวะไม่อยู่รวมถึงภาวะปัสสาวะถี่ รูปแบบผลิตภัณฑ์จะเป็นยาชนิดรับประทานที่ต้องรับประทานในช่วงท้องว่างหรือรับประทานก่อนมื้ออาหารประมาณ 1 ชั่วโมง 
หลังการดูดซึมตัวยาโทรสเปียมคลอไรด์จากระบบทางเดินอาหารเข้าสู่กระแสเลือด ตัวยาจะมีการออกฤทธิ์กับบริเวณตัวรับ (Receptor) ประเภท Muscarinic acetylcholine receptors ที่อยู่ตามอวัยวะต่างๆซึ่งรวมกระเพาะปัสสาวะด้วย ส่งผลให้ผนังกล้ามเนื้อเรียบของกระเพาะปัสสาวะลดการบีบตัวลงนั่นเอง การใช้ยานี้กับผู้ป่วยสูงอายุและผู้ป่วยโรคไตจะต้องปรับลดขนาดของรับประทานให้เหมาะสมต่อผู้ป่วย 
ทั้งนี้มีข้อจำกัดของผู้ป่วยบางประการที่ทำให้ไม่สามารถใช้ยาโทรสเปียมคลอไรด์ได้เช่น 
- มีภาวะปัสสาวะขัด (Urinary retention) 
- มีภาวะท้องอืด (Gastric retention) 
- มีประวัติแพ้ยานี้ 
- ผู้ที่มีภาวะต้อหินที่ไม่สามารถควบคุมอาการได้ 
- กับสตรีตั้งครรภ์ยังไม่มีข้อมูลทางคลินิกมาสนับสนุนความปลอดภัยในการใช้ยานี้และยังถือเป็นข้อห้ามในการใช้ยานี้กับผู้ป่วยกลุ่มนี้ รวมถึงสตรีที่อยู่ในภาวะให้นมบุตรจากผลการทดสอบพบว่า ยาโทรสเปียมคลอไรด์สามารถขับออกมากับน้ำนมและผ่านเข้าถึงทารกที่ดื่มนมมารดาได้ แพทย์จึงมักหลีกเลี่ยงการใช้ยานี้กับผู้ป่วยกลุ่มดังกล่าว 
- เด็กเป็นกลุ่มที่ยังมิได้มีการศึกษาทดลองใช้ยาทางคลินิกจึงถือเป็นข้อห้ามใช้กับผู้ป่วยกลุ่มนี้เช่นกัน 
ผู้ที่ได้รับการสั่งจ่ายยาโทรสเปียมคลอไรด์ต้องรับประทานยานี้ตามคำสั่งแพทย์อย่างเคร่งครัด หลีกเลี่ยงการปรับขนาดรับประทานโดยมิได้มีการปรึกษากับแพทย์ผู้รักษาก่อน นอกจากนี้ยังมีข้อมูลบางประการที่ผู้ป่วยควรทราบขณะที่มีการใช้ยาโทรสเปียมคลอไรด์อาทิ 
- ยานี้อาจเกิดอาการวิงเวียน ง่วงนอน ตาพร่า อาการเหล่านี้จะทวีความรุนแรงมากขึ้นหากผู้ป่วยรับประทานยานี้ร่วมกับการดื่มสุรา/เครื่องดื่มแอลกอฮอล์ จึงถือเป็นข้อห้ามในการใช้ยานี้ร่วมกับการดื่มเครื่องดื่มที่มีแอลกอฮอล์เป็นส่วนประกอบ แพทย์มักจะแนะนำให้หลีกเลี่ยงการขับขี่ยวดยานพาหนะใดๆและหลีกเลี่ยงการทำงานกับเครื่องจักรขณะที่ได้รับยาโทรสเปียมคลอไรด์ด้วยเช่นกันจากอาจเกิดอุบัติเหตุได้ 
- หากเกิดอาการปากแห้งในขณะที่ใช้ยานี้ผู้ป่วยสามารถดื่มน้ำได้บ่อยๆ หรือใช้วิธีอมลูกกวาด หรือเคี้ยวหมากฝรั่ง เพื่อลดอาการดังกล่าวได้ 
- หลีกเลี่ยงการอยู่ในที่ที่มีอากาศร้อนจัดด้วยผู้ที่ใช้ยาโทรสเปียมคลอไรด์อาจเกิดความเสี่ยงที่จะเป็นลมแดด (Heat stroke) ได้ง่าย 
- มาพบแพทย์/มาโรงพยาบาลทันทีหากพบอาการบวมตามใบหน้าหรือตามร่างกายหลังการใช้ยานี้ 
- ผู้ป่วยกลุ่มสูงอายุอาจเกิดอาการข้างเคียง (ผลข้างเคียง) ได้มากกว่าผู้ป่วยกลุ่มอื่นเช่น มีอาการท้องผูก ไม่สบายในช่องท้อง ปัสสาวะขัด เป็นต้น 
ยาโทรสเปียมคลอไรด์อาจก่อให้เกิดอาการข้างเคียงได้มากกว่าที่กล่าวมา แต่ในผู้ป่วยบางรายหรือหลายรายอาจไม่ได้รับผลกระทบจากอาการข้างเคียงเลยก็เป็นได้ 
สำหรับประเทศไทยโดยคณะกรรมการอาหารและยาได้จัดให้ยาโทรสเปียมคลอไรด์อยู่ในหมวดยาอันตราย การใช้ยานี้จะต้องเป็นไปตามคำสั่งแพทย์เท่านั้น ห้ามมิให้ผู้บริโภคไปซื้อยามารับประทานเอง และเราสามารถพบเห็นการใช้ยานี้ได้ตามสถานพยาบาลต่างๆและมีวางจำหน่ายตามร้านขายยาขนาดกลางขึ้นไป 
 ///// โทรสเปียมคลอไรด์มีสรรพคุณ (คุณสมบัติ) อย่างไร? ///// 
ยาโทรสเปียมคลอไรด์มีสรรพคุณ/ข้อบ่งใช้ได้แก่ 
- รักษาอาการกลั้นปัสสาวะไม่อยู่ (Urinary incontinence) 
- บำบัดอาการปัสสาวะบ่อย (Urinary frequency) 
 ///// โทรสเปียมคลอไรด์มีกลไกการออกฤทธิ์อย่างไร? ///// 
ยาโทรสเปียมคลอไรด์มีกลไกการออกฤทธิ์โดย ตัวยาจะเข้าจับกับตัวรับที่มีชื่อเรียกว่า Muscarinic acetylcholine receptors ในบริเวณกล้ามเนื้อเรียบของกระเพาะปัสสาวะ ส่งผลให้กล้ามเนื้อเรียบของกระเพาะปัสสาวะลดการหดตัวทำให้ผู้ป่วยจะรู้สึกอยากปัสสาวะลดลง จึงเป็นที่มาของสรรพคุณ 
 ///// โทรสเปียมคลอไรด์มีรูปแบบการจัดจำหน่ายอย่างไร? ///// 
ยาโทรสเปียมคลอไรด์มีรูปแบบการจัดจำหน่ายเช่น 
- ยาเม็ดชนิดรับประทาน ขนาด 20 และ 30 มิลลิกรัม/เม็ด 
- ยาแคปซูลแบบออกฤทธิ์นานชนิดรับประทาน ขนาด 60 มิลลิกรัม/แคปซูล 
 ///// โทรสเปียมคลอไรด์มีขนาดรับประทานอย่างไร? ///// 
ยาโทรสเปียมคลอไรด์มีขนาดรับประทานเช่น 
- ผู้ใหญ่: รับประทานครั้งละ 20 มิลลิกรัมวันละ 2 ครั้งเช้า - เย็นก่อนอาหารประมาณ 1 ชั่วโมง หรือหลังอาหารไปแล้วประมาณ 2 ชั่วโมง 
กรณีเป็นยาแคปซูลแบบออกฤทธิ์นาน (Extended-release capsule) ให้รับประทาน 60 มิลลิกรัมวันละครั้งตอนเช้า 
- ผู้สูงอายุ (75 ปีขึ้นไป): รับประทานยาครั้งละ 20 มิลลิกรัมวันละครั้ง 
- เด็ก: ยังไม่มีการจัดทำขนาดการใช้ยาของเด็กด้วยข้อมูลทางคลินิกที่จะมาสนับสนุนความปลอดภัยของการใช้ยานี้กับผู้ป่วยกลุ่มนี้ยังไม่เพียงพอ 
*อนึ่งระยะเวลาของการรับประทานยานี้ให้เป็นไปตามคำสั่งแพทย์ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโทรสเปียมคลอไรด์ด้วย ผู้ป่วยควรแจ้งแพทย์/พยาบาลและ เภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาโทรสเปียมคลอไรด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโทรสเปียมคลอไรด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาโทรสเปียมคลอไรด์ตรงเวลา 
 ///// โทรสเปียมคลอไรด์มีผลไม่พึงประสงค์อย่างไร? ///// 
ยาโทรสเปียมคลอไรด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายได้ดังนี้เช่น 
- ผลต่อการทำงานของหัวใจ: เช่น อาจมีอาการหัวใจเต้นเร็ว เจ็บหน้าอก ความดันโลหิตสูง 
- ผลต่อระบบทางเดินอาหาร: เช่น มีอาการท้องผูก ปวดท้อง ปากแห้ง/คอแห้ง อาหารไม่ย่อย อาเจียน ท้องอืด กระเพาะอาหารอักเสบ 
- ผลต่อระบบประสาท: เช่น มีอาการปวดศีรษะ วิงเวียน รู้สึกสับสน ง่วงนอน อาจพบอาการประสาทหลอน 
- ผลต่อระบบทางเดินปัสสาวะ: เช่น เกิดอาการปัสสาวะขัด/ปัสสาวะไม่ออก 
- ผลต่อตา: เช่น ทำให้มีอาการตาแห้ง ตาพร่า 
- ผลต่อผิวหนัง: เช่น เกิดภาวะผิวแห้งและผื่นคัน รวมถึงภาวะ Stevens-Johnson syndrome 
- ผลต่อระบบการเผาผลาญพลังงานของร่างกาย: เช่น เกิดภาวะกล้ามเนื้อลายสลาย (Rhabdomyolysis) 
 ///// มีข้อควรระวังการใช้โทรสเปียมคลอไรด์อย่างไร? ///// 
มีข้อควรระวังการใช้โทรสเปียมคลอไรด์เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก 
- ห้ามปรับขนาดรับประทานด้วยตนเอง 
- ห้ามไปซื้อยานี้มารับประทานเอง 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามใช้ยานี้กับผู้ป่วยโรคต้อหิน ผู้ที่มีภาวะปัสสาวะไม่ออก/ปัสสาวะขัด ผู้ที่มีภาวะกระเพาะอาหาร/ลำไส้อุดตัน 
- แพทย์จะปรับลดขนาดการใช้ยานี้กับผู้ป่วยสูงอายุตั้งแต่อายุ 75 ปีขึ้นไป 
- ระวังการใช้ยานี้กับผู้ป่วยโรคตับ โรคไต 
- หยุดการใช้ยานี้ทันทีถ้าพบอาการแพ้ยาหลังการรับประทานแล้วรีบไปโรงพยาบาลทันที/ฉุกเฉิน 
- กรณีรับประทานยานี้เกินขนาดรีบนำตัวผู้ป่วยส่งโรงพยาบาลให้แพทย์เป็นผู้ดูแลทันที/ฉุก เฉิน 
- กรณีที่เกิดอาการข้างเคียงรุนแรงหรือรบกวนต่อการดำเนินชีวิตประจำวัน ผู้ป่วยควรกลับมาพบแพทย์/มาโรงพยาบาลโดยเร็วไม่ต้องรอจนถึงวันนัดเพื่อแพทย์พิจารณาปรับแนวทางการรักษา 
- ปฏิบัติตัวตามคำสั่งแพทย์อย่างเคร่งครัดและมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโทรสเปียมคลอไรด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  ควรต้องปรึกษาเภสัชกรประจำร้านขายยาก่อนซื้อยาใช้เองเสมอเช่นกัน 
 
 ///// โทรสเปียมคลอไรด์มีปฏิกิริยาระหว่างยากับยาตัวอื่นอย่างไร? ///// 
ยาโทรสเปียมคลอไรด์มีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาโทรสเปียมร่วมกับยา Potassium chloride ชนิดรับประทานด้วยจะก่อให้เสี่ยงกับการเกิดแผลในกระเพาะอาหารรวมถึงมีอาการเลือดออกตามมา (อ่านเพิ่มเติมในเว็บ haamor. com บทความเรื่อง เลือดออกในทางเดินอาหาร) 
- หลีกเลี่ยงการใช้ยาโทรสเปียมร่วมกับยา Topiramate, Zonisamide เพราะจะทำให้ร่างกาย ลดการหลั่งเหงื่อ อุณหภูมิร่างกายอาจเพิ่มสูงขึ้น ผู้ป่วยสามารถเกิดอาการเป็นลมแดดได้ง่ายมากกว่าปกติ 
- ห้ามรับประทานยาโทรสเปียมร่วมกับอาหารด้วยจะทำให้การดูดซึมของยานี้เข้าสู่ร่างกายลดน้อยลงจนส่งผลต่อประสิทธิภาพของการรักษา 
- ห้ามรับประทานยาโทรสเปียมร่วมกับการดื่มสุรา/เครื่องดื่มมีแอลกอฮอล์ด้วยจะทำให้เกิดอาการวิงเวียน ง่วงนอน รุนแรงมากยิ่งขึ้น 
- การใช้ยาโทรสเปียมร่วมกับยา Hydrocodone อาจทำให้ผู้ป่วยได้รับอาการข้างเคียงของยาทั้ง 2 ตัวเพิ่มมากขึ้นโดยจะมีอาการวิงเวียน ง่วงนอน การครองสติทำได้แย่ลง ปากแห้ง เป็นตะคริวที่ท้อง รวมถึงเกิดอาการท้องผูกติดตามมา หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาโทรสเปียมคลอไรด์อย่างไร? ///// 
ควรเก็บยาโทรสเปียมคลอไรด์ในช่วงอุณหภูมิ 20 - 25 องศาเซลเซียส (Celsius) เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// โทรสเปียมคลอไรด์มีชื่ออื่นอีกไหม? ผลิตจากบริษัทอะไรบ้าง? ///// 
ยาโทรสเปียมคลอไรด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
อนึ่ง ยาชื่อการค้าอื่นของยาโทรสเปียมคลอไรด์ ที่จำหน่ายในต่างประเทศ เช่น Sanctura, Tropez OD, Trosec, Regurin, Flotros 
 ///// บรรณานุกรม ///// 
https://en.wikipedia.org/wiki/Trospium_chloride  [2016,Feb20] 
http://www.drugs.com/cdi/trospium.html  [2016,Feb20] 
http://www.mims.com/Thailand/drug/info/Spasium/?type=brief  [2016,Feb20] 
http://www.mims.com/Thailand/drug/search?q=Trospium%20chloride   [2016,Feb20] 
http://www.mims.com/THAILAND/Home/GatewaySubscription/?generic=Trospium+chloride  [2016,Feb20]
