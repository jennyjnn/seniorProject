ฮิบิเทน (Hibitane)
 ///// บทนำ ///// 
ยาฮิบิเทน(Hibitane) เป็นยาชื่อการค้าของน้ำยาฆ่าเชื้อของผิวหนัง เช่น  แบคทีเรียทั้งชนิดแกรมลบและชนิดแกรมบวก(Gram-negative and gram-positive bacteria)รวมถึงยีสต์(Yeasts), เชื้อรา(Dermatophytes), เชื้อไวรัส (Lipophilic virus)  นอกจากนี้ยาฮิบิเทนยังสามารถทำลายสปอร์(Spore)ของแบคทีเรียแต่ต้องในภาวะที่ใช้อุณหภูมิสูงในการฆ่าเชื้อร่วมด้วย 
ตัวยาสำคัญของผลิตภัณฑ์ยาฮิบิเทน คือ คลอเฮกซิดีน กลูโคเนท (Chlorhexidine gluconate)  โดยมีขนาดความเข้มข้นตั้งแต่ 1, 2, 4 และ 5%  รูปแบบเภสัชภัณฑ์ที่มักพบเห็นจะเป็นสารละลาย และบางสูตรตำรับเป็นลักษณะครีมทาผิว 
ทางคลินิกได้นำยาฮิบิเทนมารักษา  การติดเชื้อทริโคโมแนส   การติดเชื้อบริเวณแผลที่ปากมดลูก(ปากมดลูกอักเสบ)  ใช้ทำความสะอาดและลดอาการคันบริเวณผิวภายนอกช่องคลอด/อวัยวะเพศภายนอกของสตรี(Vulva)   ใช้ทาป้องกันการติดเชื้อโรคติดต่อทางเพศสัมพันธ์  เช่น  โกโนเรีย(หนองใน)  ซิฟิลิส  การติดเชื้อคลามัยเดีย(Chlamydia)/หนองในเทียม   การติดเชื้อประเภท Ureaplasmosis(แบคทีเรียชนิดหนึ่งในช่องคลอด)  รวมถึงบำบัดอาการ  โรคเหงือกอักเสบ   ช่องปากอักเสบ  เจ็บคอ  โรคของปริทันต์(เหงือกปละฟันติดเชื้อรุนแรง)   นอกจากนี้ ในสถานพยาบาลยังใช้ยาฮิบิเทนทำความสะอาดแผลสด  แผลไหม้  ใช้เป็นน้ำยาฆ่าเชื้อโรคที่มือของแพทย์และของพยาบาลที่ต้องปฏิบัติงานในห้องผ่าตัด 
ยาฮิบิเทน สามารถก่อให้เกิดอาการข้างเคียง(ผลข้างเคียง)ต่อผิวหนังที่สัมผัสยา เช่น  ทำให้มีอาการคัน หรือผิวแห้ง  หรือการใช้ยาฮิบิเทนในช่องปากอาจก่อให้เกิดคราบติดบริเวณฟัน 
ก่อนการใช้ผลิตภัณฑ์ยาฮิบิเทน ควรศึกษาวิธีการใช้อย่างถูกต้องจากคู่มือ หรือจากเอกสารกำกับยา  การนำยานี้มาใช้โดยผสมกับสบู่ซึ่งมักจะประกอบไปด้วยอนุมูลของประจุลบ(Anionic)จะทำให้ฤทธิ์การทำลายเชื้อโรคด้อยลง  แต่ในทางกลับกันยาฮิบิเทนสามารถเข้ากันได้ดีกับยาใช้ภายนอกที่มีส่วนประกอบของอนุมูลประจุบวกอย่าง Cetrimonium bromide  หรือ Benzalkonium chloride 
ขณะที่มีการใช้ยาฮิบิเทน ต้องระวังมิให้ยานี้เข้าตา และห้ามใช้กับผู้ที่มีประวัติแพ้ยาฮิบิเทน รวมถึงห้ามทายานี้บนผิวหนังที่อักเสบ หรือใช้ยานี้กับผู้ป่วยที่มีการอักเสบของผิวหนังหรือมีประวัติผิวหนังอักเสบได้ง่าย 
โดยทั่วไป เราจะพบเห็นการใช้ยาฮิบิเทนแต่ในสถานพยาบาล โดยการใช้ผลิตภัณฑ์นี้จะเป็นหน้าที่ของบุคลากรในสถานพยาบาล  การให้ผู้ป่วยนำยาฮิบิเทน กลับมาใช้ในที่พักอาศัย  ผู้ป่วยจะต้องเรียนรู้การใช้งานยานี้อย่างถูกต้อง ทั้งขนาดยาและวิธีการใช้ยานี้อย่างเหมาะสมตามคำแนะนำของ แพทย์ พยาบาล เภสัชกร 
 
 ///// ฮิบิเทนมีสรรพคุณ(คุณสมบัติ)อย่างไร? ///// 
ยาฮิบิเทนมีสรรพคุณ/ข้อบ่งใช้ เช่น 
- ใช้ฆ่าเชื้อโรคบริเวณผิวหนัง โดยสามารถกำจัดเชื้อโรคได้ทั้ง แบคทีเรีย  ยีสต์  เชื้อราบางประเภท  และเชื้อไวรัสบางประเภท 
- ใช้ทำความสะอาดแผล โดยต้องเป็นไปตามหัตถการทางการแพทย์อย่างถูกต้อง 
- สามารถเจือจางตามสัดส่วนในเอกสารกำกับยา เพื่อใช้เป็นน้ำยาบ้วนปาก 
 ///// ฮิบิเทนมีกลไกการออกฤทธิ์อย่างไร? ///// 
กลไกการออกฤทธิ์ของยาฮิบิเทนคือ ตัวยาจะปลดปล่อยสารเคมีหรืออนุมูลที่มีประจุบวกออกมาจับกับผนังเซลล์ของเชื้อโรคที่มักจะประกอบไปด้วยอนุมูลที่มีประจุลบ ทำให้เกิดการรวมตัวของอนุมูลประจุบวกจากยานี้และประจุลบบนผนังเซลล์เชื้อโรค  จากเหตุผลดังกล่าวส่งผลให้ผนังเซลล์ของเชื้อโรคแตกออก และทำให้เชื้อโรค         ตายลงในที่สุด 
 
 ///// ฮิบิเทนมีรูปแบบการจัดจำหน่ายอย่างไร? ///// 
ยาฮิบิเทนมีรูปแบบการจัดจำหน่าย เช่น 
- สารละลายใช้เช็ดผิวหนังภายนอกประกอบด้วย Chlorhexidine gluconate 2, 4 และ5% 
- ครีมทาผิวหนังภายนอกที่ประกอบด้วย Chlorhexidine gluconate 1% 
 
 ///// ฮิบิเทนมีวิธีการใช้อย่างไร? ///// 
ยาฮิบิเทนมีวิธีการใช้ เช่น 
ก.สำหรับถู/เช็ดมือเพื่อฆ่าเชื้อโรค: มักจะผสมผลิตภัณฑ์ฮิบิเทนร่วมกับแอลกอฮอล์ และมีวิธีใช้โดย 
- บรรจุผลิตภัณฑ์ฮิบิเทนที่ผสมแล้วในภาชนะ เช่น ขวดปั๊ม และติดตั้งในที่ที่มีอากาศระบายได้ดี 
- ล้างมือทำความสะอาดเบื้องต้น ทิ้งให้แห้ง 
- ถูทำความสะอาดมือด้วยผลิตภัณฑ์ผสมฮิบิเทนที่เตรียมไว้แล้ว โดยลูบไล้ให้ทั่ว ฝ่ามือ  ซอกนิ้ว และซอกเล็บ และทิ้งไว้ประมาณ 15  วินาที  ไม่ต้องใช้ผ้าเช็ดหรือ ล้างน้ำออก 
ข. สำหรับฟอกมือก่อนและหลังผ่าตัด: 	มักเป็นสารละลายฮิบิเทนชนิด 4% ใช้ฟอกมือแทนสบู่ก่อนทำการผ่าตัด 
อนึ่ง: 
- การใช้ยาฮิบิเทน ยังมีรูปแบบการใช้งานได้อีกหลายรูปแบบ ทั้งนี้		  ขึ้นกับขนาดความเข้มข้นของยา  ซึ่งก่อนการใช้งานยานี้ ควรต้องอ่านรายละเอียดวิธีการใช้ตามเอกสารกำกับของผลิตภัณฑ์/เอกสารกำกับยา และปฏิบัติตามอย่างเคร่งครัด 
- เด็ก: การใช้ยานี้ในเด็ก ต้องเป็นไปตามคำสั่งแพทย์เท่านั้น 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฮิบิเทน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาฮิบิเทนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// ฮิบิเทนมีผลไม่พึงประสงค์อย่างไร? ///// 
ผลิตภัณฑ์ยาฮิบิเทนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) เช่น สามารถทำให้ผิวหนังบริเวณที่สัมผัสยา มีอาการระคายเคือง คันและ แห้ง 
สำหรับน้ำยาบ้วนปากที่ผสมยาฮิบิเทน อาจพบว่า จะทำให้ฟันมีสีคล้ำขึ้น  ลิ้นมีสีซีด เป็นต้น 
 ///// มีข้อควรระวังการใช้ฮิบิเทนอย่างไร? ///// 
มีข้อควรระวังการใช้ยาฮิบิเทน เช่น 
- ห้ามใช้กับผู้ที่มีประวัติแพ้ยาฮิบิเทน และแพ้ ยาคลอเฮกซิดีน 
- ห้ามใช้กับผู้ที่มีผิวหนังอักเสบ หรือผิวหนังขณะที่ยังอยู่ในอาการแพ้ 
- ห้ามใช้ยานี้กับสตรีมีครรภ์/ตั้งครรภ์   สตรีในภาวะให้นมบุตร   เด็ก นอกจากมีคำสั่งแพทย์ 
- ขนาดการใช้ของยาฮิบิเทนต้องเป็นไปตามคำแนะนำในเอกสารกำกับยา และ/หรือตามคำแนะนำของแพทย์ 
- ห้ามใช้ผลิตภัณฑ์ที่หมดอายุ 
- ห้ามเก็บผลิตภัณฑ์ที่หมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมน้ำยาฮิบิเทนด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ฮิบิเทนมีปฏิกิริยาระหว่างยากับยาตัวอื่นอย่างไร? ///// 
เนื่องจากยาฮิบิเทนเป็นยาใช้ภายนอก จึงยังไม่พบว่ายาฮิบิเทนมีปฏิกิริยาระหว่างยากับยารับประทานชนิดต่างๆ 
 
 ///// ควรเก็บรักษาฮิบิเทนอย่างไร ///// 
ควรเก็บผลิตภัณฑ์ยาฮิบิเทนภายใต้อุณหภูมิ 30 องศาเซลเซียส(Celsius)  ห้ามเก็บในช่องแช่แข็งตู้เย็น  เก็บยานี้ให้พ้นมือเด็กและสัตว์เลี้ยง  ไม่เก็บยานี้ในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ฮิบิเทนมีชื่ออื่นอีกไหม? ผลิตจากบริษัทอะไรบ้าง? ///// 
ยาฮิบิเทน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.catalog.md/drugs/hibitane-skin-cleanser.html[2017,June17] 
https://www.drugs.com/uk/hibitane-antiseptic-cream-leaflet.html[2017,June17] 
https://www.drugs.com/uk/pdf/leaflet/888991.pdf[2017,June17] 
https://en.m.wikipedia.org/wiki/Chlorhexidine[2017,June17] 
http://www.netdoctor.co.uk/medicines/skin-and-hair/a6846/hibitane-5-concentrate-discontinued-in-the-uk/[2017,June17]
