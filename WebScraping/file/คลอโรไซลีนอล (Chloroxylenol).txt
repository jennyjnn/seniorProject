คลอโรไซลีนอล (Chloroxylenol)
 ///// บทนำ ///// 
ยา/น้ำยา/สาร/สารเคมี คลอโรไซลีนอล(Chloroxylenol หรือ Para-chloro-meta-xylenol  ย่อว่า PCMX ) เป็นสารประกอบที่มีฤทธิ์ยับยั้งและต่อต้านเชื้อโรค  ทางคลินิกนำมาใช้เป็นเวชภัณฑ์สำหรับทำความสะอาดผิวหนัง  ทำความสะอาดแผลและเครื่องมือทางการแพทย์  ลักษณะการใช้งานอาจผสมน้ำหรือผสมแอลกอฮอล์เพื่อเจือจางให้ได้ความเข้มข้นที่เหมาะสม  การได้รับสารคลอโรไซลีนอลเข้มข้นเข้าสู่ร่างกายสามารถก่อให้เกิดพิษอย่างรุนแรง  ในต่างประเทศอย่างออสเตรเลียได้นำน้ำยาคลอโรไซลีนอลมาผลิตเป็นสเปรย์สำหรับฉีดไล่และกำจัดคางคก  ในบ้านเราจะพบเห็นการใช้สารประกอบชนิดนี้ในลักษณะของ สารละลายหรือครีมทาบาดแผล เพื่อป้องกันการติดเชื้อโรค อย่างพวกแบคทีเรีย  เชื้อไวรัส  และเชื้อรา 
เพื่อความปลอดภัยต่อผู้บริโภคและสิ่งแวดล้อม ไม่แนะนำให้ทิ้งผลิตภัณฑ์สาร 
คลอโรไซลีนอลลงในแม่น้ำลำคลองโดยตรง  ห้ามรับประทาน  ห้ามไม่ให้เข้าตา  เข้าปาก  เข้าจมูก หรือการสูดดมโดยตรงก็จะเป็นอันตรายต่อระบบการหายใจได้ 
การปฐมพยาบาลเบื้องต้นที่ควรเรียนรู้ก่อนนำยา/สารคลอโรไซลีนอลมาใช้งาน เช่น 
- กรณีสารชนิดนี้เข้าตา ต้องรีบล้างออกด้วยน้ำสะอาดทันที นาน 15 นาทีขึ้นไป  โดยสามารถใช้วิธีเปิดน้ำประปาสะอาดจากท่อน้ำเพื่อล้างตาโดยปรับแรงดันน้ำที่เหมาะสม ห้ามใช้แรงดันน้ำมากจนอาจทำอันตรายต่อตา  หลังการล้างตาแล้ว อาการ
ยังไม่ดีขึ้น เช่น มีการแสบระคายเคืองตามากขึ้น ต้องรีบนำผู้ป่วยส่งโรงพยาบาลทันที/ฉุกเฉิน 
- กรณีสารคลอโรไซลีนอลสัมผัสผิวหนัง  สามารถล้างออกด้วยน้ำสะอาดในปริมาณมากทันที   ในทางปฏิบัติ แนะนำใช้ชำระล้างด้วยน้ำนาน 15 นาทีขึ้นไป  กรณีที่ยังรู้สึกระคายเคืองที่ผิวหนัง สามารถใช้ครีมหรือโลชั่นที่เพิ่มความชุ่มชื้นกับผิวหนัง ทาให้กับผิวหนังโดยทาเพียงบางๆเฉพาะกับผิวหนังที่สัมผัสสารนี้ 
- *กรณีกลืนสารประกอบชนิดนี้ ไม่แนะนำให้แก้ไขด้วยตนเองโดยการกระตุ้นให้อาเจียน  แต่ควรรีบนำผู้ป่วยส่งสถานพยาบาลทันที/ฉุกเฉิน เพื่อผู้ป่วยจะได้รับการช่วยเหลือโดยหัตถการทางการแพทย์อย่างถูกต้อง  ปลอดภัย และเหมาะสม 
ในด้านเภสัชภัณฑ์ โดยคณะกรรมการอาหารและยาได้ระบุให้สารคลอโรไซลีนอลเป็นผลิตภัณฑ์ที่ใช้ภายนอกร่างกาย  ปัจจุบัน มีการใช้สารคลอโรไซลีนอลทั้งในสถานพยาบาลหรือนำมาใช้ทำความสะอาดสุขภัณฑ์ตามบ้าน  ผู้บริโภค/ผู้ป่วย สามารถเรียนรู้การใช้สารคลอโรไซลีนอลได้อย่างถูกต้องและปลอดภัยจากคู่มือการใช้งานหรือเอกสารกำกับยาที่แนบมากับตัวผลิตภัณฑ์ 
ปัจจุบัน ในตลาดยาของเรา สามารถพบเห็นสารคลอโรไซลีนอลถูกจัดจำหน่ายภายใต้ชื่อการค้าว่า “Dettol” 
 
 ///// คลอโรไซลีนอลมีสรรพคุณ(คุณสมบัติ)อย่างไร? ///// 
สารคลอโรไซลีนอลมีสรรพคุณ/ข้อบ่งใช้  โดยเป็นสารประกอบที่มีกลไกการออกฤทธิ์ยับยั้งการเจริญเติบโต  การแพร่กระจายของเชื้อโรค  อย่างเช่น  แบคทีเรีย  เชื้อไวรัส และเชื้อรา  สามารถนำไปทำความสะอาดผิวหนัง  ทาบาดแผลที่มีลักษณะบาดเจ็บเล็กน้อยอย่าง แผลถลอก  แผลจากของมีคม  หรือนำมาใช้ทำความสะอาดเครื่องมือทางการแพทย์ รวมถึงสุขภัณฑ์ภายในครัวเรือน โดยต้องใช้งานอย่างถูกต้อง  เหมาะสมตรงตามคำแนะนำ/เอกสารกำกับยา/กำกับผลิตภัณฑ์ 
 
 ///// คลอโรไซลีนอลมีกลไกการออกฤทธิ์อย่างไร? ///// 
เมื่อสารคลอโรไซลีนอลสัมผัสกับเชื้อโรค จะทำให้ระบบการดำรงชีวิตไม่ว่าจะเป็นการสังเคราะห์ส่วนประกอบสำคัญภายในเซลล์  กระบวนการแบ่งเซลล์เพื่อขยายพันธุ์  หยุดชะงักลง  ด้วยกลไกการออกฤทธิ์เหล่านี้ จึงก่อให้เกิดฤทธิ์ตามสรรพคุณ 
 
 ///// คลอโรไซลีนอลมีรูปแบบการจัดจำหน่ายอย่างไร? ///// 
สาร/ยา/น้ำยาคลอโรไซลีนอลมีรูปแบบการจัดจำหน่าย เช่น 
- สารละลายที่ประกอบด้วย Chloroxylenol เข้มข้น 4.8% โดยมีขนาดบรรจุตั้งแต่ 50 มิลลิลิตร–1.2 ลิตร 
- ยาครีมทาผิวหนังภายนอกที่ประกอบด้วยตัวยา  Chloroxylenol 0.3%+ Triclosan 0.3%+ Edetic acid 0.2% 
 
 ///// คลอโรไซลีนอลมีขนาดการบริหารยาอย่างไร? ///// 
สาร/ยาคลอโรไซลีนอล มีขนาดการบริหารยา/ใช้ยา เช่น 
ก.	กรณีสารละลาย:  ให้เจือจางด้วยน้ำสะอาดจนได้สารละลายที่มีความเข้มข้นตามคู่มือการใช้งานที่กำกับมากับผลิตภัณฑ์/เอกสารกำกับยา จากนั้นจึงใช้ล้างบาดแผลตามหัตถการทางการแพทย์ที่ถูกต้อง 
*ห้ามใช้สารละลายคลอโรไซลีนอลเข้มข้นในการล้างผิวหนัง 
ข. กรณียาครีม: ทาบาดแผลที่มีลักษณะการบาดเจ็บเล็กน้อย เช่น  แผลถูกของมีคม  แผลถลอก 
อนึ่ง: 
- ควรศึกษาข้อมูลการใช้งานของสารประกอบคลอโรไซลีนอลจากเอกสารกำกับยา ให้เข้าใจ  ก่อนนำมาใช้งานจริง รวมถึงวิธีปฐมพยาบาลเบื้องต้นเมื่ออวัยวะของร่างกายสัมผัสกับสารชนิดนี้ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมสาร/สารเคมี/ยาคลอโรไซลีนอล ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยา/ใช้สารเคมีแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆอย่างเช่น โรคผิวหนัง  รวมทั้งกำลังกินยา/ใช้ยา/ใช้สารเคมีอะไรอยู่ เพราะยา/สารคลอโรไซลีนอล อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยา/สารเคมีอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยา/สารเคมีหลายประเภทสามารถผ่านทางน้ำนมหรือรก และเข้าสู่ทารกจน    	 ก่อให้เกิดผลข้างเคียงได้ 
 ///// คลอโรไซลีนอลมีผลไม่พึงประสงค์อย่างไร? ///// 
ยา/สารคลอโรไซลีนอลเป็นผลิตภัณฑ์ที่ออกแบบมาเพื่อใช้ภายนอกร่างกายเท่านั้น จึงยังไม่พบมีรายงานการเกิดปฏิกิริยาระหว่างยา/สารคลอโรไซลีนอลกับยารับประทานชนิดใดๆ หรือเกิดผลไม่พึงประสงค์ (ผลข้างเคียง/อาการข้างเคียง)เมื่อใช้ยานี้/สารนี้อย่างถูกต้องตามเอกสารกำกับยา/กำกับผลิตภัณฑ์ 
 
 ///// มีข้อควรระวังการใช้คลอโรไซลีนอลอย่างไร? ///// 
มีข้อควรระวังการใช้สาร/ยาคลอโรไซลีนอล เช่น 
- ห้ามใช้กับผู้ที่แพ้ยานี้/แพ้สารนี้ 
- ห้ามปรับขนาดการใช้สาร/ยานี้ด้วยตนเอง และใช้สาร/ยานี้ตามที่แพทย์แนะนำ/ตามเอกสารกำกับยา 
- ห้ามใช้ยา/สารนี้ที่หมดอายุ หรือยาที่มีสภาพเปลี่ยนไปจากเดิม เช่น สี และ/หรือกลิ่นเปลี่ยนไป 
- ห้าม กลืน  ห้ามเข้าตาหรือสัมผัสกับตา ปาก  จมูก และหลีกเลี่ยงการสูดดมสารนี้โดยตรง 
- ห้ามทิ้งผลิตภัณฑ์นี้ลง แม่น้ำ  คู  คลอง โดยตรง ด้วยอาจจะเป็นอันตรายต่อสิ่งมีชีวิต เช่น ปลา ที่อาศัยอยู่ได้ 
- ศึกษาคู่มือการใช้งานอย่างเข้าใจ และต้องปฏิบัติตามขั้นตอนการใช้ยา/สารนี้อย่างถูกต้อง  รวมถึงศึกษาขั้นตอนการปฐมพยาบาลเบื้องต้นเมื่อได้รับสารเคมีนี้เข้า	  ร่างกาย 
- กรณีที่ใช้ยา/สารนี้แล้วไม่ได้ผล ให้รีบกลับมาปรึกษาแพทย์/มาโรงพยาบาล โดยไม่ต้องรอให้ถึงวันแพทย์นัด 
- ห้ามใช้ยา/สารที่หมดอายุ 
- ห้ามเก็บยา/สารที่หมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา/สารเคมีต่างๆ”ที่รวมถึงยาแผนปัจจุบันทุกชนิด(รวมผลิตภัณฑ์คลอโรไซลีนอลด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คอโรไซลีนอลมีปฏิกิริยาระหว่างยากับยาตัวอื่นอย่างไร? ///// 
ยา/สารคลอโรไซลีนอลเป็นผลิตภัณฑ์ที่ออกแบบมาเพื่อใช้ภายนอกร่างกาย จึงยังไม่พบเห็น/มีรายงานเกิดปฏิกิริยาระหว่างยา/สารคลอโรไซลีนอลกับยารับประทานชนิดใดๆ 
 
 ///// ควรเก็บรักษาคลอโรไซลีนอลอย่างไร? ///// 
ควรเก็บยา/สารคลอโรไซลีนอลภายใต้อุณหภูมิห้องที่เย็น  ห้ามเก็บยา/สารนี้ในช่องแช่แข็งตู้เย็น เก็บยา/สารนี้ให้พ้นมือเด็กและสัตว์เลี้ยง  ไม่เก็บยา/สารนี้ในห้องน้ำหรือในรถยนต์ เก็บยานี้/สารนี้ในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// คลอโรไซลีนอลมีชื่ออื่นอีกไหม? ผลิตจากบริษัทอะไรบ้าง? ///// 
สาร/ยา/น้ำยาคลอโรไซลีนอล มีชื่อการค้า และบริษัทผู้ผลิต/ผู้จำหน่าย เช่น 
อนึ่ง ชื่อการค้าอื่นของผลิตภัณฑ์นี้ในต่างประเทศ เช่น Dermex, Detmed 
 ///// บรรณานุกรม ///// 
http://www.sciencelab.com/msds.php?msdsId=9923450[2017,July15] 
https://www.mims.com/thailand/drug/info/dettol/?type=brief[2017,July15] 
https://www.mims.com/thailand/drug/info/dettol%20antiseptic%20cream/?type=brief[2017,July15] 
https://en.wikipedia.org/wiki/Chloroxylenol[2017,July15] 
http://cmr.asm.org/content/12/1/147.full[2017,July15]
