โทลเทโรดีน (Tolterodine)
 ///// บทนำ ///// 
ยาโทลเทโรดีน (Tolterodine) เป็นยาในกลุ่มแอนตี้มัสคารินิก (Antimuscarinic) ถูกนำมารักษาอาการกระเพาะปัสสาวะบีบตัวไวเกิน/บ่อยเกินปกติ โดยตัวยาจะออกฤทธิ์ในบริเวณตัวรับ(Receptor) ที่มีชื่อว่า มัสคารินิก รีเซพเตอร์ (Muscarinic receptor) ของกระเพาะปัสสาวะ รูปแบบยาแผนปัจจุบันของยานี้จะเป็นชนิดรับประทาน หลังการดูดซึมตัวยานี้จากระบบทางเดินอาหารเข้าสู่กระแสเลือด ส่วนมากในกระแสเลือดตัวยาจะเข้าจับกับพลาสมาโปรตีน และร่างกายต้องใช้เวลาประ มาณ 2 - 3 ชั่วโมงในการขับยานี้ออกจากกระแสเลือดโดยผ่านทิ้งไปกับปัสสาวะและอุจจาระ 
มีข้อจำกัดในผู้ป่วยบางกลุ่มที่ไม่สามารถใช้ยาโทลเทโรดีนได้หรือต้องใช้ด้วยความระมัดระวัง อย่างเช่น 
- ผู้ที่มีภาวะระบบเดินปัสสาวะตีบตัน ผู้ที่มีภาวะท้องอืดจากมีการคั่งค้างของอาหารในกระเพาะอาหารมาก ผู้ป่วยโรคต้อหินที่ยังไม่ได้รับการรักษา ผู้ป่วยด้วยโรคกล้ามเนื้ออ่อนแรง ด้วยการใช้ยานี้อาจทำให้อาการป่วยดังกล่าวรุนแรงได้มากขึ้น รวมถึงผู้ที่แพ้ยานี้หรือแพ้ส่วนประกอบในสูตรตำรับของยานี้ 
- ผู้ที่ต้องขับขี่ยวดยานพาหนะทั้งวัน ผู้ที่ต้องทำงานควบคุมเครื่องจักร ต่างต้องใช้ยานี้ด้วยความระมัดระวังเพราะอาจเกิดอุบัติเหตุได้ง่าย เนื่องจากยาโทลเทโรดีนสามารถก่อให้เกิดอาการวิงเวียนหรือง่วงนอน 
- สตรีตั้งครรภ์สามารถได้รับผลกระทบ (ผลข้างเคียง) จากการใช้ยานี้ ด้วยยานี้อาจทำให้ทารกในครรภ์มีน้ำหนักตัวลดลงและอาจเกิดภาวะเลือดออกในช่องท้องทารกได้ (ข้อมูลเหล่านี้ได้มาจากการใช้ยากับสัตว์ทดลอง) 
- สตรีที่อยู่ในภาวะให้นมบุตร จากผลในห้องทดลองพบว่ายานี้สามารถซึมผ่านน้ำนมและเข้าสู่ตัวอ่อนได้ ถึงแม้จะไม่มีข้อสรุปการใช้ยานี้กับมนุษย์ก็จริง แต่สตรีกลุ่มนี้ก็อยู่ในกลุ่มเสี่ยงและควรหลีกเลี่ยงการใช้ยานี้กับสตรีที่อยู่ในภาวะให้นมบุตรดังกล่าว 
- เด็กเป็นกลุ่มที่ยังไม่มีข้อมูลทางคลินิกมาสนับสนุนความปลอดภัยของการใช้ยานี้ จึงถือเป็นเรื่องที่สุ่มเสี่ยงและควรหลีกเลี่ยงการใช้ยานี้กับเด็ก 
ระหว่างที่ผู้ป่วยได้รับยาโทลเทโรดีนอาจพบอาการข้างเคียง (ผลข้างเคียง) บางอย่างที่ทำให้ต้องหยุดการใช้ยานี้เช่น เกิดภาวะประสาทหลอน แต่อาการข้างเคียงบางอย่างก็ไม่ทำให้ผู้ป่วยได้รับความทรมานและยังสามารถใช้ยาต่อไปได้เช่น ปากแห้ง ท้องผูก ท้องอืด เป็นต้น เคยเกิดกรณีเด็กอายุ 2 ปี 3 เดือนรับประทานยานี้ 10 - 14 มิลลิกรัมในครั้งเดียว ทีมแพทย์ได้ให้การช่วยเหลือโดยการใช้ยาถ่านกัมมันต์และเฝ้าดูอาการของเด็กตลอดทั้งคืน พบว่าสามารถช่วยให้อาการพิษของยานี้ทุเลาลงและกลับมาเป็นปกติได้ ซึ่งหากพบเห็นผู้ที่ได้รับยานี้เกินขนาดจะต้องนำตัวผู้ป่วยส่งโรงพยาบาลเพียงสถานเดียวทันที/ฉุกเฉิน 
ยาโทลเทโรดีนจัดเป็นกลุ่มยาอันตราย การใช้จะต้องอยู่ภายใต้การกำกับดูแลของแพทย์เท่านั้น ผู้บริโภค/ผู้ป่วยสามารถสอบถามข้อมูลเพิ่มเติมของการใช้ยานี้ได้จากแพทย์ผู้รักษาหรือจากเภสัชกรในสถานพยาบาลและตามร้านขายยาได้โดยทั่วไป 
 ///// โทลเทโรดีนมีสรรพคุณ (คุณสมบัติ) อย่างไร? ///// 
ยาโทลเทโรดีนมีสรรพคุณ/ข้อบ่งใช้เช่น 
- รักษาอาการกลั้นปัสสาวะไม่อยู่ (Urinary incontinence) เช่น การกลั้นปัสสาวะไม่อยู่ในสตรี 
- บำบัดอาการปัสสาวะบ่อย (Urinary frequency) 
 ///// โทลเทโรดีนมีกลไกการออกฤทธิ์อย่างไร? ///// 
กลไกการออกฤทธิ์ทั้งจากตัวยาโทลเทโรดีนและจากสารเมตาโบไลท์ (Metabolite, กระบวน การทางเคมี) ของยาโทลเทโรดีนซึ่งได้จากกระบวนการเปลี่ยนแปลงทางเคมีที่เกิดจากตับ และมีชื่อเรียกว่า 5-hydroxymethyltolterodine จะออกฤทธิ์ยับยั้งการบีบตัวของกระเพาะปัสสาวะส่งผลให้ลดแรงดันภายในกระเพาะปัสสาวะ และก่อให้เกิดฤทธิ์ของการรักษาตามสรรพคุณ 
 ///// โทลเทโรดีนมีรูปแบบการจัดจำหน่ายอย่างไร? ///// 
ตัวยาสำคัญของยาโทลเทโรดีนจะอยู่ในรูปสารประกอบที่เรียกว่าโทลเทโรดีน ทาร์เทรต (Tolterodine tartrate) และมีรูปแบบการจัดจำหน่ายดังนี้ 
- ยาแคปซูลชนิดออกฤทธิ์นานขนาด 2 และ 4 มิลลิกรัม/แคปซูล 
- ยาเม็ดชนิดรับประทานขนาด 1 และ 2 มิลลิกรัม/เม็ด 
 ///// โทลเทโรดีนมีขนาดรับประทานอย่างไร? ///// 
ยาโทลเทโรดีนมีขนาดรับประทานเช่น 
- ผู้ใหญ่: รับประทานครั้งละ 2 มิลลิกรัมวันละ 2 ครั้ง หรือรับประทานยาชนิดแคปซูลที่ออกฤทธิ์นานขนาด 4 มิลลิกรัมวันละครั้ง สามารถรับประทานยานี้ก่อนหรือพร้อมอาหารก็ได้ 
- เด็ก: ไม่แนะนำการใช้ยานี้กับเด็กด้วยยังไม่มีข้อมูลทางคลินิกมาสนับสนุนความปลอดภัยในการใช้ยานี้กับผู้ป่วยกลุ่มนี้อย่างเพียงพอ 
*อนึ่ง 
- แพทย์อาจใช้ขนาดรับประทานลดลงครึ่งหนึ่งทั้งนี้ขึ้นอยู่กับการตอบสนองของร่างกายผู้ป่วย 
- ผู้ป่วยโรคตับโรคไต แพทย์อาจปรับลดขนาดรับประทานลงเช่น ยาเม็ดให้รับประทานครั้งละ 1 มิลลิกรัมวันละ 2 ครั้ง หรือยาแคปซูลให้เหลือ 2 มิลลิกรัมวันละครั้ง 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโทลเทโรดีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หาย ใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาโทลเทโรดีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโทลเทโรดีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาต้องรับประทานยานี้ตรงเวลาทุกครั้ง 
 ///// โทลเทโรดีนมีผลไม่พึงประสงค์อย่างไร? ///// 
ยาโทลเทโรดีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: เช่น ปากแห้ง เบื่ออาหาร ท้องผูกหรือไม่ก็ท้องเสีย ปวดท้อง ท้อง อืด คลื่นไส้ กรดไหลย้อน 
- ผลต่อการมองเห็น: เช่น มีอาการตาพร่า เยื่อบุตาอักเสบ 
- ผลต่อระบบประสาท: เช่น หลงลืม รู้สึกสับสน ปวดศีรษะ วิงเวียน อ่อนแรง ง่วงนอนหรือนอนไม่หลับ เกิดภาวะประสาทหลอน ชัก 
- ผลต่อระบบทางเดินปัสสาวะ: เช่น ปัสสาวะไม่ออก/ปัสสาวะขัด ระบบเดินปัสสาวะอักเสบ 
- ผลต่อการทำงานของตับ: เช่น ส่งผลให้ตับทำงานผิดเป็นปกติ 
- ผลต่อผิวหนัง: เช่น ทำให้ผิวหนังมีสีแดง 
- ผลต่อระบบการเผาผลาญพลังงานของร่างกาย: เช่น น้ำหนักตัวเพิ่ม 
- ผลต่อระบบทางเดินหายใจ: เช่น เกิดหลอดลมอักเสบ ไซนัสอักเสบ ไอ เยื่อจมูกอักเสบ 
- ผลต่อจิตใจ: เช่น เกิดภาวะซึมเศร้า 
 ///// มีข้อควรระวังการใช้โทลเทโรดีนอย่างไร? ///// 
มีข้อควรระวังการใช้ยาโทลเทโรดีนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยานี้กับผู้ที่มีระบบทางเดินปัสสาวะอุดตัน ผู้ที่มีภาวะต้อหิน ผู้ที่มีการบีบตัวของกระ เพาะอาหารและลำไส้น้อยผิดปกติ 
- ห้ามปรับขนาดรับประทานยาด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามใช้ยานี้กับผู้ป่วยที่มีภาวะหัวใจเต้นผิดปกติ 
- หากพบอาการวิงเวียนง่วงนอนหลังรับประทานยานี้ ต้องหลีกเลี่ยงการขับขี่ยวดยานพาหนะต่างๆรวมถึงการทำงานกับเครื่องจักร 
- หากมีอาการข้างเคียงจากยานี้ที่รบกวนต่อการดำเนินชีวิตประจำวันเช่น ประสาทหลอน ให้กลับมาปรึกษาแพทย์/มาโรงพยาบาลเพื่อแพทย์พิจารณาปรับแนวทางการรักษา 
- หากพบอาการรับประทานยานี้เกินขนาดต้องรีบนำผู้ป่วยส่งโรงพยาบาลทันที/ฉุกเฉิน โดยสังเกตได้จากอาการอึดอัด/หายใจไม่ออก/หายใจลำบาก ปัสสาวะไม่ออก/ปัสสาวะขัด รูม่านตาขยาย ปากแห้ง มีภาวะตื่นตระหนก/ตื่นเต้น หัวใจเต้นเร็ว เกิดประสาทหลอน และ/หรือเกิดอาการชัก 
- รับประทานยานี้ตรงเวลาและปฏิบัติตัวตามคำแนะนำของแพทย์อย่างเคร่งครัด 
- มาพบแพทย์ตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโทลเทโรดีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โทลเทโรดีนมีปฏิกิริยาระหว่างยากับยาตัวอื่นอย่างไร? ///// 
ยาโทลเทโรดีนมีปฏิกิริยาระหว่างยากับยาตัวอื่นเช่น 
- ห้ามรับประทานยาโทลเทโรดีนร่วมกับยาโปแตสเซียม (Potassium) ชนิดรับประทานเช่น Potassium chloride ด้วยจะทำให้เกิดอาการระคายเคืองต่อกระเพาะอาหารจนอาจมีแผลและเลือดออกในระบบทางเดินอาหารติดตามมา 
- หลีกเลี่ยงการใช้ยาโทลเทโรดีนร่วมกับยา Zonisamide การใช้ยาร่วมกันจะทำให้ร่างกายลดการหลั่งเหงื่อส่งผลให้อุณหภูมิของร่างกายสูงขึ้นและอาจเกิดภาวะลมแดด 
- การใช้ยาโทลเทโรดีนร่วมกับยา Brompheniramine, Diphenhydramine อาจทำให้ผู้ป่วยมีอาการง่วงนอน ตาพร่า ปากแห้ง หน้าแดง ลดการหลั่งเหงื่อ และทนสภาพอากาศร้อนได้ไม่ดีเท่าเดิม เป็นตะคริวที่หน้าท้อง หัวใจเต้นผิดปกติ รู้สึกสับสน หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาโทลเทโรดีนร่วมกับยา Clarithromycin อาจทำให้ระดับยาโทลเทโรดีนในกระแสเลือดเพิ่มขึ้นจนส่งผลให้ผู้ป่วยได้รับอาการข้างเคียงต่างๆติดตามมา หากจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นกรณีบุคคลไป 
 ///// ควรเก็บรักษาโทลเทโรดีนอย่างไร? ///// 
ควรเก็บยาโทลเทโรดีนในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// โทลเทโรดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาโทลเทโรดีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Tolterodine  [2016,April9] 
http://www.drugs.com/cdi/tolterodine.html  [2016,April9] 
http://mims.com/Thailand/drug/info/Terocys-4/?type=BRIEF  [2016,April9] 
http://www.mims.com/THAILAND/Home/GatewaySubscription/?generic=Tolterodine  [2016,April9] 
http://www.mims.com/Thailand/drug/info/Detrusitol%20SR/?type=full#Indications  [2016,April9] 
http://www.drugbank.ca/drugs/DB01036  [2016,April9] 
http://www.drugs.com/drug-interactions/tolterodine-index.html?filter=3&amp;generic_only=  [2016,April9]
