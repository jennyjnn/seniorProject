มาร์วีลอน (Marvelon)
 ///// บทนำ ///// 
ยามาร์วีลอน(Marvelon) เป็นยาชื่อการค้าของยาเม็ดคุมกำเนิดที่ประกอบด้วยฮอร์โมนเพศ 2 ตัว คือ ดีโซเจสตรีล (Desogestrel) และเอทินิล เอสตร้าไดออล(Ethinyl estradiol) กลไกการออกฤทธิ์ของยามาร์วีลอนจะคล้ายคลึงกับยาเม็ดคุมกำเนิดทั่วๆไป คือ ป้องกันการตกไข่ของแต่ละรอบประจำเดือน  และทำให้บริเวณปากมดลูกมีสารเมือกหนาตัวขึ้น จนทำให้ตัวอสุจิผ่านเข้าในโพรงมดลูกได้ยากขึ้น 
รูปแบบผลิตภัณฑ์ของยามาร์วีลอน จะเป็นยาชนิดรับประทาน มีทั้งขนาดบรรจุ 21 เม็ด/แผง ที่การใช้ยาจะต้องรับประทานวันละ 1 เม็ดในเวลาเดียวกันจนครบ 21 วัน  จากนั้นเว้นระยะเวลาโดยงดรับประทานไปอีก 7 วัน จึงเริ่มใช้ยาแผงใหม่,   และอีกกรณีจะเป็นขนาดบรรจุ 28 เม็ด/แผง ซึ่งให้รับประทานวันละ 1 เม็ด ในเวลาเดียวกันทุกวัน และให้รับประทานจนหมดแผงเช่นกัน คือ ครบ 28 เม็ด(โดยจะเป็นตัวยาจริง 21 เม็ด และตัวยาหลอก อีก 7 เม็ด เพื่อช่วยให้กินยาแพงใหม่ได้ถูกต้อง แม่นยำ ไม่ลืม)แล้วจึงเริ่มรับประทานยาแผงใหม่ 
ทั้งนี้ สำหรับสตรีที่มีร่างกายปกติ จะมีรอบเดือนมา หลังจากใช้ยานี้ เม็ดที่ 21 ไปแล้วประมาณ 2-3 วัน 
ข้อดีของการใช้ยาเม็ดคุมกำเนิดมาร์วีลอนอาจกล่าวได้ดังนี้ เช่น 
- เมื่อหยุดใช้ยานี้ก็สามารถทำให้มีบุตรได้ทันทีที่ต้องการ 
- การใช้ยาคุมกำเนิดนี้ ไม่ได้รบกวนเรื่องการมีเพศสัมพันธ์ของสามี-ภรรยาแต่อย่างใด 
- สามารถควบคุมการมีประจำเดือนให้มาเป็นปกติ และมีอาการการปวดประจำเดือนน้อยลง 
- สามารถช่วยลดอาการจากกลุ่มอาการก่อนมีประจำเดือนของสตรีลงได้ 
อย่างไรก็ดี ยามาร์วีลอน ไม่สามารถใช้เป็นยาป้องกันโรคติดต่อทางเพศสัมพันธ์ได้(เช่น เอชไอวี)   วัตถุประสงค์หลักๆของการใช้ยานี้ คือ การคุมกำเนิด และป้องกันการตั้งครรภ์เท่านั้น 
ก่อนการใช้ยาคุมกำเนิดใดๆรวมถึงยามาร์วีลอน แพทย์มักจะขอตรวจวัดความดันโลหิต และสอบถามประวัติสุขภาพผู้ป่วย/ผู้บริโภคว่า มีปัญหาของเนื้องอก หรือก้อนในเต้านม  หรือมะเร็งเต้านมหรือไม่  และระหว่างที่มีการรับประทาน/การใช้ยาคุมกำเนิดก็ควรต้องนัดพบแพทย์/มาโรงพยาบาลเป็นระยะๆตามคำแนะนำของแพทย์   ด้วยยาคุมกำเนิด สามารถส่งผลต่อการเปลี่ยนแปลงของร่างกายได้ เช่น ประจำเดือนกระปริบกระปรอย หรือมีก้อนในเต้านม 
ผู้ใช้ยาคุมกำเนิดรวมถึงยามาร์วีลอน ควรได้รับการตรวจสอบ/การตรวจร่างกายและการตรวจสืบค้นจากแพทย์เป็นระยะๆ ดังนี้ เช่น 
- ตรวจบริเวณเต้านมว่ามีก้อนเนื้อที่ผิดปกติเกิดขึ้นหรือไม่ 
- ตรวจสอบการเปลี่ยนแปลงของมดลูก และปากมดลูก อย่างเช่น การตรวจ Pap smear 
- ตรวจสอบการทำงานของระบบการไหลเวียนของเลือด 
- กรณีที่มีแผนต้องเข้ารับการผ่าตัด ควรต้องงดการใช้ยาเม็ดคุมกำเนิดล่วงหน้าประมาณ 4 – 6 สัปดาห์  ทั้งนี้เพื่อลดความเสี่ยงของภาวะลิ่มเลือดอุดตันหลอดเลือดนั่นเอง 
นอกจากนี้ ยังมีผู้บริโภคบางกลุ่มที่ไม่เหมาะต่อการรับประทานยาเม็ดคุมกำเนิดที่รวมถึงยามาร์วีลอน เช่น 
- ผู้ที่มีภาวะหลอดเลือดอุดตัน หรือมีหลอดเลือดดำขอดที่บริเวณขา 
- ผู้ที่มีประวัติของโรคหัวใจ อย่างเช่น  กล้ามเนื้อหัวใจขาดเลือด  หรือ หัวใจล้มเหลว  รวมถึงผู้ที่มีอาการเจ็บหน้าอก/ แน่นหน้าอกบ่อยๆ ซึ่งเป็นสัญญาณบ่งบอกอาการของโรคหัวใจ 
- ผู้ป่วยโรคเบาหวานในระยะรุนแรงที่มีภาวะเส้นเลือด/หลอดเลือดถูกทำลายร่วมด้วย 
- ผู้ที่มีภาวะไขมันคอเลสเตอรอลและไขมันไตรกลีเซอไรด์ในกระแสเลือดสูง 
- ผู้ที่มีภาวะปวดศีรษะไมเกรน ประเภท เห็นแสงวูบวาบ  ตาพร่า (Migraine with aura) 
- ผู้ที่มีระดับกรดอะมิโนชนิดโฮโมซีสเตอีนสูงเกินไป (Hyperhomocysteinemia) 
- ผู้ที่มีภาวะโรคตับอย่างรุนแรง  รวมถึงเนื้องอกตับ 
- ผู้ที่มีโรค  มะเร็งเต้านม  มะเร็งเยื่อบุโพรงมดลูก  หรือมะเร็งรังไข่ 
- มีประจำเดือนกะปริบกะปรอยโดยที่ยังไม่ทราบสาเหตุ 
กรณีสตรีที่มีร่างกายปกติและเริ่มรับประทานยามาร์วีลอนหรือยาเม็ดคุมกำเนิดชนิดใดๆ  หากพบอาการดังต่อไปนี้ปรากฏขึ้น ควรต้องรีบขอคำแนะนำจากแพทย์/มาโรงพยาบาล เพื่อให้แพทย์ประเมินสภาพร่างกายว่าเหมาะสมที่จะใช้ยาคุมกำเนิดต่อหรือไม่ อาทิ เช่น 
- มีปัญหาเรื่องการไหลเวียนโลหิต อย่างเช่น อาการเจ็บหน้าอก  เกิดภาวะเส้นเลือดขอด 
- ตรวจเลือดพบภาวะเบาหวาน หรือมีระดับน้ำตาลในเลือดสูง 
- ตรวจเลือดพบภาวะไตรกลีเซอไรด์ในเลือดสูง 
- ตรวจเลือดพบเกิดปัญหากับระบบการทำงานของไต หรือของตับ 
- มีภาวะซึมเศร้าอย่างรุนแรง 
- เกิดอาการปวดหัวไมเกรนบ่อยครั้ง 
- มีอาการผื่นคัน  ตัวเหลืองตาเหลือง  มีการได้ยินเสียงผิดปกติ  ตาพร่า 
- เกิดฝ้าบริเวณใบหน้าหรือตามร่างกาย 
- มีภาวะหลอดเลือดดำตามร่างกายอักเสบ 
คณะกรรมการอาหารและยาของไทย ได้กำหนดให้ยาเม็ดคุมกำเนิดมาร์วีลอนอยู่ในหมวดยาอันตราย ต้องรับประทานและมีระยะเวลาของการใช้ยาอย่างเหมาะสม เพื่อความปลอดภัยของผู้บริโภค และก่อนการใช้ยาคุมกำเนิดชนิดใดก็ตามรวมถึงยามาร์วีลอน ควรต้องปรึกษาแพทย์/เภสัชกร เพื่อยืนยันความเหมาะสมของการใช้ยานี้ทุกครั้งไป 
 ///// มาร์วีลอนมีสรรพคุณ(คุณสมบัติ)อย่างไร? ///// 
ยามาร์วีลอนมีสรรพคุณ/ข้อบ่งใช้ เช่น 
- ใช้เป็นยาเม็ดคุมกำเนิด ช่วยป้องกันการตั้งครรภ์ 
 ///// มาร์วีลอนมีกลไกการออกฤทธิ์อย่างไร? ///// 
กลไกการออกฤทธิ์ของยามาร์วีลอนคือ ตัวยาจะออกฤทธิ์ยับยั้งการตกไข่ของสตรีในแต่ละรอบประจำเดือน และทำให้ปากมดลูกเกิดมีเมือกเหนียวที่ส่งผลให้ตัวอสุจิไม่สามารถเข้าในโพรงมดลูกได้  จากกลไกที่กล่าวมาทั้งหมด จึงส่งผลให้เกิดฤทธิ์ป้องกันการตั้งครรภ์ได้ตามสรรพคุณ 
 ///// มาร์วีลอนมีรูปแบบการจัดจำหน่ายอย่างไร? ///// 
ยามาร์วีลอนมีรูปแบบการจัดจำหน่ายเป็น ยาเม็ดชนิดรับประทานที่มีจำนวน 21 และ 28 เม็ด โดย 
ก.ประเภท/รูปแบบ 21 เม็ด: ใน 1 เม็ด ประกอบไปด้วยยาฮอร์โมน  Desogestrel 0.15 มิลลิกรัม + Ethinyl estradiol 0.030 มิลลิกรัม 
ข.ประเภท 28 เม็ด: ประกอบไปด้วยยาฮอร์โมน Desogestrel 0.15 มิลลิกรัม + Ethinyl estradiol 0.030 มิลลิกรัม/เม็ด  21 เม็ด และยาหลอกไม่มีฮอร์โมนอีก 7 เม็ด 
 ///// มาร์วีลอนมีขนาดการใช้ยาอย่างไร? ///// 
ยามาร์วีลอนมีขนาดการใช้ยา  ดังนี้ 
ก.กรณีรับประทานแบบ 21 เม็ด: สตรีวัยเจริญพันธ์ รับประทานยาวันละ 1 เม็ดก่อนหรือหลังอาหารก็ได้  แต่ควรรับประทานยาในเวลาเดียวกันของแต่ละวันเพื่อคงระดับฮอร์โมนเพศในร่างกายให้คงที่ เมื่อรับประทานครบ 21 เม็ด ให้หยุดการรับประทาน 7 วัน  โดยทั่วไป หลังจากรับประทานยาฮอร์โมนเม็ดที่ 21 ไปแล้ว 2 – 3 วัน ก็จะมีประจำเดือน และในวันที่ 8 ของการหยุดใช้ยา ให้เริ่มรับประทานยามาร์วีลอนแผงใหม่ในขนาดและเวลาเดิม 
ข.กรณีรับประทานแบบ 28 เม็ด: สตรีวัยเจริญพันธ์ รับประทานยาเหมือนแบบ 21 เม็ด  แต่ในวันที่ 22 – 28 ให้รับประทานยาหลอกวันละ 1 เม็ด หลังจากนั้นให้เริ่มรับประทานยามาร์วีลอนแผงใหม่ในขนาดและเวลาเดิม  ซึ่งโดยทั่วไป ในช่วงที่รับประทานยาหลอกไปแล้ว 2 – 3 วัน ก็จะเริ่มมีประจำเดือน 
อนึ่ง: 
- การลืมรับประทานยานี้เม็ดที่มีฮอร์โมน อาจส่งผลต่อประสิทธิภาพในการคุมกำเนิด จนอาจเกิดการตั้งครรภ์ตามมาได้ ดังนั้นหากลืมรับประทานยาเม็ดที่มีฮอร์โมน ควรใช้วิธีคุมกำเนิดอื่นร่วมด้วย เช่น ถุงยางอนามัยชาย 
- การรับประทานยานี้เกินขนาด  อาจมีอาการ คลื่นไส้ อาเจียน  และมีเลือดประจำเดือนมาผิดปกติ 
- ห้ามใช้ยานี้กับ  เด็ก  สตรีตั้งครรภ์  สตรีที่อยู่ในภาวะให้นมบุตร 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยามาร์วีลอน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคความดันโลหิตสูง  ภาวะลิ่มเลือดอุดตัน/ภาวะลิ่มเลือดในหลอดเลือดดำ   โรคเบาหวาน   โรคตับ  โรคไมเกรน  รวมถึงกำลังกินยา/ใช้ยาอะไรอยู่ เพราะยามาร์วีลอนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยามาร์วีลอนที่มีฮอร์โมน 1 เม็ด ให้รับประทานยานี้ทันทีที่นึกขึ้นได้  หากเวลาใกล้เคียงกับการรับประทานยานี้ในวันถัดมา ให้รับประทานยานี้ 2 เม็ด และรับประทานยาวันถัดไป 1 เม็ดเหมือนปกติ 
หากลืมรับประทานยานี้ที่มีฮอร์โมน 2 เม็ดติดต่อกันภายในช่วง 2 สัปดาห์แรก ให้รับประทานยานี้ครั้งละ 2 เม็ด ติดต่อกัน 2 วัน  จากนั้นให้รับประทานยาวันละ 1 เม็ดเหมือนปกติ 
หากลืมรับประทานยาหลอก ให้รับประทานเมื่อนึกขึ้นได้  แต่ถ้าเวลาใกล้เคียงกับยามื้อถัดไป ให้รับประทานยามื้อถัดไป โดยไม่จำเป็นต้องเพิ่มปริมาณยาเป็น 2 เท่า และทิ้งยาหลอกเม็ดที่ลืมไป 
กรณีที่ลืมรับประทานยานี้ที่เป็นยาเม็ดฮอร์โมน แตกต่างไปจากที่กล่าวข้างต้น ควรปรึกษาแพทย์/ไปโรงพยาบาล เพื่อแพทย์ปรับแนวทางการรับประทานยาใหม่  และในระหว่างนี้ ควรใช้วิธีการคุมกำเนิดอื่นร่วมด้วย อย่างเช่น ถุงยางอนามัยชาย 
 ///// มาร์วีลอนมีผลไม่พึงประสงค์อย่างไร? ///// 
ยามาร์วีลอนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  ท้องอืด  เป็นตะคริวที่ท้อง  ท้องเสีย  กรดไหลย้อน  คลื่นไส้ อาเจียน 
- ผลต่อระบบต่อมไร้ท่อ:  เช่น  เจ็บตึง/คัดเต้านม    เต้านมโตขึ้น 
- ผลต่อระบบประสาท:  เช่น   วิงเวียน  ปวดศีรษะ 
- ผลต่อระบบการเผาผลาญพลังงานของร่างกาย:  เช่น น้ำหนักตัวเพิ่มหรือไม่ก็ลดลง 
กรณีที่ใช้ยามาร์วีลอนไปสักระยะหนึ่ง หากพบอาการดังต่อไปนี้ ควรรีบมาพบแพทย์/มาโรงพยาบาลด่วน  เช่น  คลำพบก้อนเนื้อบริเวณเต้านม  มีเลือดประจำเดือนไหลมากผิดปกติ  ไม่มีประจำเดือนเลย  ตัวบวม  ปวดขณะปัสสาวะ  ติดเชื้อบริเวณช่องคลอด/ช่องคลอดอักเสบ   มีตกขาวมาก  มีภาวะซึมเศร้า  เกิดอาการคล้ายเป็นไข้หวัดใหญ่  ปวดศีรษะไมเกรนบ่อยครั้ง  มีความดันโลหิตสูง  มีภาวะของโรคตับซึ่งสังเกตจากตัวเหลือง  คลื่นไส้ อาเจียน  ท้องเสีย  เบื่ออาหาร  น้ำหนักตัวลด  ปัสสาวะมีสีเข้มและอุจจาระมีสีซีด เป็นต้น 
 ///// มีข้อควรระวังการใช้มาร์วีลอนอย่างไร? ///// 
มีข้อควรระวังการใช้ยามาร์วีลอน เช่น 
- ห้ามใช้ในผู้ที่แพ้ยานี้ หรือแพ้ส่วนประกอบของยานี้ 
- ก่อนการเริ่มใช้ยามาร์วีลอน ควรปรึกษาแพทย์ก่อนทุกครั้ง 
- ห้ามใช้ยานี้กับ เด็ก  สตรีตั้งครรภ์  สตรีที่อยู่ในภาวะให้นมบุตร 
- ห้ามปรับขนาดรับประทานด้วยตนเอง 
- ระวังการเกิดภาวะลิ่มเลือดอุดตันในหลอดเลือด  ที่สามารถสังเกตได้จากอาการเจ็บหน้าอก/ แน่นหน้าอก  หายใจขัด/หายใจลำบาก  ตาพร่า  พูดจาไม่ชัด  ปวดศีรษะรุนแรง  อ่อนเพลีย   อาการชาตามแขน-ขา  ซึ่งหากพบอาการเหล่านี้ ต้องรีบมาโรงพยาบาลทันที/ฉุกเฉิน 
- การใช้ยาคุมกำเนิดทุกประเภทรวมยามาร์วีลอน ควรตรวจคลำเต้านมว่า พบก้อนเนื้อที่ผิดปกติเกิดขึ้นหรือไม่  หากพบว่ามีก้อนเนื้อในเต้านมเกิดขึ้น ให้รีบมาพบแพทย์/มาโรงพยาบาลโดยด่วน 
- ระหว่างการใช้ยาคุมกำเนิดทุกชนิดรวมยามาร์วีลอน  ให้งดการสูบบุหรี่  ด้วยจะก่อให้เกิดความเสี่ยงต่อการเกิดโรคหัวใจตามมา 
- ควรมาพบแพทย์/มาโรงพยาบาลตามนัด เพื่อแพทย์ตรวจสอบสภาพร่างกาย  รวมถึงสภาพอารมณ์ว่า ยังเป็นปกติ และช่วยสร้างความมั่นใจในเรื่องความปลอดภัยของการใช้ยาคุมกำเนิด 
- หยุดการใช้ยามาร์วีลอนตามแพทย์แนะนำ กรณีที่ต้องเข้ารับการผ่าตัด 
- หากพบอาการแพ้ยาหรือแพ้ส่วนผสม/ส่วนประกอบในผลิตภัณฑ์ยาคุมกำเนิดใดๆรวมถึงยามาร์วีลอน  เช่น เกิดผื่นคันเต็มตัว  หายใจไม่ออก/หายใจลำบาก  ตัวบวม  ต้องหยุดการใช้ยานี้ทันที แล้วรีบพาผู้ป่วยมาโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง  ยาแผนปัจจุบันทุกชนิด (รวมยามาร์วีลอนด้วย) ยาแผนโบราณทุกชนิด  อาหารเสริม และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// มาร์วีลอนมีปฏิกิริยาระหว่างยากับยาตัวอื่นอย่างไร? ///// 
ยามาร์วีลอนสามารถก่อให้เกิดภาวะยาตีกัน(ปฏิกิริยาระหว่างยา)กับยาอื่นๆหลายประเภท  ดังนั้นการใช้ยามาร์วีลอนควรต้องแจ้งแพทย์ให้ทราบว่ามีการใช้ยาประเภทใดอยู่ก่อนหรือไม่ โดยอาจแจกแจงรายการยาที่สามารถทำให้เกิดภาวะยาตีกันกับยามาร์วีลอนได้ดังต่อไปนี้ เช่นยา   Primidone, Phenytoin, Barbiturates, Carbamazepine,  Oxcarbazepine, Topiramate, Felbamate, Rifampicin,  Rifabutin, Ritonavir,  Boceprevir/ยาต้านไวรัส, Telaprevir/ยาต้านไวรัส, Penicillins, Tetracyclines, Metronidazole, Griseofulvin,  Clofibrate,  St. John’s wort/สมุนไพรชนิดหนึ่ง, Insulin, Prednisone, Chloral hydrate, Glutethimide, Meprobamate, Clomipramine, Phenylbutazone,  Vitamin E,  Vitamin B12,  Cyclosporine 
 ///// ควรเก็บรักษามาร์วีลอนอย่างไร? ///// 
ควรเก็บยามาร์วีลอนภายใต้อุณหภูมิห้องที่เย็น    ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น  เก็บยาให้พ้นมือเด็กและสัตว์เลี้ยง   และไม่ควรเก็บยาในห้องน้ำหรือในรถยนต์ 
 ///// มาร์วีลอนมีชื่ออื่นอีกไหม? ผลิตจากบริษัทอะไรบ้าง? ///// 
ยามาร์วีลอนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Apri , Caziant, Cesia, Cyclessa, Desogen, Enskyce, Kariva, Mircette, Ortho-Cept, Reclipsen, Solia, Velivet 
 ///// บรรณานุกรม ///// 
http://www.merck.ca/assets/en/pdf/products/ci/MARVELON-CI_E.pdf [2016,Oct15] 
https://www.medicines.org.uk/emc/medicine/2392 [2016,Oct15] 
https://www.drugs.com/uk/marvelon-1994.html [2016,Oct15] 
http://www.mims.com/thailand/drug/info/marvelon%2021-marvelon%2028 [2016,Oct15]
