บีวาซิซูแมบ (Bevacizumab)
 ///// บทนำ ///// 
ร่างกายของเรามีการเติบโตและซ่อมแซมส่วนที่สึกหรอจากการนำส่งของสารอาหารและออกซิเจนที่เพียงพอต่อเซลล์ในร่างกาย การเพิ่มจำนวนของเซลล์จึงมีความสัมพันธ์อย่างเกี่ยวเนื่องกับการสร้างหลอดเลือดขึ้นใหม่ เพื่อให้สามารถนำส่งสารอาหารและออกซิเจนรวมถึงการกำจัดของเสียออกจากเซลล์ได้ เช่นเดียวกับเซลล์มะเร็งซึ่งต้องอาศัยกระบวนสร้างหลอดเลือด (Angiogenesis) เช่นเดียวกัน แต่การเติบโตเพิ่มจำนวนของเซลล์มะเร็งเป็นไปอย่างรวดเร็ว จึงมีความจำเป็นในการสร้างหลอดเลือดขึ้นใหม่เพื่อให้ทันต่อการเติบโต ด้วยกระบวนการนี้นักวิทยาศาสตร์จึงพัฒนายาเพื่อยับยั้งการสร้างเซลล์หลอดเลือดใหม่แก่เซลล์มะเร็ง 
ยาบีวาซิซูแมบ (Bevacizumab) เป็นหนึ่งในยาต้านมะเร็งที่อาศัยหลักการยับยั้งการสร้างหลอดเลือดขึ้นใหม่โดยเป็นยาฉีด ปัจจุบันมีข้อบ่งใช้ที่ได้รับการขึ้นทะเบียน 4 ข้อบ่งใช้ แพทย์อาจพิจารณาใช้ยานี้ในการรักษามะเร็งชนิดอื่นๆได้อีกด้วย (Off-label Use) ซึ่งต้องได้รับการดูแลอย่างใกล้ชิดจากแพทย์ด้านโรคมะเร็งเท่านั้น 
 ///// ยาบีวาซิซูแมบมีสรรพคุณ (คุณสมบัติ) อย่างไร? ///// 
ยาบีวาซิซูแมบมีสรรพคุณ/ข้อบ่งใช้ที่ขึ้นทะเบียนแล้วดังต่อไปนี้ 
ก. มะเร็งลำไส้ใหญ่ (Colorectal cancer) ระยะแพร่กระจาย 
ข. มะเร็งสมองชนิดกลีโอบลาสโทมา (Glioblastoma หรือ Glioblastoma multiforme ย่อว่า GBM) 
ค. มะเร็งปอดชนิดเซลล์ตัวโต (Non-small Cell Lung Cancer) 
ง. มะเร็งไต (Renal Cell Carcinoma) ระยะแพร่กระจาย 
 ///// ยาบีวาซิซูแมบมีกลไกการออกฤทธิ์อย่างไร? ///// 
การเจริญเติบโตของเซลล์ในร่างกายจำเป็นต้องได้รับสารอาหารจากเลือดไปหล่อเลี้ยงเช่น เดียวกับเซลล์มะเร็ง แต่การเติบโตของเซลล์มะเร็งเป็นไปอย่างรวดเร็วกว่าเซลล์ธรรมดา มีความต้องการสารอาหารและออกซิเจนจากเลือดมาหล่อเลี้ยงเพื่อให้เกิดการเติบโต ร่างกายจึงต้องสร้างเส้นเลือด/หลอดเลือดใหม่ ซึ่งโดยปกติกระบวนการสร้างเส้นเลือดใหม่จะมีการส่งสัญญาณจากร่างกาย ผ่านสารส่งสัญญาณเช่น Vascular Endothelial Growth Factor (VEGF) มากระตุ้นเพื่อการเกิดสร้างเส้นเลือดใหม่มาเลี้ยงเซลล์มะเร็ง 
ยาบีวาซิซูแมบจะจับกับสัญญาณ Vascular Endothelial Growth Factor (VEGF) ทำให้สัญญาณดังกล่าวไม่สามารถส่งต่อไปถึงตัวรับ (Receptor) ที่ผิวของเซลล์เอ็นโดทิเลียล (Endothelial Cell) ซึ่งเป็นเซลล์บุผิว/ผนังชั้นในของเหลอดเลือด ทำให้ไม่สามารถกระตุ้นการทำงานเพื่อให้เกิดการสร้างหลอดเลือดใหม่ได้ เมื่อการส่งสัญญาณล้มเหลวจากการใช้ยานี้ก็จะลดการเติบโตและ/หรือลดการแพร่กระจายเซลล์มะเร็ง 
 ///// ยาบีวาซิซูแมบมีรูปแบบการจัดจำหน่ายอย่างไร? ///// 
ยาบีวาซิซูแมบที่จัดจำหน่ายเป็นยาน้ำชนิดหยดเข้าหลอดเลือด (Solution for Infusion) ขนาดความแรง 100 มิลลิกรัมในภาชนะบรรจุขนาด 4 มิลลิลิตร และ 400 มิลลิกรัมในภาชนะบรรจุขนาด 16 มิลลิลิตร 
 ///// ยาบีวาซิซูแมบมีวิธีใช้ยาอย่างไร? ///// 
ยาบีวาซิซูแมบมีขนาดยาแนะนำตามข้อบ่งใช้ดังต่อไปนี้เช่น 
ก. มะเร็งลำไส้ใหญ่ (Colorectal cancer) ระยะแพร่กระจาย โดยใช้ร่วมกับยาต้านมะเร็งอื่น เช่น ยาฟลูออโรยูราซิล (Fluorouracil) โดยใช้ขนาดยา 5 - 10 มิลลิกรัมต่อน้ำหนักตัวหนึ่งกิโล กรัมทุกๆ 2 สัปดาห์ (อาจมีการให้ขนาดยาและความถี่ในการให้ยาที่ต่างจากนี้โดยพิจารณาจากยาที่ใช้ร่วมการรักษา) 
ข. มะเร็งสมองชนิดกลีโอบลาสโทมา (Glioblastoma) โดยใชขนาดยา 10 มิลลิกรัมต่อน้ำหนักตัวหนึ่งกิโลกรัมทุกๆ 2 สัปดาห์ 
ค. มะเร็งปอดชนิดเซลล์ตัวโต (Non-small Cell Lung Cancer) โดยใช้ขนาดยา 15 มิลลิกรัมต่อน้ำหนักตัวหนึ่งกิโลกรัมทุกๆ 3 สัปดาห์ร่วมกับยาต้านมะเร็งชนิดอื่นเช่น ยาคาร์โบพลาทิน (Carboplatin) และพาลิแทกเซล (Paclitaxel) โดยให้จำนวน 4 - 6 รอบ (Course) หลังจากนั้นให้ใช้ยาบีวาซิซูแมบเป็นยาเดี่ยวในการรักษาในขนาดยาเท่าเดิมทุกๆ 3 สัปดาห์จนกว่าภาวะโรคมะเร็งจะดีขึ้น หรือพิจารณาหยุดยาหากผู้ป่วยทนผลข้างเคียงจากยาหรือพิษจากยาไม่ได้ 
ง. มะเร็งไต (Renal Cell Carcinoma) ระยะแพร่กระจาย โดยใช้ขนาดยา 10 มิลลิกรัมต่อน้ำหนักตัวหนึ่งกิโลกรัมทุกๆ 2 สัปดาห์โดยใช้ร่วมกับยาอินเตอเฟอรอนแอลฟา (Interferon alfa) 
อนึ่งขนาดยานี้ข้างต้นเป็นขนาดยาแนะนำทั่วไป การให้ยานี้ยังขึ้นอยู่กับภาวะของความรุนแรงของโรคและอาการข้างเคียง (ผลข้างเคียง) จากยานี้ที่เกิดขึ้นกับผู้ป่วย ซึ่งขึ้นอยู่กับวิจารณญาณของแพทย์ผู้รักษาที่จะวินิจฉัยและกำหนดขนาดยานี้ให้แก่ผู้ป่วยเฉพาะรายไป 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาบีวาซิซูแมบ ควรแจ้งแพทย์/พยาบาลและเภสัชกรเช่น 
- ประวัติการแพ้ยา แพ้อาหาร และแพ้สารเคมีทุกชนิด 
- ประวัติการใช้ยาทั้งยาที่แพทย์สั่งจ่ายและยาที่ซื้อทานเอง วิตามิน ผลิตภัณฑ์เสริมอาหาร และสมุนไพร โดยเฉพาะอย่างยิ่งควรแจ้งให้บุคลากรทางการแพทย์ทราบ หากกำลังใช้ยาต้านการแข็งตัวของเลือด (Anticoagulants) เช่น ยาวาฟาริน (Warfarin) รวมไปถึงการใช้ยาต้านมะเร็งอื่นๆเช่น ยาเคมีบำบัด 
- แจ้งให้แพทย์ทราบหากเคยได้รับการรักษาด้วยวิธีการทางรังสีรักษา (Radiation therapy) หรือเคยมีประวัติการเป็นมะเร็งที่แพร่กระจายไปยังสมองหรือไขสันหลัง เป็นโรคระบบทางเดินอาหาร โรคความดันโลหิตสูง โรคหัวใจ หรือโรคอื่นๆที่เกี่ยวเนื่องกับระบบหัวใจและหลอดเลือด 
- แจ้งให้แพทย์ทราบหากเคยได้รับการผ่าตัดในอดีต 
- แจ้งให้แพทย์พยาบาลและเภสัชกรทราบหากกำลังตั้งครรภ์ วางแผนที่จะตั้งครรภ์ หรือให้นมบุตร 
 ///// หากลืมเข้ารับการบริหารยาควรทำอย่างไร? ///// 
หากลืมเข้ารับการบริหารยาบีวาซิวูแมบตามแพทย์นัดหมาย ให้ติดต่อสถานพยาบาลที่ทำการรักษาอยู่โดยเร็วที่สุด 
 ///// ยาบีวาซิซูแมบมีผลไม่พึงประสงค์อย่างไร? ///// 
ยาบีวาซิซูแมบอาจก่อให้เกิดผลไม่พึงประสงค์ (ผลข้างเคียง/อาการไม่พึงประสงค์) เช่น ความอยากอาหารลดลง การรับรสอาหารเปลี่ยนไป แสบร้อนกลางอก น้ำหนักลด ท้องเสีย ปากแห้ง เจ็บบริเวณปาก เสียงเปลี่ยนไป หากอาการเหล่านี้เกิดขึ้นอย่างต่อเนื่องและไม่ทุเลาลงผู้ป่วยควรรีบแจ้งให้แพทย์ผู้รักษาทราบ/รีบไปโรงพยาบาลก่อนนัด 
นอกจากนี้ยาบีวาซิซูแมบยังอาจก่อให้เกิดอาการไม่พึงประสงค์ที่รุนแรงเช่น ไอหรือสำลัก ขณะรับประทานอาหารหรือดื่มน้ำ เจ็บบริเวณต้นคอ มึนงง วิงเวียน เป็นลม เหนื่อยล้าอย่างรุนแรง เจ็บหน้าอก เจ็บ/ปวดท้องอย่างรุนแรง หายใจไม่สะดวก/หายใจลำบาก อาจก่อให้เกิดอาการสับสน หรือกระตุ้นโรคลมชัก การมองเห็นเปลี่ยนไป เจ็บคอ มีไข้เหมือนติดเชื้อ มีอาการบวมบริเวณใบหน้า รอบตา มือ เท้า ข้อเท้า และน่องขา เจ็บขา (โดยอาจเจ็บเพียงข้างเดียว) ปัสสาวะเป็นฟอง หรือเกิดอาการแพ้ยาเช่น มีผื่นคันแดงขึ้นตามตัว หายใจไม่สะดวก มีอาการบวมของริมฝีปากและเปลือกตา/หนังตา หากเกิดอาการเหล่านี้ขึ้นต้องรีบแจ้งแพทย์/พยาบาล (เมื่ออยู่ในโรงพยาบาล) ทันทีหรือรีบมาโรงพยาบาลโดยทันที/ฉุกเฉิน (เมื่ออยู่บ้าน) 
อย่างไรก็ดีผู้ป่วยควรตระหนักว่า การที่แพทย์สั่งใช้ยานี้เนื่องจากแพทย์พิจารณาแล้วเห็นว่า ยานี้จะมีประโยชน์ต่อผู้ป่วยมากกว่าโทษหรือมากกว่าการได้รับผลข้างเคียงจากยา ผู้ป่วยที่ได้รับยานี้ส่วนมากมีพบว่าเกิดอาการไม่พีงประสงค์ชนิดรุนแรง ผู้ป่วยจึงควรเฝ้าระวังผลข้างเคียงดังกล่าวที่อาจเกิดขึ้น และรีบแจ้งให้แพทย์พยาบาลผู้ทำการรักษาหรือมาโรงพยาบาลหากเกิดอาการรุนแรงดังที่กล่าวไปแล้วข้างต้นโดยทันทีฉุกเฉิน 
 ///// มีข้อควรระวังการใช้ยาบีวาซิซูแมบอย่างไร? ///// 
มีข้อควรระวังการใช้ยาบีวาซิซูแมบเช่น 
- ไม่ใช้ยานี้กับผู้ป่วยที่แพ้ยานี้หรือส่วนประกอบของยานี้ 
- หลีกเลี่ยงการใช้ยานี้ในสตรีตั้งครรภ์หรือผู้ป่วยที่อยู่ระหว่างการให้นมบุตร 
- ยานี้อาจทำให้กระเพาะอาหารและลำไส้ทะลุ (Gastrointestinal Perforations) ซึ่งเป็นอาการข้างเคียง (ผลข้างเคียง) ที่รุนแรง ผู้ป่วยควรได้รับการตรวจจากแพทย์อย่างสม่ำเสมอ หากพบว่ามีอาการปวดท้อง ท้องผูก คลื่นไส้ อาเจียน มีไข้ หลังใช้ยานี้ ต้องรายงานแพทย์พยาบาล /มาโรงพยาบาลทันที/ฉุกเฉิน 
- ยานี้ทำให้การประสานแผลของร่างกายช้าลงรวมไปถึงแผลจากการผ่าตัดใดๆซึ่งอาจก่อให้เกิดอันตรายแก่ชีวิตได้ ผู้ป่วยที่เข้ารับการผ่าตัดไม่ควรได้รับยาบีวาซิซูแมบเว้นแต่ภายหลังการผ่าตัดไปแล้วอย่างน้อยประมาณ 4 สัปดาห์และบริเวณที่เป็นแผลผ่าตัดหายสนิทแล้ว 
- ยาบีวาซิซูแมบอาจทำให้ความดันโลหิตสูงขึ้น การใช้ยานี้ในผู้ป่วยที่เป็นโรคความดันโลหิตสูงจึงควรอยู่ในความดูแลของแพทย์ผู้รักษาอย่างใกล้ชิด ผู้ป่วยควรหมั่นตรวจความดันโลหิตตัวเองอย่างสม่ำเสมอตามแพทย์เภสัชกรแนะนำ 
- ผู้ป่วยควรได้รับการตรวจโปรตีนในปัสสาวะและการทำงานของไตขณะใช้ยานี้ 
- ผู้ป่วยที่ได้รับยานี้มีความเสี่ยงในการเกิดโรคหลอดเลือดดำตีบตัน (Venous thrombo embolism) มากขึ้น การใช้ยานี้ในผู้ป่วยที่เป็นหรือมีความเสี่ยงในการเกิดโรคหลอดเลือดดำตีบตัน ควรอยู่ในความดูแลของแพทย์ผู้รักษาอย่างใกล้ชิด 
- ยาในกลุ่มนี้อาจมีผลต่อการแข็งตัวของเลือด ผู้ป่วยอาจมีความเสี่ยงการเกิดเลือดออก โดยเฉพาะในผู้ป่วยที่มีปัญหาด้านการแข็งตัวของเลือดอยู่ก่อนแล้วหรือกำลังได้รับยาต้านการแข็งตัวของเลือด ควรได้รับการตรวจจากแพทย์ผู้รักษาอย่างสม่ำเสมอ 
- การใช้ยาบีวาซิซูแมบร่วมกับยาในกลุ่มบิสฟอตโฟเนส (Bisphosphonate, ยารักษาโรคกระดูกพรุน) จะเพิ่มความเสี่ยงในการเกิดภาวะกระดูกขากรรไกรตาย (Osteonecrosis of the jaw) โดยผู้ป่วยจะมีอาการปวดบริเวณกรามอย่างมาก แพทย์จึงอาจแนะนำให้ผู้ป่วยได้รับการตรวจจากทันตแพทย์ถึงปัญหาสุขภาพฟันต่างๆก่อนเริ่มใช้ยานี้ 
- ผู้ป่วยหญิงที่อยู่ในวัยเจริญพันธุ์ต้องได้รับการคุมกำเนิดตลอดการใช้ยานี้และภายหลังการใช้ยานี้ไปแล้วอีกอย่างน้อย 6 เดือน 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาบีวาซิซูแมบด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาบีวาซิซูแมบมีปฏิกิริยาระหว่างยากับยาตัวอื่นอย่างไร? ///// 
ยาบีวาซิซูแมบมีปฏิกิริยาระหว่างยากับยาชนิดอื่นๆเช่น 
- ยาซูนิทินิบ (Sunitinib): เนื่องจากจะเพิ่มความเสี่ยงการเกิดภาวะโลหิตจาง และยาทั้งสองตัวมีกลไกการทำงานของยาคล้ายคลึงกัน (หนึ่งในเป้าหมายของยาทั้ง 2 ตัวคือ Vascular Endothe lial Growth Factor: VEGF เหมือนกัน) จึงควรหลีกเลี่ยงการใช้ร่วมกับยาบีวาซิซูแมบ 
- ยาโคลซาพีน (Clozapine) และยารักษาโรคกระดูกพรุนกลุ่มบิสฟอสโฟเนสต์ (Bisphosphonates) เช่น ยาอะเลนโดรเนท (Alendronate) ยาไอแบนโดรเนท (Ibandronate): เนื่องจากทำให้ความเสี่ยงในการเกิดผลข้างเคียงจากยาบีวาซิซูแมบเพิ่มขึ้น จึงควรหลีกเลี่ยงการใช้ยาเหล่านี้และยาบีวาซิซูแมบร่วมกัน 
- ยาต้านมะเร็ง (ยาเคมีบำบัด): เช่น ยาดาว์โนรูบิซิน (Daumorubicin) ยาดอกโซรูบิซิน (Doxorubicin) และยาอีพิรูบีซิน (Epirubicin) เนื่องจากยาเหล่านี้อาจก่อให้เกิดพิษต่อหัวใจ ยิ่งใช้ร่วมกับยาบีวาซิวูแมบจะยิ่งทำให้ผลข้างเคียงดังกล่าวเพิ่มมากยิ่งขึ่น จึงควรหลีกเลี่ยงการใช้ยาเหล่านี้ร่วมกับยาบีวาซิซูแมบ 
- การใช้ยาบีวาซิซูแมบร่วมกับยาต้านมะเร็งชนิดอื่นๆต้องอยู่ในความดูแลของแพทย์ผู้รักษา เนื่องจากยาต้านมะเร็งอาจก่อให้เกิดผลข้างเคียงต่อร่างกายได้มากเช่น ต่อระบบภูมิคุ้มกันต้านทานโรค ร่างกาย ทำให้ภูมิคุ้มกันฯของร่างกายลดลง เสี่ยงต่อการติดเชื้อได้ง่าย รวมไปถึงโรคที่เกี่ยวกับระบบหัวใจและหลอดเลือด ระบบทางเดินอาหาร อาทิ การเกิดอาการคลื่นไส้ อาเจียน เป็นต้น การใช้ยาเหล่านี้ร่วมกันเพื่อเสริมการรักษาจึงขึ้นอยู่กับดุลยวินิจของแพทย์ผู้รักษาเท่านั้น 
 ///// ควรเก็บรักษายาบีวาซิซูแมบอย่างไร? ///// 
ยาบีวาซิซูแมบควรเก็บรักษาในตู้เย็นอุณหภูมิ 2 - 8 องศาเซลเซียส (Celsius) ห้ามเก็บในช่องแช่แข็ง ควรเก็บขวดยาในกล่องบรรจุเพื่อกันแสงแดด 
ควรสอบถามแผนกเภสัชกรรมของโรงพยาบาลถึงนโยบายการเก็บรักษายานี้เพิ่มเติมรวมถึงนโยบายการเก็บรักษายาและความคงตัวของยาเมื่อยาได้รับการผสมแล้ว 
 ///// ยาบีวาซิซูแมบมีชื่ออื่นอีกไหม? ผลิตจากบริษัทอะไรบ้าง? ///// 
ยาบีวาซิซูแมบที่จัดจำหน่ายในประเทศไทย มียาชื่อการค้าอื่นและบริษัทผู้ผลิต/จัดจำหน่าย ได้แก่ 
 ///// บรรณานุกรม ///// 
American Pharmacists Association. Bevacizumab, , Drug Information Handbook with International Trade Names. 2014:23;253-6. 
Summaries of Product Characteristics http://www.medicines.org.uk/emc/medicine/15748#  [2016,March5] 
Barron H, Genentech, Inc "Important Drug Warning. Subject: microangiopathic hemolytic anemia (MAHA) in patients treated with Avastin (bevacizumab) and sunitinib malate http://www.fda.gov/medwatch/safety/2008/MAHA_DHCP.pdf.  [2016,March5] 
Drug Bank. Bevacizumab http://www.drugbank.ca/drugs/DB00112  [2016,March5] 
Shih, T; Lindley, C. "Bevacizumab: an angiogenesis inhibitor for the treatment of solid malignancies.". Clinical therapeutics 2006;28(11):1779–802. 
สำนักงานคณะกรรมการอาหารและยา ข้อมูลทั่วไปของผลิตภัณฑ์ https://en.wikipedia.org/wiki/Bevacizumab  [2016,March5]
