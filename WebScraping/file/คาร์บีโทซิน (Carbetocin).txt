คาร์บีโทซิน (Carbetocin)
 ///// บทนำ ///// 
ในวงการสูติศาสตร์ ตัวยา/ยาคาร์บีโทซิน (Carbetocin)จะเป็นที่รู้จักกันดี  ทางคลินิกจะใช้ยานี้ยับยั้งภาวะเลือดออกจากมดลูกของมารดาหลังการผ่าท้องทำคลอด(ภาวะตกเลือดหลังคลอด)   ทั้งนี้ยาคาร์บีโทซินมีโครงสร้างโมเลกุลเลียนแบบตัวยาOxytocin ทำให้ยาทั้ง 2 ตัวมีกลไกการออกฤทธิ์ที่คล้ายคลึงกัน 
รูปแบบเภสัชภัณฑ์ของยาคาร์บีโทซิน เป็นยาชนิดฉีด ที่ออกฤทธิ์เร็ว และมีระยะเวลาการออกฤทธิ์นานประมาณ 1 ชั่วโมง  ร่างกายต้องใช้เวลาประมาณ 40 นาทีเพื่อกำจัดยานี้ทิ้งไปกับปัสสาวะ 
อนึ่งมีข้อควรทราบเกี่ยวกับยาคาร์บีโทซินที่กลุ่มบุคลากรทางการแพทย์พึงระวัง เช่น 
- ยาคาร์บีโทซินมีฤทธิ์ทำให้มดลูกมีการหดตัว  ยานี้มีเวลาการออกฤทธิ์นานการให้
ยานี้กับผู้ป่วยควรกระทำทันทีเมื่อผ่าตัดนำตัวทารกออกจากครรภ์มารดาแล้วเท่านั้น 
- ห้ามใช้ยานี้กระตุ้นให้คลอดเพื่อหลีกเลี่ยงความเสี่ยงจากผลข้างเคียงที่อาจ	  เกิดขึ้น  ด้วยร่างกายต้องใช้เวลาในการกำจัดยาคาร์บีโทซินยาวนานกว่ายากระตุ้น	  การคลอดตัวอื่น(ยาชักนำให้เจ็บครรภ์คลอด) อย่างเช่นยา  Oxytocin และ Dinoprostone 
- ห้ามใช้ยานี้กับมารดาที่มีอาการชักด้วยครรภ์เป็นพิษ หรือมีประวัติเป็นโรคลมชัก  โรคหัวใจ  ผู้ป่วยโรคตับ   โรคไต  ด้วยตัวยาคาร์บีโทซินจะกระตุ้นให้อาการของโรค	  ดังกล่าวทวีความรุนแรงมากยิ่งขึ้น 
- *หากได้รับยานี้เกินขนาด จะทำให้มดลูกมีการบีบตัวรุนแรงมากจนกระทั่งอาจทำให้เกิดการปริแตก/ภาวะมดลูกแตก  มีการตกเลือดหลังคลอด และทำให้ระดับเกลือโซเดียมในเลือดต่ำลง  การดูแลผู้ที่ได้รับยาคาร์บีโทซินเกินขนาด แพทย์จะรักษาประคับประคองตามอาการ เช่น ให้ออกซิเจนกับผู้ป่วย  จำกัดการให้สารละลายต่างๆกับผู้ป่วย  แพทย์อาจจะใช้หัตถการที่เหมาะสมกระตุ้นให้ผู้ป่วยขับปัสสาวะเพื่อกำจัดยาชนิดนี้ออกไปโดยเร็ว  ในขณะเดียวกันจะคอยควบคุมสมดุลเกลือแร่ในร่างกายให้เหมาะสมใกล้เคียงกับภาวะปกติ  ด้วยตัวยานี้สามารถทำให้เกิดภาวะเกลือโซเดียมใน	 	   ร่างกาย/ในเลือดต่ำเกินไป  ซึ่งทางการแพทย์เรียกว่า “ภาวะน้ำเป็นพิษหรือ Water 	 intoxication” 
ประเทศไทยโดยคณะกรรมการอาหารและยา ได้กำหนดให้ยาคาร์บีโทซินเป็นยาควบคุมพิเศษ ที่ต้องใช้ภายใต้คำสั่งแพทย์ และจะพบเห็นการใช้ยานี้แต่ในสถานพยาบาลเท่านั้น 
 
 ///// คาร์บีโทซินมีสรรพคุณ(คุณสมบัติ)อย่างไร? ///// 
ยาคาร์บีโทซินมีสรรพคุณ/ข้อบ่งใช้ เช่น 
- ป้องกันการสูญเสียเลือดจากภาวะมดลูกไม่หดรัดตัวหลังคลอด (Uterine atony) 
 ///// คาร์บีโทซินมีกลไกการออกฤทธิ์อย่างไร? ///// 
ตัวยาคาร์บีโทซินถูกสร้างและสังเคราะห์ขึ้นมาเลียนแบบและมีกลไกการออกฤทธิ์เหมือนฮอร์โมนออกซิโทซิน (Oxytocin) โดยยาชนิดนี้จะเข้าจับกับตัวรับ(Receptor)ที่เรียกว่า Oxytocin receptor ตรงผนังกล้ามเนื้อมดลูก  ส่งผลให้มดลูก/กล้ามเนื้อมดลูกบีบตัวเป็นจังหวะ ตลอดจนทำให้มดลูกมีความถี่ในการบีบตัวมากขึ้นเรื่อยๆ  การหดรัดตัวของมดลูกนี้เอง ทำให้เกิดการปิดกั้นเส้นเลือดในโพรงมดลูกที่ฉีกขาดจากการผ่าตัดทำคลอด  ทำให้เลือดหยุดไหลและลดการสูญเสียเลือดในที่สุด 
*หมายเหตุ:	ยานี้จะไม่ส่งผลต่อมดลูกของสตรีที่ไม่ได้มีการตั้งครรภ์ 
 ///// คาร์บีโทซินมีรูปแบบการจัดจำหน่ายอย่างไร? ///// 
ยาคาร์บีโทซินมีรูปแบบการจัดจำหน่าย เช่น 
- ยาฉีด ที่ประกอบด้วยตัวยา Carbetocin ขนาด 100 ไมโครกรัม/มิลลิลิตร 
 ///// คาร์บีโทซินมีขนาดการบริหารยาอย่างไร? ///// 
ยาคาร์บีโทซินมีขนาดการบริหารยา/ใช้ยา เช่น 
- ผู้ใหญ่: ฉีดยาขนาด 100 ไมโครกรัม เข้าหลอดเลือดดำอย่างช้าโดยใช้เวลาในการฉีดยานานมากกว่า 1 นาทีขึ้นไป  โดยการให้ยาต้องกระทำทันทีหลังผ่าตัดนำเด็กออกมาจากครรภ์มารดา 
- เด็ก: ทางคลินิก ยังไม่มีข้อมูลด้านความปลอดภัยการใช้ยานี้และขนาดยานี้ในเด็ก 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคาร์บีโทซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาคาร์บีโทซินอาจ
ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// คาร์บีโทซินมีผลไม่พึงประสงค์อย่างไร? ///// 
ยาคาร์บีโทซินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด: เช่น ความดันโลหิตต่ำ  หัวใจเต้นเร็ว  ใบหน้าแดง  เจ็บหน้าอก   แน่นหน้าอก 
- ผลต่อกล้ามเนื้อ:  เช่น ปวดหลัง 
- ผลต่อระบบประสาท:  เช่น ปวดศีรษะ  วิงเวียน  รู้สึกหนาวสั่น 
- ผลต่อระบบเลือด:  เช่น เกิดโลหิตจาง 
- ผลต่อระบบการหายใจ:  เช่น หายใจขัด 
- ผลต่อผิวหนัง: เช่น อาจมีผื่นคัน  เหงื่อออกมาก 
- ผลต่อระบบทางเดินอาหาร: เช่น คลื่นไส้อาเจียน  ปวดท้อง การรับรสชาติอาหารผิดปกติ 
- ผลต่อสภาพจิตใจ: เช่น วิตกกังวล 
 
 ///// มีข้อควรระวังการใช้คาร์บีโทซินอย่างไร? ///// 
มีข้อควรระวังการใช้ยาคาร์บีโทซิน เช่น 
- ห้ามใช้กับผู้แพ้ยานี้ 
- ห้ามใช้ยานี้ขณะที่ทารกยังอยู่ในครรภ์มารดา และเริ่มใช้ยานี้ทันทีเมื่อผ่าตัด
นำตัวทารกออกมาจากครรภ์มารดาแล้วเท่านั้น 
- ระวังการใช้ยานี้กับผู้ป่วยที่มีประวัติ ไมเกรน    โรคหืด   โรคหัวใจ  รวมถึงผู้ที่มีระดับเกลือโซเดียมในเลือดต่ำ 
- ระหว่างที่ผู้ป่วยได้รับยานี้ต้องตรวจสภาพร่างกายผู้ป่วยว่า ไม่มีการตกเลือดภายใน	  มดลูก รวมถึงควบคุมความดันโลหิตให้เป็นปกติตลอดเวลา 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาคาร์บีโทซินด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ  haamor.com  บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คาร์บีโทซินมีปฏิกิริยาระหว่างยากับยาตัวอื่นอย่างไร? ///// 
ยาคาร์บีโทซินมีปฏิกิริยาระหว่างยากับยาตัวอื่น เช่น 
- ห้ามใช้ยาคาร์บีโทซินร่วมกับ ยาDinoprostone ด้วยจะทำให้เกิดการบีบตัวของ
มดลูกอย่างรุนแรง(Oxytocic effect) 
- หลีกเลี่ยงการใช้ยาคาร์บีโทซินร่วมกับ ยาMethylergometrine  ด้วยจะทำให้
ความดันโลหิตผิดปกติ อาจต่ำหรือสูงก็ได้ 
- หลีกเลี่ยงการใช้ยาคาร์บีโทซินพร้อมกับยาดมสลบอย่างเช่นยา  Halothane  
เพราะจะทำให้ความดันโลหิตต่ำตามมา 
 
 ///// ควรเก็บรักษาคาร์บีโทซินอย่างไร? ///// 
ควรเก็บยาคาร์บีโทซิน ภายใต้อุณหภูมิ 2–8 องศาเซลเซียส(Celsius)  ห้ามเก็บในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// คาร์บีโทซินมีชื่ออื่นอีกไหม? ผลิตจากบริษัทอะไรบ้าง? ///// 
ยาคาร์บีโทซิน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Arbecin,   Carbeshot 
 ///// บรรณานุกรม ///// 
http://www.mims.com/thailand/drug/info/carbetocin/?type=brief&amp;mtype=generic  [2018,March31] 
http://www.mims.com/thailand/drug/info/duratocin/?type=brief  [2018,March31] 
https://en.wikipedia.org/wiki/Carbetocin [2018,March31]
