โพรพิลเฮกซีดรีน (Propylhexedrine)
 ///// บทนำ ///// 
สาร/ยาโพรพิลเฮกซีดรีน(Propylhexedrine)จัดอยู่ในกลุ่มยาNorepinephrine-dopamine releasing agent อาจเรียกได้อีกหลายชื่อ เช่น Hexahydro-desoxyephedrine, Hexahydro-methamphetamine, Dimethylcyclo-hexaneethanamine, และ Cycohexyliso-propylmethylamine  ตามกฎหมายไทยกำหนดให้ยาโพรพิลเฮกซีดรีนเป็นวัตถุออกฤทธิ์ต่อจิตประสาทประเภทที่4  ยาชนิดนี้มีโครงสร้างทางเคมีคล้ายกับยา/สาร Methamphetamine 
สรรพคุณทางคลินิกของยาโพรพิลเฮกซีดรีนคือ ลดอาการคัดจมูก และกระตุ้นจิตใจให้มีการตื่นตัว  รูปแบบเภสัชภัณฑ์ของยานี้เป็นยาสูดดมทางจมูก  ยารับประทาน  และบางกรณียาชนิดนี้ถูกนำมาใช้เป็นยากระตุ้นความบันเทิงโดยใช้ในลักษณะแบบยารับประทานและยาฉีด ตัวยานี้ในกระแสเลือดจะถูกทำลายโดยตับ ร่างกายต้องใช้เวลาประมาณ 2.5–5.5 ชั่วโมงเพื่อกำจัดยานี้ทิ้งไปกับปัสสาวะ  ในบางประเทศมีการใช้ยาโพรพิลเฮกซีดรีนแบบยาสูดดมทางจมูก โดยมีจำหน่ายตามร้านขายยาและไม่ต้องใช้ใบสั่งจากแพทย์ แต่ด้วยมีโครงสร้างใกล้เคียงกับยา/สาร Amphetamine จึงมีกฏเกณฑ์ในการจัดจำหน่ายมากขึ้น 
ข้อจำกัดบางประการที่ทำให้ผู้ป่วยบางกลุ่มไม่สามารถใช้ยาโพรพิลเฮกซีดรีน ได้ เช่น 
- ห้ามใช้กับผู้แพ้ยานี้ 
- ห้ามใช้ยาโพรพิลเฮกซีดรีนร่วมกับยากลุ่ม MAOI  ด้วยการใช้ยาร่วมกันจะทำให้เกิดความดันโลหิตสูงอย่างรุนแรงจนถึงขั้นวิกฤต/อาจเสียชีวิต  ผู้ที่ใช้ยา MAOI ที่มีความประสงค์จะใช้โพรพิลเฮกซีดรีน จะต้องหยุดการใช้ยา MAOI ประทาณ14 วันเป็นอย่างต่ำ จึงสามารถใช้ยาโพรพิลเฮกซีดรีนได้ 
- ห้ามใช้ยาโพรพิลเฮกซีดรีนกับผู้ป่วยโรคหัวใจ  ด้วยจะทำให้อาการของโรคหัวใจกำเริบและทวีความรุนแรงยิ่งขึ้น 
- ห้ามใช้ยาโพรพิลเฮกซีดรีนร่วมกับ  ยากระตุ้น,  ยาประเภทซิมพาโทมิเมติค (Sympathomimetic drug),  ด้วยจะมีฤทธิ์สนับสนุนให้เกิดผลข้างเคียงเพิ่มขึ้นจากยาทั้ง2กลุ่ม เช่น เกิดความดันโลหิตสูง และหัวใจเต้นผิดจังหวะ 
- กรณีที่ใช้ยานี้สูดดมเพื่อลดอาการคั่งของน้ำมูก/น้ำมูกมากนั้น ไม่ควรใช้ยานี้นานเกิน 3 วัน  การใช้ยานี้บ่อยและถี่ๆติดต่อกัน หรือการใช้เป็นยากระตุ้นความบันเทิงต่างๆอย่างต่อเนื่อง สามารถทำให้เกิดภาวะความดันโลหิตสูง  รูม่านตาขยาย  เบื่ออาหาร  อารมณ์เปลี่ยนแปลง/อารมณ์แปรปรวน  หัวใจเต้นเร็ว   ชีพจรผิดปกติ  ปากแห้ง  มีอาการวิตกกังวล  และอาจมีอารมณ์ก้าวร้าวเพิ่มขึ้น  พูดจาไม่ชัด  อาจเกิดภาวะชัก  อาการดังกล่าว สามารถทำให้ร่างกายผู้ที่ได้รับยาทรุดโทรมลงเรื่อยๆและอาจก่อให้เกิดอันตรายกับร่างกายในที่สุด 
ยาโพรพิลเฮกซีดรีนเป็นยาที่มีฤทธิ์ใกล้เคียงกับยา Methamphetamine แต่มีระยะเวลาการออกฤทธิ์ที่ต่างกัน ประกอบกับเป็นยาที่มีกฎหมายควบคุมอย่างเข้มงวดเราจึงไม่พบเห็นการใช้ยานี้ในประเทศไทย แต่จะพบเห็นการใช้ในบางประเทศโดยจัดจำหน่ายภายใต้ชื่อการค้าว่า Benzedrex 
 
 ///// โพรพิลเฮกซีดรีนมีสรรพคุณ(คุณสมบัติ)อย่างไร? ///// 
ยาโพรพิลเฮกซีดรีนมีสรรพคุณ/ข้อบ่งใช้ เช่น 
- ใช้เป็นยาลดอาการคัดจมูกเนื่องจากโรคหวัด หรืออาการแพ้จากไข้ละอองฟาง 
 ///// โพรพิลเฮกซีดรีนมีกลไกการออกฤทธิ์อย่างไร? ///// 
ยาโพรพิลเฮกซีดรีนถูกจัดอยู่ในกลุ่มยา Norepinephrine-dopamine releasing agent (NDRA) มีกลไกการออกฤทธิ์กระตุ้นการหลั่งสารสื่อประสาทประเภท Norepinephrine และ Dopamine ในสมอง  ด้วยฤทธิ์ของสารสื่อประสาทอย่าง Norepinephrine จึงทำให้หลอดเลือดที่โพรงจมูกหดตัว  ลดปริมาณเลือดที่มาหล่อเลี้ยงบริเวณจมูก ส่งผลให้ลดสารคัดหลั่งต่างๆอย่างเช่น น้ำมูก  ด้วยกลไกนี้เองทำให้บรรเทาอาการคัดจมูก และหายใจได้สะดวกขึ้น 
 
 ///// โพรพิลเฮกซีดรีนมีรูปแบบการจัดจำหน่ายอย่างไร? ///// 
ยาโพรพิลเฮกซีดรีนมีรูปแบบการจัดจำหน่าย	เช่น 
- ยาดมที่ใช้สูดเข้าทางจมูก ที่บรรจุตัวยา Propylhexedrine ขนาด 250 มิลลิกรัม/หลอด 
 ///// โพรพิลเฮกซีดรีนมีขนาดการบริหารยาอย่างไร? ///// 
ยาโพรพิลเฮกซีดรีนมีขนาดการบริหารยา เช่น 
- ผู้ใหญ่และเด็กอายุตั้งแต่6ปีขึ้นไป: สูดดมยานี้เข้าจมูกข้างละ 2 ครั้ง ทุกๆ 2 ชั่วโมง  การสูดดม 1 ครั้งจะทำให้ผู้ที่ใช้ยาได้รับโพรพิลเฮกซีดรีนเป็นปริมาณประมาณ 0.4–0.5 มิลลิกรัม 
- เด็กอายุต่ำกว่า 6ปี: ห้ามใช้ยานี้ 
อนึ่ง: 
- ห้ามใช้ยานี้เกิน 3 วัน กรณีใช้ยานี้ 3 วันแล้วอาการไม่ดีขึ้น ต้องหยุดใช้ยานี้แล้วมาพบแพทย์/มาโรงพยาบาลเพื่อแพทย์พิจารณษปรับแนวทางการรักษา 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโพรพิลเฮกซีดรีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาโพรพิลเฮกซีดรีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมใช้ยาควรทำอย่างไร? ///// 
หากลืมใช้ยาโพรพิลเฮกซีดรีน สามารถใช้ยาได้ทันทีเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไป  ไม่จำเป็นต้องเพิ่มปริมาณการสูดดมเป็น 2 เท่าให้ใช้ยาที่ขนาดปกติ 
 
 ///// โพรพิลเฮกซีดรีนมีผลไม่พึงประสงค์อย่างไร? ///// 
การใช้ยาโพรพิลเฮกซีดรีนเป็นเวลานานติดต่อกันเกิน 3 วัน อาจทำให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น  เบื่ออาหาร  ปากแห้ง 
- ผลต่อระบบประสาท: เช่น  พูดไม่หยุด  พูดไม่ชัด นอนกัดฟัน  ปวดศีรษะ  วิงเวียน  ชัก 
- ผลต่อตา: เช่น รูม่านตาขยาย 
- ผลต่อระบบหัวใจและหลอดเลือด: เช่น  หัวใจเต้นเร็ว   ชีพจรเต้นผิดปกติ 
- ผลต่อผิวหนัง:เช่น มีเหงื่อออกมาก 
- ผลต่อสภาพจิตใจ:เช่น อารมณ์แปรปรวน  วิตกกังวล  ก้าวร้าว 
 
 ///// มีข้อควรระวังการใช้โพรพิลเฮกซีดรีนอย่างไร? ///// 
มีข้อควรระวังการใช้ยาโพรพิลเฮกซีดรีน เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยาด้วยตนเอง 
- ห้ามใช้ยานี้นานเกิน 3 วัน 
- การใช้ยานี้กับสตรีมีครรภ์/ตั้งครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่งทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโพรพิลเฮกซีดรีนด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โพรพิลเฮกซีดรีนมีปฏิกิริยาระหว่างยากับยาตัวอื่นอย่างไร? ///// 
ยาโพรพิลเฮกซีดรีนมีปฏิกิริยาระหว่างยากับยาตัวอื่น เช่น 
- ห้ามใช้ยาโพรพิลเฮกซีดรีนร่วมกับ ยาErgotamine  ด้วยจะกระตุ้นให้มีอาการ   ความดันโลหิตสูงตามมา 
- หลีกเลี่ยงการใช้ยาโพรพิลเฮกซีดรีนร่วมกับยา Albuterol, Furazolidone และ Selegiline  เพราะจะทำให้ หัวใจเต้นเร็ว หรือหัวใจเต้นผิดจังหวะ และอาจเกิดความดันโลหิตสูงร่วมด้วย 
 ///// ควรเก็บรักษาโพรพิลเฮกซีดรีนอย่างไร? ///// 
ควรเก็บยาโพรพิลเฮกซีดรีนภายใต้อุณหภูมิ 15-30 องศาเซลเซียส(Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 
 ///// โพรพิลเฮกซีดรีนมีชื่ออื่นอีกไหม? ผลิตจากบริษัทอะไรบ้าง? ///// 
ยาโพรพิลเฮกซีดรีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Obesin, Dristan, Propylhexedrin 
 ///// บรรณานุกรม ///// 
https://en.wikipedia.org/wiki/Propylhexedrine  [2018,Jan20] 
https://www.drugbank.ca/drugs/DB06714  [2018,Jan20] 
https://en.wikipedia.org/wiki/Norepinephrine%E2%80%93dopamine_releasing_agent  [2018,Jan20] 
https://www.drugs.com/monograph/benzedrex.html  [2018,Jan20] 
http://narcotic.fda.moph.go.th/welcome/wp-content/uploads/2012/01/psychotropic-table2556.pdf.pdf   [2018,Jan20] 
https://dailymed.nlm.nih.gov/dailymed/archives/fdaDrugInfo.cfm?archiveid=151540  [2018,Jan20] 
https://en.wikipedia.org/wiki/Norepinephrine#Functions  [2018,Jan20] 
https://www.drugs.com/drug-interactions/propylhexedrine-nasal,benzedrex-index.html?filter=3&amp;generic_only=  [2018,Jan20]
