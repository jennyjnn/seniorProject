แคนนาบินอยด์ (Cannabinoid)
 ///// บทนำ ///// 
สาร/ยาแคนนาบินอยด์(Cannabinoid) เป็นกลุ่มของสารประกอบที่สามารถออกฤทธิ์คล้ายกับสารสื่อประสาทในสมอง  การออกฤทธิ์ของยาแคนนาบินอยด์จะเกิดขึ้นก็ต่อเมื่อมีการรวมตัวกับตัวรับ(Receptor)ที่มีความจำเพาะเจาะจงหรือที่เรียกกันว่า แคนนาบินอยด์ รีเซพเตอร์ (Cannabinoid receptor) ที่มีอยู่ตามอวัยวะต่างๆของร่างกาย  ส่งผลให้อวัยวะเหล่านั้นเกิดการเปลี่ยนแปลง เช่น 
- ลดความเจ็บ/ปวด หรือลดการอักเสบของอวัยวะนั้นๆ 
- ทำให้อวัยวะเป้าหมายหยุดการทำงาน 
- ส่งผลต่อการเต้นของหัวใจ รวมถึงการไหลเวียนเลือด 
- กรณีของสมอง สามารถกระตุ้นทำให้เกิดฤทธิ์เสพติดสาร/ยานี้ได้ 
- ส่งผลต่ออารมณ์และสภาพจิตใจ 
- กระตุ้นให้เกิดการตายของเซลล์บางชนิดในร่างกาย 
- และอื่นๆ 
สารแคนนาบินอยด์ที่นักวิทยาศาสตร์ค้นพบ มีมากกว่า 30 ชนิดขึ้นไป  บางชนิดก็ได้นำมาใช้รักษาโรคได้แล้ว เช่น กระตุ้นความอยากอาหาร/ยาเจริญอาหาร   ลดอาการอาเจียน/ยาแก้อาเจียน    บำบัดผู้ป่วยอัลไซเมอร์  แต่สารแคนนาบินอยด์อีกหลายตัวก็ยังอยู่ในกระบวนการของงานศึกษาวิจัย และรอการยืนยันความปลอดภัยที่จะนำมาใช้กับมนุษย์ 
 
 ///// แคนนาบินอยด์มีกี่ประเภท อะไรบ้าง? ///// 
นักวิทยาศาสตร์ได้แบ่งสาร/ยาจำพวกแคนนาบินอยด์ออกเป็น 3 ประเภท คือ 
1.  แคนนาบินอยด์ที่ผลิตได้ในร่างกาย (Endocannabinoids):  
    เป็นกลุ่มสารประกอบที่ร่างกายสร้างขึ้นได้เอง และมีชื่อเรียกจำเพาะตามโครงสร้างเคมี    
    ดังนี้ เช่น 
- Anandamide:  พบได้ในสมองและในอวัยวะต่างๆของร่างกาย  หากร่างกายผลิต Anandamide ได้มากอย่างเหมาะสม จะช่วยให้คลายความวิตกกังวล และลดอารมณ์ซึมเศร้า 
- 2-Arachidonoylglycerol:  พบได้ใน สมอง  น้ำนมของมารดา  สารแคนนาบินอยด์ตัวนี้มีความสำคัญต่อการทำงานของเอนไซม์ที่ชื่อว่า Phospholipase C ที่ทำหน้าที่ย่อยสารชีวะโมเลกุลอย่าง ไขมันในกลุ่มที่ชื่อ Phospholipids ในร่างกาย 
- Noladin ether:  พบได้ในสมอง มีฤทธิ์ต่อพฤติกรรมต่างๆของมนุษย์ เช่น อารมณ์ในการแสดงออก 
- N-Arachidonoyl dopamine:  พบในสมองส่วนต่างๆ เช่น  Hippocampus, Cerebellum, และ Striatum  สามารถส่งผลต่อกายภาพของร่างกาย คือ ทำให้อุณหภูมิร่างกายต่ำ  การเคลื่อนไหวของร่างกายทำได้น้อยลง และเกิดภาวะไร้ความรู้สึกเจ็บ/ปวด 
- Virodhamine:  เป็นสารแคนนาบินอยด์ที่ยังอยู่ระหว่างงานวิจัย และพบว่าสารประกอบนี้สามารถทำให้อุณหภูมิร่างกายของหนูทดลองลดลง 
- Lysophosphatidylinositol:  ยังมีรายละเอียดน้อยเกี่ยวกับสารประกอบชนิดนี้ แต่พบว่ามีความสำคัญต่อกระบวนการกระตุ้นให้เกิดการแบ่งเซลล์ ซึ่งรวมถึงเซลล์มะเร็งด้วย 
2.  แคนนาบินอยด์ที่พบในพืช(Phytocannabinoids): พบสารนี้ได้ในพืชต่างๆ แต่มีมากในพืชจำพวกกัญชา  สารแคนนาบินอยด์กลุ่มนี้ถูกแบ่งแยกย่อยเป็นสารประกอบต่างๆหลายชนิด ดังนี้ เช่น 
- Tetrahydrocannabinol:  เป็นสาระสำคัญที่สกัดได้จากกัญชา ใช้บำบัด
อาการปวด อย่างเช่น ปวดจากเส้นประสาท  ลดอาการหดเกร็งของกล้ามเนื้อ   ทำให้การบีบตัวของกระเพาะปัสสาวะน้อยลง 
- Tetrahydrocannobinolic acid:  เป็น โปรดรัก(Prodrug) ของสารประกอบTetrahydrocannabinol:  ซึ่งทางวิทยาศาสตร์ยังหาประโยชน์โดยตรงจากสารนี้ไม่ได้ แต่ใช้เป็นสารอ้างอิงเพื่อตรวจคัดกรองพืชจำพวกกัญชา 
- Cannabidiol:  สารประกอบนี้ถูกนำไปผสมกับ Tetrahydrocannabinol ในอัตราส่วน 1 ต่อ 1 เพื่อใช้เป็นยารักษาโรคปลอกประสาทเสื่อมแข็ง (Multiple 		  sclerosis) 
- Cannabinol:  มีฤทธิ์กดภูมิคุ้มกันฯ(ภูมิคุ้มกันต้านทานโรค) และช่วยลดการอักเสบ 
- Cannabigerol:  เป็นสารประกอบที่ยังไม่พบว่าก่อพิษ  มีฤทธิ์บรรเทาปวด  สามารถต่อต้านเชื้อโรคบางชนิดได้  ช่วยทำให้ผิวหนังชุ่มชื้น  ช่วยลดความดันในลูกตาของผู้ป่วยโรคต้อหิน  ใช้บำบัดโรคปลอกประสาทเสื่อมแข็ง และบำบัดอาการของโรค Huntington’s disease   ในห้องทดลองพบว่า สารแคนนาบินอยด์ตัวนี้มีศักยภาพในการบำบัดมะเร็งหลายชนิด เช่น มะเร็งเต้านม  มะเร็งตับ   มะเร็งปอด  มะเร็งตับอ่อน  มะเร็งผิวหนัง  มะเร็งรังไข่  มะเร็งไต  มะเร็งกระเพาะปัสสาวะ  และมะเร็งลำไส้ใหญ่  นอกจากนี้พบว่า Cannabigerol ยังสามารถบำบัดภาวะภูมิต้านทานตนเองได้อีกด้วย 
- Cannabichromene:  ยังอยู่ระหว่างการศึกษาเพื่อนำมาเป็นยาต้านการอักเสบ/ยาแก้อักเสบ 
อนึ่ง ยังมีสาร/ยาแคนนาบินอยด์ของกลุ่มพืชอีกหลายรายการ ที่ยังไม่สามารถระบุคุณสมบัติและฤทธิ์ทางเภสัชวิทยา หรือไม่ก็อยู่ในระหว่างการศึกษาวิจัยจึงไม่ขอนำมากล่าวในบทความนี้ 
3.  แคนนาบินอยด์สังเคราะห์ (Synthetic cannabinoids): วิทยาการปัจจุบันทำให้การค้นคว้าตัวยาสำคัญก้าวหน้าขึ้น และพัฒนาไปถึงขั้นสังเคราะห์สาร/ตัวยาต่างๆขึ้นเพื่อนำมาใช้ให้เกิดประโยชน์  สารแคนนาบินอยด์ก็สามารถสังเคราะห์ได้ด้วยเทคโนโลยีเช่นกัน  ที่พบเห็นในปัจจุบันมีดังนี้ เช่น 
- Dronabinol:  ใช้เป็นยากระตุ้นให้อยากอาหาร  ยาแก้อาเจียน  และใช้เป็นยาบรรเทาปวด/ยาแก้ปวด 
- Nabilone:  มีฤทธิ์ต้านการอาเจียนในผู้ป่วยที่ต้องได้ยาเคมีบำบัด  ช่วยลด อาการปวดจากเส้นประสาท รวมถึงบรรเทาอาการปวดเรื้อรัง  ยาNabilone จัดเป็นสารควบคุมชนิดหนึ่ง 
- Rimonabant:  ใช้เป็นยาลดความอยากอาหาร เคยได้รับการรับรองใน
ปี ค.ศ.2006 (พ.ศ.2549) แต่อีก 2 ปีต่อมาถูกเพิกถอนการใช้ทางคลินิก เพราะมีฤทธิ์ต่อจิตประสาทค่อนข้างรุนแรง 
- Dimethylheptylpyran:  มีฤทธิ์บรรเทาอาการปวดที่มีอาการรุนแรง และใช้เป็นยาต้านการชัก/ยากันชัก  เคยมีการศึกษาเพื่อนำมาใช้ในกองทัพทหารและถือเป็นยาที่ห้ามผลิตด้วยผลข้างเคียงบางประการ เช่น ทำให้ง่วงมาก  เกิดอาการวิงเวียน  		  เกิดประสาทหลอนอย่างอ่อนๆ  ทำให้ความดันโลหิตต่ำ  และกล้ามเนื้ออ่อนแรง 
- Levonantradol:  เป็นยาสังเคราะห์เลียนแบบสาร Dronabinol  มีฤทธิ์ต้านอาเจียน และช่วยบรรเทาปวด  ปัจจุบันยับไม่มีการผลิตในเชิงการค้า 
ทั้งนี้ ในตลาดยา ยังมียา/สารแคนนาบินอยด์สังเคราะห์อีกหลายรายการที่ยังไม่ได้รับการตั้งชื่อ  นักวิทยาศาสตร์จะใส่รหัสประจำตัวให้ยาในกลุ่มแคนนาบินอยด์ที่กำลังศึกษานี้ เพื่อรอการวิจัยและพัฒนาต่อไป 
 
 ///// กลไกการออกฤทธิ์ของแคนนาบินอยด์เป็นอย่างไร? ///// 
สาร/ยาแคนนาบินอยด์มีกลไกการออกฤทธิ์ โดยยาจะเข้าจับกับตัวรับในร่างกาย  
นักวิทยาศาสตร์ได้แบ่งตัวรับของแคนนาบินอยด์ออกเป็น 2 ชนิด คือ 
1. Cannabinoid receptor type1:  ตัวรับชนิดนี้พบมากที่สมอง โดยเฉพาะอย่างยิ่งในสมองส่วนที่เรียกว่า Basal ganglia และ Limbic system รวมถึง Hippocampus,  
 Striatum, Cerebellum  ตลอดจนกระทั่งในอวัยวะของระบบสืบพันธุ์ 
2. Cannabinoid receptor type2:  เป็นตัวรับที่พบมากในเซลล์ของอวัยวะที่เกี่ยวข้องกับระบบภูมิคุ้มกันของร่างกาย เช่น ม้าม  รวมถึงพบได้ในระบบประสาทส่วนปลายของร่างกาย(ส่วนนอกสมอง)  การออกฤทธิ์ของแคนนาบินอยด์แต่ละชนิดจะมีความจำเพาะต่อตัวรับทั้ง type1 และ type2 อย่างเหมาะสม  ส่งผลเกิดการกระตุ้นในลักษณะของสัญญาณเหมือนกับสารสื่อประสาท ทำให้อวัยวะต่างๆตอบสนองออกมา ไม่ว่าจะเป็นเรื่องระบบการหายใจ   การทำงานของหัวใจ  มีผลต่อระบบประสาทสั่งการ  ต่อการเคลื่อนไหวของอวัยวะในระบบทางเดินอาหาร  บรรเทาอาการคลื่นไส้อาเจียน แสดงฤทธิ์ลดอาการเจ็บปวด และลดการอักเสบ 
อย่างไรก็ตาม การใช้ยาแคนนาบินอยด์อย่างเหมาะสมและตรงอาการเท่านั้นจึงจะก่อให้เกิดประโยชน์สูงสุด ซึ่งแพทย์เท่านั้นที่จะสั่งใช้ยากลุ่มนี้ได้อย่างเหมาะสมกับผู้ป่วยที่สุด 
 
 ///// ประโยชน์ของแคนนาบินอยด์มีอะไรบ้าง? ///// 
ประโยชน์ของยาแคนนาบินอยด์ เช่น 
- ใช้เป็น ยาบำบัดอาการปวด  ยาแก้อาเจียน  ยาบรรเทาความวิตกกังวล  ยาลดอาการซึมเศร้า/ยาต้านเศร้า 
- มีการศึกษาเพื่อใช้แคนนาบินอยด์เป็นยาต้านมะเร็งชนิดต่างๆ ซึ่งต้องรอข้อสรุปผลดี-ผลเสียจากผลการวิจัย จึงจะสามารถนำมาใช้ได้จริงทางคลินิก 
ทั้งนี้การเลือกใช้ยาแคนนาบินอยด์ได้อย่างปลอดภัย ควรต้องอยู่ภายใต้การควบคุมดูแลของแพทย์เท่านั้น ไม่ควรใช้สาร/ยาแคนนาบินอยด์ตามคำบอกต่อหรือหลงเชื่อโดยขาดหลักทางวิชาการ 
 
 ///// บรรณานุกรม ///// 
https://en.wikipedia.org/wiki/Cannabinoid#Phytocannabinoids  [2018,March10] 
https://en.wikipedia.org/wiki/Anandamide#Synthesis_and_degradation  [2018,March10] 
https://www.ncbi.nlm.nih.gov/pubmed/25233417  [2018,March10] 
https://en.wikipedia.org/wiki/Tetrahydrocannabinol  [2018,March10] 
https://en.wikipedia.org/wiki/Cannabigerol  [2018,March10] 
https://en.wikipedia.org/wiki/Nabilone  [2018,March10] 
https://en.wikipedia.org/wiki/Levonantradol  [2018,March10]
