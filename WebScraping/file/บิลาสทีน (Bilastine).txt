บิลาสทีน (Bilastine)
 ///// บทนำ ///// 
ยาบิลาสทีน(Bilastine) เป็นยาในกลุ่มยาต้านHistamine/ยาแก้แพ้( Antihistamine) ที่มีชื่อเรียกว่า เฮช1 แอนตาโกนิสต์ (H1 antagonist หรือ H1 receptor antagonist, หรือ H1 blocker โดย H ย่อมาจาก Histamine) โดยเป็นยาแก้แพ้ในรุ่นที่ 2 (Second generation antihistamine)  ยานี้ถูกพัฒนาขึ้นในประเทศสเปน มีการออกฤทธิ์คล้ายกับยาแก้แพ้  Cetirizine,   Fexofenadine,  และ Desloratadine 
ทางคลินิก  นำยามบิลาสทีนมาใช้รักษาอาการ เยื่อจมูกอักเสบ,  อาการแพ้ของตา(เยื่อตาอักเสบจากภูมิแพ้), และอาการลมพิษที่เกิดตามผิวหนัง  โดยรูปแบบยาแผนปัจจุบันของยาบิลาสทีน เป็นยาชนิดรับประทาน  ตัวยานี้สามารถถูกดูดซึมจากระบบทางเดินอาหารได้อย่างรวดเร็ว โดยต้องรับประทานยานี้ในช่วงท้องว่าง  ซึ่งน้ำผลไม้ และอาหารที่มีไขมัน ล้วนเป็นอุปสรรคขัดขวางการดูดซึมยานี้ 
หลังการถูกดูดซึมฯ ตัวยาบิลาสทีน จะกระจายตัวในกระแสเลือดได้เพียงประมาณ 60% และจะเข้ารวมตัวกับสารโปรตีนในเลือดได้ประมาณ 84–90%  ซึ่งร่างกายต้องใช้เวลาประมาณ 14.5 ชั่วโมง เพื่อการกำจัดยานี้ออกจากกระแสเลือดโดยผ่านไปกับปัสสาวะและอุจจาระ   ยาบิลาสทีนไม่สามารถผ่านเข้าสู่สมอง และไม่ถูกทำลายโดย ตับ และไต 
ทั่วไป สามารถใช้ยาบิลาสทีนได้กับผู้ใหญ่และเด็กที่มีอายุตั้งแต่ 12 ปีขึ้นไป   ทางคลินิก ให้รับประทานยานี้เพียงวันละ1ครั้ง ก็เพียงพอต่อการควบคุมอาการแพ้ของร่างกายแล้ว   การใช้ยานี้กับผู้ที่ป่วยเป็นโรคตับ โรคไต หรือผู้สูงอายุ ไม่จำเป็นต้องปรับขนาดรับประทานแต่อย่างใด 
ผู้ที่เผลอรับประทานยาบิลาสทีนเกินขนาด อาจพบอาการ วิงเวียน  ปวดศีรษะและคลื่นไส้   ทั่วไป มักไม่พบเห็นอาการข้างเคียง(ผลข้างเคียง)รุนแรงมากนัก ซึ่ง แพทย์จะรักษาผู้ป่วยที่ได้รับยานี้เกินขนาดตามอาการ(การรักษาประคับประคองตามอาการ)   ส่วนระหว่างการใช้ยาบิลาสทีนโดยทั่วไป อาจพบอาการข้างเคียงที่เกิดขึ้นได้บ่อย เช่น  ปวดศีรษะ และวิงเวียน 
สำหรับข้อจำกัดของการใช้ยาบิลาสทีนที่ผู้บริโภคควรทราบ อาทิ เช่น 
- ห้ามใช้ยาบิลาสทีนกับผู้ที่แพ้ยานี้ หรือแพ้ส่วนประกอบต่างๆในสูตรตำรับยานี้ 
- ห้ามรับประทานยานี้ร่วมกับน้ำผลไม้อย่าง Grapefruit juice  ด้วยจะทำให้การกระจายตัวยาในกระแสเลือดลดลงอย่างมาก และ 
- ห้ามรับประทานพร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
ทั้งนี้ ข้อดีบางประการของยาบิลาสทีนที่ควรกล่าวถึง คือ 
- ยาบิลาสทีนเป็นยาต้านฮีสตามีน/ยาแก้แพ้ที่ไม่ผ่านเข้าสมอง จึงลดผลข้างเคียงเรื่องง่วงนอนได้ค่อนข้างดี  ขณะใช้ยานี้ ผู้ป่วยจึงสามารถใช้ชีวิตประจำวันได้ค่อนข้างปกติ เช่น ขับขี่ยานพาหนะได้ 
- ตัวยามีการออกฤทธิ์ได้นาน จึงรับประทานเพียงวันละ 1 ครั้ง ซึ่งทำให้สะดวกในการใช้ยา 
สำหรับการศึกษาการใช้ยาบิลาสทีนกับสตรีตั้งครรภ์ และสตรีที่อยู่ในภาวะให้นมบุตร ยังไม่มีหลักฐานปรากฏชัดเจนว่า ยานี้ปลอดภัยต่อทารก รวมถึงสามารถส่งผ่านไปกับน้ำนมมารดาและเข้าสู่ทารกที่ดื่มน้ำนมมารดาได้หรือไม่  ดังนั้นจึงถือเป็นเหตุผลสำคัญที่ต้องหลีกเลี่ยงการใช้ยานี้กับผู้ป่วยทั้งสองกลุ่มนี้ 
ประเทศไทย โดยคณะกรรมการอาหารและยาได้ระบุให้ยาบิลาสทีนเป็นยาประเภทควบคุมพิเศษ การสั่งจ่ายยานี้ให้ผู้ป่วยจะต้องมีใบสั่งแพทย์กำกับเท่านั้น 
อนึ่ง อาจหาซื้อยาบิลาสทีนได้จากร้านขายยาขนาดใหญ่ หรือจากตัวแทนจำหน่ายที่ได้รับอนุญาติเท่านั้น 
 ///// บิลาสทีนมีสรรพคุณ(คุณสมบัติ)อย่างไร? ///// 
บิลาสทีนมีสรรพคุณ/ข้อบ่งใช้ เช่น 
- บำบัดอาการโรคภูมิแพ้ที่เกิดขึ้นตามฤดูกาล เช่น อาการแพ้ของเยื่อจมูก และของเยื่อตา 
- บรรเทาอาการแพ้ทางผิวหนัง อย่างเช่น ลมพิษ 
 
 ///// บิลาสทีนมีกลไกการออกฤทธิ์อย่างไร? ///// 
ยาบิลาสทีนเป็นสารประเภท Histamine (H1) receptor antagonist  ที่ตัวยามีกลไกการออกฤทธิ์โดย จะยับยั้งการกระตุ้นการหลั่งสารฮีสตามีน/Histamine และตัวยายังสามารถอยู่ในร่างกายได้นานกว่า 14.5 ชั่วโมง จึงส่งผลให้ลดอาการแพ้  เช่น จาม  แน่น/คัดจมูก  ผื่นคันตามผิวหนัง  ลมพิษ  อาการคันที่ตา  มีน้ำตาออกมาก  อาการตาแดง  และตัวยายังมีฤทธิ์ครอบคลุมอาการแพ้ดังกล่าวได้นานถึงประมาณ 24 ชั่วโมง 
 
 
 ///// บิลาสทีนมีรูปแบบการจัดจำหน่ายอย่างไร? ///// 
ยาบิลาสทีนมีรูปแบบการจัดจำหน่ายเป็น ยาเม็ดชนิดรับประทาน ขนาด 20 มิลลิกรัม/เม็ด 
 
 ///// บิลาสทีนมีขนาดรับประทานอย่างไร? ///// 
ยาบิลาสทีนมีขนาดรับประทาน เช่น 
- ผู้ใหญ่และเด็กที่มีอายุตั้งแต่ 12 ปีขึ้นไป: รับประทานยา 20 มิลลิกรัม วันละ 1ครั้ง ในช่วงท้องว่าง คือ ก่อนอาหารประมาณ 1 ชั่วโมง หรือ หลังอาหารประมาณ 2 ชั่วโมง 
- เด็กอายุต่ำกว่า 12 ปีลงมา: ห้ามใช้ยานี้กับเด็กที่อายุต่ำกว่า 12 ปีลงมา 
อนึ่ง: 
- เพื่อคงระดับยาในกระแสเลือดให้มีความเข้มข้นที่สม่ำเสมอ ควรรับประทานยานี้ ในเวลาเดียวกันของทุกวัน 
- ไม่จำเป็นต้องปรับขนาดรับประทานในผู้ป่วย โรคตับ  โรคไต 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                           ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาบิลาสทีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น โรคหัวใจ โรคลมชัก รวมทั้งกำลังกินยา/ใช้ยาอะไรอยู่ เพราะยาบิลาสทีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาบิลาสทีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
แต่อย่างไรก็ดี เพื่อประสิทธิผลของการรักษา ควรรับประทานยายาบิลาสทีนตรงเวลาทุกวัน 
 
 ///// บิลาสทีนมีผลไม่พึงประสงค์อย่างไร? ///// 
ยาบิลาสทีนสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  ปวดศีรษะ  วิงเวียน  มีไข้  มีเสียงดังในหู/หูอื้อ 
- ผลต่อระบบการเผาผลาญพลังงานในร่างกาย:  เช่น  หิวอาหารบ่อย  น้ำหนักตัวเพิ่ม 
- ผลต่อระบบหัวใจและหลอดเลือด:  เช่น  หัวใจเต้นผิดปกติ 
- ผลต่อระบบทางเดินอาหาร:   เช่น คลื่นไส้  ท้องเสีย  กระเพาะอาหารอักเสบ  กระหายน้ำ  ปากแห้ง  ท้องอืด 
- ผลต่อสภาพจิตใจ:  เช่น  วิตกกังวล  นอนไม่หลับ 
- ผลต่อระบบทางเดินหายใจ:  เช่น  จมูกแห้ง  หายใจขัด/หายใจลำบาก 
- ผลต่อผิวหนัง:  เช่น  เกิดผื่นคัน 
 
 ///// มีข้อควรระวังการใช้บิลาสทีนอย่างไร? ///// 
มีข้อควรระวังการใช้ยาบิลาสทีน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็กโดยไม่มีคำสั่ง      จากแพทย์ 
- ห้ามปรับขนาดรับประทานด้วยตนเอง  ควรรับประทานยานี้ตรงเวลา และเป็นไปตาม	 คำสั่งแพทย์ 
- หากใช้ยานี้ไปตามระยะเวลาที่แพทย์แนะนำ แล้วอาการไม่ดีขึ้น ให้รีบกลับมาพบแพทย์/มาโรงพยาบาลก่อนนัด เพื่อแพทย์พิจารณาปรับแนวทางการรักษา 
- หยุดการใช้ยานี้ทันทีหากพบอาการแพ้ยา เช่น  มีอาการอึดอัด/หายใจไม่ออก/หายใจลำบาก  ใบหน้าบวม  คอบวม  ผื่นคันขึ้นเต็มตัว แล้วรีบมาโรงพยาบาลทันที/ฉุกเฉิน 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาบิลาสทีนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// บิลาสทีนมีปฏิกิริยาระหว่างยากับยาตัวอื่นอย่างไร? ///// 
ยาบิลาสทีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาบิลาสทีนร่วมกับยา Ketoconazole,  Erythromycin, Ciclosporin,  Ritonavir,  Diltiazem,  ด้วยยาบิลาสทีนอาจทำให้ผู้ป่วยได้รับผลข้างเคียงจากยากลุ่มดังกล่าวได้มากขึ้น โดยเฉพาะอย่างยิ่งหากใช้ยาร่วมกันในผู้ป่วยโรคไต 
- ห้ามรับประทานยาบิลาสทีนร่วมกับน้ำผลไม้ Grapefruit juice  ด้วยน้ำผลไม้ดังกล่าวจะทำให้การดูดซึมและการกระจายตัวของยาบิลาสทีนในร่างกายลดน้อยลง 
 
 
 ///// ควรเก็บรักษาบิลาสทีนอย่างไร? ///// 
ควรเก็บยาบิลาสทีน ภายใต้อุณหภูมิห้องที่เย็น  ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงแดด  ความร้อนและความชื้น  เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// บิลาสทีนมีชื่ออื่นอีกไหม? ผลิตจากบริษัทอะไรบ้าง? ///// 
ยาบิลาสทีน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่งยาชื่อการค้าของยานี้ในต่างประเทศ เช่น Ilaxten, Aligrin; Bellozal; Bilador; Bilahist; Bilanoa; Bilaska; Bilaz; Blexten 
 ///// บรรณานุกรม ///// 
https://en.wikipedia.org/wiki/Bilastine[2016,Nov12] 
http://patient.info/medicine/bilastine-tablets-ilaxten[2016,Nov12] 
http://www.mims.com/thailand/drug/info/bilaxten?type=full[2016,Nov12] 
http://www.mims.com/thailand/drug/info/bilastine/?type=brief&amp;mtype=generic[2016,Nov12] 
https://www.ncbi.nlm.nih.gov/pmc/articles/PMC4731482/[2016,Nov12]
