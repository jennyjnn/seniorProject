เซลิโพรลอล (Celiprolol)
 ///// บทนำ ///// 
ยาเซลิโพรลอล (Celiprolol หรือ Celiprolol hydrochloride)อยู่ในหมวดยาเบต้าบล็อกเกอร์(Beta blocker)  ทางคลินิกใช้เป็นยาลดความดันโลหิตสูง และบำบัดอาการกล้ามเนื้อหัวใจขาดเลือด  รูปแบบเภสัชภัณฑ์ของยาเซลิโพรลอลเป็นยารับประทาน และมีการดูดซึมจากระบบทางเดินอาหารเข้าสู่กระแสเลือดอยู่ในช่วงประมาณ 30–70% ยานี้อยู่ในร่างกายได้ประมาณ 5 ชั่วโมง ก่อนที่จะถูกกำจัดทิ้งทางอุจจาระและปัสสาวะ 
ยาเซลิโพรลอล มีกลไกการออกฤทธิ์ที่บริเวณหลอดเลือดโดยตัวยาจะทำให้หลอดเลือดมีการคลายหรือขยายตัว ส่งผลต่อปริมาณเลือดที่สูบฉีดมาจากหัวใจไหลเวียนได้สะดวกมากขึ้น จนทำให้ความดันโลหิตลดลง รวมถึงลดความเสี่ยงของเส้นเลือด/หลอดเลือดแตก และส่งผลให้หัวใจทำงานเบาลง  ยาลดความดันโลหิต กลุ่มเบต้าบล็อกเกอร์ที่รวมยาเซลิโพรลอล ยังทำให้หลอดเลือดบริเวณไตมีการขยายตัว ซึ่งมีผลต่อปริมาณเลือดที่ไปหล่อเลี้ยงไตเปลี่ยนแปลง และส่งผลต่อการกำจัดของเสียของไตดีขึ้น แต่ยาเซลิโพรลอลมีข้อที่แตกต่างจากยาในกลุ่มเบต้าบล็อกเกอร์ตัวอื่นๆคือ ไม่ทำให้อัตราหมุนเวียนของเลือดในบริเวณไตเปลี่ยนแปลงไปจากเดิม 
การใช้ยาลดความดันโลหิตสูงทั่วๆไปรวมถึงยาเซลิโพรลอล  แพทย์จะแนะนำให้ผู้ป่วยหมั่นตรวจสอบความดันโลหิตของตนเองอย่างสม่ำเสมอขณะอยู่ในที่พักอาศัย  หากพบว่า การใช้ยานี้ไม่ก่อให้เกิดประสิทธิผลในระยะเวลาที่แพทย์แนะนำ เช่น ความดันโลหิตไม่ลดลง  ผู้ป่วยควรต้องรีบเข้ามาปรึกษาแพทย์/มาโรงพยาบาลโยไม่ต้องรอถึงวันแพทย์นัด เพื่อแพทย์พิจารณาปรับขนาดรับประทานหรือไม่ก็เปลี่ยนตัวยาในการรักษาตามที่แพทย์จะเห็นสมควร 
ยาเซลิโพรลอลมีข้อจำกัดการใช้กับผู้ป่วยอยู่หลายกลุ่ม อาทิเช่น ผู้ป่วยโรค หืด  ผู้ป่วยหัวใจล้มเหลวที่ไม่สามารถควบคุมอาการได้  ผู้ที่อยู่ในภาวะช็อกด้วยโรคของหัวใจ  ผู้ป่วยด้วยหัวใจเต้นช้า  ผู้ป่วยโรคไตที่มีค่ากำจัดสารครีเอตินินน้อยกว่า 15 มิลลิลิตร/นาที(Creatinine clearance less than 15 mL per minute)  ผู้ป่วยโรคฟีโอโครโมไซโตมา(Pheochromocytoma)  ผู้ที่มีภาวะเลือดเป็นกรด(Metabolic acidosis)  ผู้ป่วยโรคความดันโลหิตต่ำ  และผู้ป่วยที่มีภาวะหลอดเลือด                 ส่วนปลายคือหลอดเลือดบริเวณแขน-ขาตีบตันในขั้นรุนแรง  ผู้ป่วยที่กล่าวมาทั้งหมดจัดอยู่ในกลุ่มเสี่ยงและห้ามใช้ยาเซลิโพรลอล  เพราะกลไกการออกฤทธิ์ของยาจะยิ่งทำให้อาการป่วยดังกล่าวทวีความรุนแรงและเป็นผลเสียต่อผู้ป่วยมากขึ้น 
สำหรับผู้ที่ได้รับยาเซลิโพรลอลอาจพบเห็นอาการข้างเคียง(ผลข้างเคียง)จากยานี้ได้  ไม่ว่าจะเป็นอาการวิงเวียน  รู้สึกร้อนวูบวาบ  ง่วงนอนแต่ก็นอนไม่หลับ และอ่อนเพลีย  อาการข้างเคียงบางอย่างอาจสร้างความรำคาญในการดำรงชีวิตแต่ก็ไม่ก่อให้เกิดอันตรายเท่าใดนัก 
กรณีที่ผู้ป่วยมีอาการดังต่อไปนี้ควรหยุดใช้ยาเซลิโพรลอล แล้วรีบมาพบแพทย์/มาโรงพยาบาลทันที/ฉุกเฉิน  เช่น  เกิดอาการหอบหืด  มีผื่นคันขึ้นตามตัว  ตาพร่ามองภาพไม่ชัดเจน  เกิดประสาทหลอน  ท้องเสียรุนแรง  อาเจียนรุนแรง 
ยาเซลิโพรลอล ยังก่อให้เกิดภาวะยาตีกัน(ปฏิกิริยาระหว่างยา)กับยากลุ่มอื่นๆได้หลายประเภท โดยเฉพาะกลุ่มยา Calcium antagonists(Calcium channel blockers), MAOIs, Digitalis, Clonidine, Insulin, และ Mefloquine 
ผู้ป่วย/ผู้บริโภคควรแจ้ง แพทย์ พยาบาล เภสัชกร ทุกครั้งที่เข้ารับการรักษาว่าตนเองมียาประเภทใดที่ใช้อยู่ก่อนหน้า เพื่อแพทย์  พยาบาล เภสัชกร ได้ใช้เป็นข้อมูลและปรับแนวทางการบริหารยาเหล่านั้นกับผู้ป่วยได้เหมาะสมมากยิ่งขึ้น 
 
 ///// เซลิโพรลอลมีสรรพคุณ(คุณสมบัติ)อย่างไร? ///// 
ยาเซลิโพรลอลมีสรรพคุณ/ข้อบ่งใช้ เช่น 
- รักษาโรคความดันโลหิตสูง 
- บำบัดอาการกล้ามเนื้อหัวใจขาดเลือด (Angina pectoris) 
 ///// เซลิโพรลอลมีกลไกการออกฤทธิ์อย่างไร? ///// 
ยาเซลิโพรลอล มีกลไกการออกฤทธิ์ต่อผนังหลอดเลือดในบริเวณตัวรับ(Receptor)ที่มีชื่อว่า Beta1 และ  Beta2 receptors  ส่งผลให้กล้ามเนื้อเรียบของผนังหลอดเลือดคลายตัวหรือขยายตัวได้กว้าง  ปริมาณเลือดจึงไหลเวียนผ่านหลอดเลือดได้สะดวกขึ้น  ด้วยกลไกเหล่านี้ จึงทำให้เกิดฤทธิ์การรักษาได้ตามสรรพคุณ 
 
 ///// เซลิโพรลอลมีรูปแบบการจัดจำหน่ายอย่างไร? ///// 
เซลิโพรลอลมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Celiprolol HCl(Hydrochloride) ขนาด 200 มิลลิกรัม/เม็ด 
 
 ///// เซลิโพรลอลมีขนาดรับประทานอย่างไร? ///// 
ยาเซลิโพรลอลมีขนาดรับประทาน เช่น 
 
- ผู้ใหญ่: รับประทานยา 200 มิลลิกรัม ก่อนอาหารครึ่งชั่วโมงหรือหลังอาหาร 2ชั่วโมง วันละ1ครั้ง  แพทย์อาจปรับขนาดรับประทานเป็น 400 มิลลิกรัม วันละ1ครั้ง หลังจากเริ่มใช้ยานี้ไปแล้วประมาณ 2–4 สัปดาห์ ควรรับประทานยานี้ช่วงท้องว่าง ก่อนอาหารเช้า ประมาณอย่างน้อย 30 นาที 
- เด็ก: ห้ามใช้ยานี้กับเด็ก 
อนึ่ง:  กรณีที่ใช้ยานี้แล้วอาการไม่ดีขึ้น ผู้ป่วยควรต้องรีบกลับมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                      ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมถึงยาเซลิโพรลอล ผู้ป่วยควรแจ้งแพทย์/พยาบาล และเภสัชกร ดังนี้ เช่น 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคหืด  โรคหัวใจ  โรคเบาหวาน		  รวมทั้งกำลังกินยา/ใช้ยาอะไรอยู่ เพราะยาเซลิโพรลอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเซลิโพรลอล  สามารถรับประทานยาทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มปริมาณยาเป็น 2เท่าให้รับประทานยาในขนาดปกติ 
แต่อย่างไรก็ดี การลืมรับประทานยาเซลิโพรลอล อาจจะทำให้ความดันโลหิตสูงขึ้นตามมา 
 ///// เซลิโพรลอลมีผลไม่พึงประสงค์อย่างไร? ///// 
ยาเซลิโพรลอลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น  หัวใจเต้นช้า  ความดันโลหิตต่ำ  หัวใจล้มเหลว  เกิดภาวะ Raynaud’s syndrome 
- ผลต่อสภาพจิตใจ:  เช่น  ประสาทหลอน  รู้สึกสับสน  ฝันร้าย 
- ผลต่อระบบประสาท:  เช่น   ความรู้สึกสัมผัสเพี้ยน 
- ผลต่อระบบทางเดินอาหาร:  เช่น   อาเจียน  ท้องเสีย  คลื่นไส้ 
- ผลต่อระบบสืบพันธุ์:  เช่น  สมรรถภาพทางเพศถดถอย 
- ผลต่อตา:  เช่น  ตาพร่า 
- ผลต่อตับ:  เช่น  เอนไซม์การทำงานของตับในเลือดเพิ่มสูงขึ้น 
- ผลต่อระบบการเผาผลาญพลังงานของร่างกาย:  เช่น  น้ำตาลในเลือด ต่ำหรือไม่ก็สูง 
 
 ///// มีข้อควรระวังการใช้เซลิโพรลอลอย่างไร? ///// 
มีข้อควรระวังการใช้ยาเซลิโพรลอล เช่น 
- ห้ามใช้กับผู้ที่แพ้ยานี้ 
- ห้ามรับประทานยานี้ร่วมกับเครื่องดื่มประเภทแอลกอฮอล์ ด้วยจะทำให้ผลข้างเคียงจากยานี้รุนแรงขึ้น 
- ห้ามใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร  และเด็ก  โดยไม่มีคำสั่งแพทย์ 
- ห้ามปรับขนาดรับประทานด้วยตนเอง และใช้ยาตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สีเม็ดยาเปลี่ยนไป 
- หมั่นตรวจสอบความดันโลหิตอยู่เป็นประจำตามแพทย์  พยาบาล เภสัชกร แนะนำ  หากพบว่าความดันโลหิตยังสูงโดยที่รับประทานยานี้ตามคำสั่งแพทย์อย่างถูกต้องแล้ว  ผู้ป่วยต้องรีบมาพบแพทย์/มาโรงพยาบาลก่อนวันแพทย์นัด เพื่อแพทย์พิจารณาปรับแนวทางการรักษา 
- มาพบแพทย์/มาโรงพยาบาลเพื่อการตรวจร่างกายและติดตามผลการรักษาจากแพทย์ ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเซลิโพรลอลด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เซลิโพรลอลมีปฏิกิริยาระหว่างยากับยาตัวอื่นอย่างไร? ///// 
ยาเซลิโพรลอลมีปฏิกิริยาระหว่างยากับยาตัวอื่น เช่น 
- ห้ามใช้ยาเซลิโพรลอลร่วมกับกลุ่มยา Calcium antagonists  ด้วยจะทำให้คลื่นไฟฟ้าหัวใจผิดปกติ 
- ห้ามใช้ยาเซลิโพรลอลร่วมกับกลุ่มยา MAOIs  เพราะอาจจะทำให้เกิดภาวะ                      ความดันโลหิตต่ำตามมา 
- หลีกเลี่ยงการใช้ยาเซลิโพรลอลร่วมกับยา Insulin  เพราะอาจทำให้เกิดภาวะ
น้ำตาลในเลือดต่ำตามมา 
- ห้ามใช้ยาเซลิโพรลอลร่วมกับกลุ่มยา Sympathomimetic อย่างเช่นยา  Adrenaline  เพราะจะทำให้เกิดฤทธิ์ต่อต้านซึ่งกันและกันจนส่งผลลดประสิทธิผลของยาทั้ง2 ลง 
 ///// ควรเก็บรักษาเซลิโพรลอลอย่างไร? ///// 
ควรเก็บยาเซลิโพรลอลภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และ
เก็บยาในภาชนะที่ปิดมิดชิด พ้น แสง/แสงแดด ความร้อนและความชื้น 
 ///// เซลิโพรลอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเซลิโพรลอล มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยาเซลิโพรลอล เช่น  Cardem, Selectol, Celipres, Celipro, Celol, Cordiax, Dilanorm 
 ///// บรรณานุกรม ///// 
https://www.drugbank.ca/drugs/DB04846[2017,May27] 
https://www.drugs.com/uk/pdf/leaflet/870051.pdf[2017,May27] 
http://www.medicinenet.com/beta_blockers/article.html[2017,May27] 
http://www.mims.com/thailand/drug/info/rizatriptan/?type=brief&amp;mtype=generic[2017,May27]
