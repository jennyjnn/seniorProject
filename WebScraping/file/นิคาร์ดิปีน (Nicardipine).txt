นิคาร์ดิปีน (Nicardipine)
 ///// บทนำ ///// 
ยานิคาร์ดิปีน (Nicardipine หรือ Nicardipine hydrochloride หรือ Cardene) เป็นยาในกลุ่ม Calcium channel blockers ทางคลินิกใช้เป็นยารักษาอาการโรคความดันโลหิตสูงและอาการเจ็บหน้าอกด้วยภาวะกล้ามเนื้อหัวใจขาดเลือด มีรูปแบบผลิตภัณฑ์เป็นทั้งยาชนิดรับประทานและยาฉีด ทางด้านกลไกการออกฤทธิ์จะเหมือนกับยา Nifedipine Amlodipine, Felodipine ซึ่งเป็นยาในกลุ่ม Calcium channel blockers เช่นกัน 
หลังยาเข้าสู่ร่างกาย ปริมาณยานิคาร์ดิปีนมากกว่า 95% จะเข้าจับกับพลาสมาโปรตีนในกระแสเลือด ตับมีหน้าที่คอยเปลี่ยนแปลงและทำลายโครงสร้างของยานี้อย่างต่อเนื่อง และต้องใช้เวลาประมาณ 8.6 ชั่วโมงในการกำจัดยานี้ออกจากร่างกายโดยผ่านทิ้งไปกับปัสสาวะและอุจจาระ 
การจะเลือกใช้ยานิคาร์ดิปีนเพื่อรักษาความดันโลหิตสูงในผู้ป่วยหรือไม่นั้นขึ้นอยู่กับดุลยพินิจของแพทย์ผู้รักษาแต่เพียงผู้เดียว โดยมีเงื่อนไขประกอบในการพิจารณาก่อนการใช้ยานี้ดังนี้เช่น 
- ผู้ป่วยต้องไม่มีประวัติแพ้ยาชนิดนี้มาก่อน 
- ต้องไม่อยู่ในภาวะให้นมบุตร 
- ไม่ป่วยด้วยภาวะหลอดเลือดแดงตีบ 
ยานิคาร์ดิปีนยังก่อให้เกิดอาการข้างเคียง (ผลข้างเคียง) ต่อระบบการทำงานของหัวใจ ต่อระ บบประสาท ต่อระบบทางเดินอาหาร ต่อกล้ามเนื้อ ต่อระบบการหายใจ ผิวหนัง และรวมถึงกระบวน การเผาผลาญพลังงานในร่างกายอีกด้วย 
อนึ่งสำหรับอาการข้างเคียงบางอย่างจะเป็นสัญญาณให้ทราบว่าผู้ป่วยไม่เหมาะสมที่จะใช้ยานิคาร์ดิปีน และควรหยุดการใช้ยานี้ทันทีเมื่อหลังใช้ยานี้แล้วพบอาการความดันโลหิตต่ำ เกิดภาวะหัวใจเต้นเร็ว หรือปวดศีรษะ 
คณะกรรมการอาหารและยาของไทยได้บรรจุยานิคาร์ดิปีนอยู่ในบัญชียาหลักแห่งชาติโดยระบุวัตถุประสงค์การใช้ยานิคาร์ดิปีนดังนี้ 
1. ใช้กับผู้ป่วยความดันโลหิตสูงที่เกิดอย่างฉุกเฉิน (Hypertensive emergencies) ที่ไม่มีภาวะแทรกซ้อนทางหัวใจ 
2. ใช้เป็นยาแทน (Alternative drug) ในกรณีที่ไม่สามารถใช้ยา Sodium nitroprusside (ยาลดความดันโลหิตสูง) หรือ Glyceryl trinitrate (Nitroglycerin) ได้ 
ทั้งนี้เราสามารถพบเห็นการใช้ยานิคาร์ดิปีนได้ตามสถานพยาบาลต่างๆและสามารถซื้อหายานิคาร์ดิปีนชนิดรับประทานได้จากร้านขายยาขนาดกลางขึ้นไป 
 ///// นิคาร์ดิปีนมีสรรพคุณ (คุณสมบัติ) อย่างไร? ///// 
ยานิคาร์ดิปีนมีสรรพคุณ/ข้อบ่งใช้เช่น 
- รักษาโรคความดันโลหิตสูง (Hypertension) 
- ป้องกันภาวะกล้ามเนื้อหัวใจขาดเลือด (Angina pectoris prophylaxis) 
- บำบัดรักษาอาการหัวใจล้มเหลว (Congestive heart failure) 
 ///// นิคาร์ดิปีนมีกลไกการออกฤทธิ์อย่างไร? ///// 
กลไกการออกฤทธิ์ของยานิคาร์ดิปีนคือ ตัวยาจะออกฤทธิ์โดยลดประจุไฟฟ้าแคลเซียมที่ถูกนำเข้าในกล้ามเนื้อเรียบซึ่งอยู่ที่ผนังเซลล์ของหลอดเลือดแดง ส่งผลให้หลอดเลือดขยายตัวและเป็นการเพิ่มปริมาณออกซิเจนที่ไปเลี้ยงอวัยวะต่างๆได้เป็นอย่างดี เป็นผลให้ความดันโลหิตกลับมาเป็นปกติ ลดอาการเจ็บหน้าอกจากภาวะกล้ามเนื้อหัวใจขาดเลือดตามสรรพคุณ 
 ///// นิคาร์ดิปีนมีรูปแบบการจัดจำหน่ายอย่างไร? ///// 
ยานิคาร์ดิปีนมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 10 มิลลิกรัม/เม็ด 
- ยาแคปซูลชนิดรับประทาน ขนาด 40 มิลลิกรัม/แคปซูล 
- ยาฉีด (หยดเข้าหลอดเลือดดำ) ขนาด 2 มิลลิกรัม/2 มิลลิลิตร 
- ยาฉีด (หยดเข้าหลอดเลือดดำ) ขนาด 10 มิลลิกรัม/10 มิลลิลิตร 
 ///// นิคาร์ดิปีนมีขนาดรับประทานอย่างไร? ///// 
ขนาดการใช้ยานิคาร์ดิปีนขึ้นกับชนิดของภาวะอาการและความรุนแรงของอาการ จึงอยู่ในดุลพินิจของแพทย์ผู้รักษาเป็นกรณีไป ในบทความนี้ขอยกตัวอย่างขนาดยารับประทานที่ใช้บำบัด รักษาโรคความดันโลหิตสูงและป้องกันภาวะหัวใจขาดเลือดเท่านั้นเช่น 
- ผู้ใหญ่ที่อายุตั้งแต่ 18 ปีขึ้นไป: รับประทานยานี้ครั้งละ 20 มิลลิกรัมวันละ 3 ครั้ง ขนาดที่ใช้คงระดับการรักษารับประทานครั้งละ 20 - 40 มิลลิกรัมวันละ3 ครั้ง ทั้งนี้สามารถรับประทานยานี้ก่อนหรือหลังอาหารก็ได้ 
- ผู้ที่อายุต่ำกว่า 18 ปี: ห้ามใช้ยานี้กับผู้ที่มีอายุต่ำกว่า 18 ปีด้วยยังไม่มีข้อมูลทางคลินิกมาสนับสนุนความปลอดภัยในการใช้ยากับผู้ป่วยกลุ่มนี้ 
*อนึ่ง: ขนาดการใช้ยานี้ที่เป็นยาฉีดขึ้นอยู่กับดุลยพินิจของแพทย์ผู้รักษาและยาฉีดมักจะถูกใช้แต่ในสถานพยาบาลเท่านั้น 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยานิคาร์ดิปีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยานิคาร์ดิปีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยานิคาร์ดิปีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยานิคาร์ดิปีนตรงเวลา 
 ///// นิคาร์ดิปีนมีผลไม่พึงประสงค์อย่างไร? ///// 
ยานิคาร์ดิปีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) กับระบบอวัยวะต่างๆของร่างกายได้ดังนี้เช่น 
- ผลต่อระบบหัวใจและหลอดเลือด: เกิดภาวะความดันโลหิตต่ำ หัวใจเต้นเร็ว เจ็บหน้าอก ชีพจรเต้นผิดจังหวะ ค่าการตรวจคลื่นไฟฟ้าหัวใจ (ECG/EKG) ผิดปกติ หัวใจเต้นผิดจังหวะ หัวใจหยุดเต้น เลือดไปเลี้ยงสมองน้อยลงก่ออาการโรคหลอดเลือดสมอง 
- ผลต่อระบบประสาท: มีอาการปวดศีรษะ อุณหภูมิของร่างกายเพิ่มขึ้น นอนไม่หลับ การได้ยินเสียงผิดปกติ มีภาวะตัวสั่น เวียนศีรษะ การเคลื่อนไหวร่างกายทำได้ลำบากขึ้น 
- ผลต่อระบบทางเดินอาหาร: คลื่นไส้ อาเจียน เบื่ออาหาร ปากแห้ง ท้องผูก เจ็บคอ 
- ผลต่อผิวหนัง: นิคาร์ดิปีนชนิดรับประทานอาจทำให้มีภาวะผื่นคันและเหงื่อออกมากได้ 
- ผลต่อกล้ามเนื้อ: อาจพบอาการปวดกล้ามเนื้อและปวดข้อ 
- ผลต่อระบบการหายใจ: อาจมีภาวะจมูกอักเสบ ไซนัสอักเสบ หายใจลำบาก รวมถึงอาจเกิดภาวะ น้ำท่วมปอด 
- ผลต่อสภาวะทางจิตใจ: อาจรู้สึกสับสน กระสับกระส่าย ฝันร้าย ซึมเศร้า และวิตกกังวล 
- ผลต่อระบบทางเดินปัสสาวะ: ปัสสาวะบ่อย 
- ผลต่อระบบเลือด: อาจทำให้เกิดภาวะเกล็ดเลือดต่ำ (Thrombocytopenia) 
- ผลต่อตับ: ทำให้ระดับเอนไซม์การทำงานของตับในเลือดเปลี่ยนแปลงไป 
- ผลต่อระบบต่อมไร้ท่อ: ทำให้มีภาวะน้ำตาลในเลือดสูง 
- ผลต่อตา: เกิดอาการตาพร่า การมองเห็นไม่ชัด และเยื่อตาอักเสบ 
 ///// มีข้อควรระวังการใช้นิคาร์ดิปีนอย่างไร? ///// 
มีข้อควรระวังการใช้ยานิคาร์ดิปีนเช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามซื้อยานี้มารับประทานเอง 
- ห้ามปรับขนาดรับประทานเองโดยมิได้ปรึกษาแพทย์ผู้รักษา 
- ห้ามใช้ยาที่มีสภาพเปลี่ยนแปลงจากเดิม 
- ยานี้ออกฤทธิ์เร็วพอประมาณ ความดันโลหิตควรลดลงกลับมาเป็นปกติหลังรับประทานยา 1 - 2 ชั่วโมง 
- หากใช้ยานี้แล้วอาการป่วยไม่ดีขึ้นควรต้องกลับมาพบแพทย์/มาโรงพยาบาลก่อนนัดโดยเร็ว 
- กรณีมีอาการวิงเวียนหลังการใช้ยานี้ควรหลีกเลี่ยงการขับขี่ยวดยานพาหนะใดๆรวมถึงการทำงานกับเครื่องจักรด้วยอาจเกิดอุบัติเหตุได้ง่าย 
- รับประทานยานี้ให้ตรงเวลาและสม่ำเสมอตามคำสั่งของแพทย์ 
- ปฏิบัติตัวตามคำแนะนำของแพทย์ไม่ว่าจะเป็นเรื่องอาหาร การพักผ่อน หรือการออกกำลังกาย 
- มาพบแพทย์ตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยานิคาร์ดิปีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// นิคาร์ดิปีนมีปฏิกิริยาระหว่างยากับยาตัวอื่นอย่างไร? ///// 
ยานิคาร์ดิปีนมีปฏิกิริยาระหว่างยากับยาตัวอื่นเช่น 
- การใช้ยานิคาร์ดิปีนร่วมกับยา Itraconazole อาจทำให้ระดับยานิคาร์ดิปีนในเลือดเพิ่มมากขึ้นจนเกิดอาการข้างเคียงตามมาเช่น เกิดอาการบวมน้ำของร่างกาย มีภาวะหัวใจเต้นผิดจังหวะ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- หลีกเลี่ยงการใช้ยานิคาร์ดิปีนร่วมกับยา Dolasetron (ยาแก้คลื่นไส้อาเจียน) ด้วยจะทำให้เกิดภาวะหัวใจเต้นผิดจังหวะ กรณีที่จำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยานิคาร์ดิปีนร่วมกับยา Ibuprofen อาจทำให้เกิดภาวะความดันโลหิตสูง หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- หลีกเลี่ยงการรับประทานยานิคาร์ดิปีนร่วมกับน้ำผลไม้ประเภท Grapefruit juice ด้วยจะทำให้ระดับของยานิคาร์ดิปีนในเลือดเพิ่มสูงขึ้นและทำให้เกิดอาการปวดศีรษะ ความดันโลหิตต่ำ หัวใจเต้นผิดจังหวะ เกิดอาการบวมตามร่างกาย เป็นต้น 
 ///// ควรเก็บรักษานิคาร์ดิปีนอย่างไร? ///// 
ควรเก็บยานิคาร์ดิปีนในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// นิคาร์ดิปีนมีชื่ออื่นอีกไหม? ผลิตจากบริษัทอะไรบ้าง? ///// 
ยานิคาร์ดิปีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Calcium_channel_blocker  [2016,Feb6] 
https://en.wikipedia.org/wiki/Nicardipine  [2016,Feb6] 
http://drug.fda.moph.go.th:81/nlem.in.th/medicine/essential/list/38#item-10247   [2016,Feb6] 
http://www.mims.com/Thailand/drug/info/Cardepine/?type=brief  [2016,Feb6] 
http://www.drugs.com/drug-interactions/nicardipine-index.html?filter=3&amp;generic_only=  [2016,Feb6]
