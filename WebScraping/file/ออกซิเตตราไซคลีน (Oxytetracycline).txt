ออกซิเตตราไซคลีน (Oxytetracycline)
 ///// บทนำ ///// 
ยาออกซิเตตราไซคลีน (Oxytetracycline) จัดเป็นยาต่อต้านแบคทีเรีย/ยาปฏิชีวนะที่ออกฤทธิ์กว้าง (ครอบคลุมแบคทีเรียได้หลายชนิด) ถือเป็นยาตระกูลเดียวกันกับยา Tetracycline เพียงแต่มีโครงสร้างทางเคมีแตกต่างกันเล็กน้อย กลไกหลักๆของออกซิเตตราไซคลีนคือ การก่อกวนการสร้างโปรตีนในตัวแบคทีเรีย ทำให้หยุดการเจริญเติบโตและไม่สามารถแพร่พันธุ์ได้อีก จากนั้นจะเป็นหน้าที่ของระบบภูมิคุ้มกันต้านทานโรคของร่างกายที่เข้ากำจัดแบคทีเรียที่ยังมีชีวิตและหลงเหลืออยู่ แต่มีแบคทีเรียบางชนิดที่สามารถพัฒนาตัวเองและทนต่อยานี้ได้เช่นกัน เป็นเหตุให้การรักษาด้วยออกซิเตตราไซคลีนแล้วในบางครั้งไม่ได้ผลเท่าที่ควร ทางคลินิกได้นำยาออกซิเตตราไซคลีนมาใช้รักษาการติดเชื้อต่างๆเช่น 
- กลุ่มแบคทีเรีย Chlamydia ซึ่งเป็นสาเหตุของการติดเชื้อในอวัยวะบริเวณทรวงอก (Psittacosis) การติดเชื้อที่เปลือกตา/หนังตา (Trachoma, โรคริดสีดวงตา) การติดเชื้อในท่อปัสสาวะ (Urethritis, ท่อปัสสาวะอักเสบ) 
- กลุ่มแบคทีเรียที่มีชื่อว่า Mycoplasma อันเป็นสาเหตุของโรคปอดบวม (Pneumonia) เป็นต้น 
- กลุ่มแบคทีเรีย Propionibacterium ที่เป็นสาเหตุของ สิว 
- ใช้ต่อต้านแบคทีเรีย Haemophilus influenzae ซึ่งเป็นสาเหตุของหลอดลมอักเสบ 
ทั้งนี้ รูปแบบยาแผนปัจจุบันของยาออกซิเตตราไซคลีนที่พบเห็นได้จะเป็นยาชนิดรับประทาน ยาใช้ภายนอก (เช่น ยาป้ายตาและยาทาผิวหนัง) ซึ่งขณะที่ยาออกซิเตตราไซคลีนดูดซึมเข้าสู่กระแสเลือด จะมีปริมาณยาประมาณ 20 - 40% ที่เข้าจับกับพลาสมาโปรตีน ยาบางส่วนจะถูกเปลี่ยนโครงสร้างทางเคมีโดยตับ โดยร่างกายต้องใช้เวลาประมาณ 9 ชั่วโมงเป็นอย่างต่ำเพื่อกำจัดยา 50% ออกจากกระแสเลือดโดยผ่านไปกับปัสสาวะและอุจจาระ 
ข้อจำกัดเด่นๆของการใช้ยานี้คือ ห้ามรับประทานพร้อมกับนม และควรรับประทานยาตอนกระเพาะอาหารว่าง นอกจากนี้ยังมีเงื่อนไขของการใช้ยานี้อีกมากมายที่ต้องคำนึงถึง ดังนั้นเพื่อความปลอดภัยของผู้บริโภค/ผู้ป่วย จึงควรใช้ยาตามคำสั่งของแพทย์ผู้รักษาอย่างเคร่งครัด 
 ///// ออกซิเตตราไซคลีนมีสรรพคุณ (คุณสมบัติ) อย่างไร? ///// 
ยาออกซิเตตราไซคลีนมีสรรพคุณใช้รักษาการติดเชื้อแบคทีเรียที่ตอบสนองต่อตัวยาออกซิเตตราไซคลีนเช่น 
- สิวอักเสบ 
- โรคโกโนเรีย/โรคหนองใน (Uncomplicated gonorrhea) 
- การติดเชื้อแบคทีเรียที่บริเวณเปลือกตา/หนังตา 
- การติดเชื้อแบคทีเรียของผิวหนัง 
 ///// ออกซิเตตราไซคลีนมีกลไกการออกฤทธิ์อย่างไร? ///// 
กลไกการออกฤทธิ์ของยาออกซิเตตราไซคลีนคือ ตัวยาจะเข้าจับกับสารพันธุกรรมของแบคทีเรียที่เรียกว่า ไรโบโซม (30S และ 50S Ribosome subunits) ส่งผลให้แบคทีเรียหยุดการสังเคราะห์โปรตีนและไม่สามารถแพร่พันธุ์ได้อีก ซึ่งยาออกซิเตตราไซคลีนสามารถออกฤทธิ์ได้ดีกับแบคทีเรียทั้งชนิดแกรมบวกและชนิดแกรมลบ และด้วยกลไกดังกล่าวจึงก่อให้เกิดฤทธิ์รักษาตามสรรพคุณ 
 ///// ออกซิเตตราไซคลีนมีรูปแบบการจัดจำหน่ายอย่างไร? ///// 
ยาออกซิเตตราไซคลีนมีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 250 มิลลิกรัม/เม็ด 
- ยาแคปซูลชนิดรับประทาน ขนาด 250 มิลลิกรัม/แคปซูล 
- ยาผงชนิดน้ำเชื่อม ขนาด 50 กรัม/ผงยา 100 กรัม 
- ยาขี้ผึ้งป้ายตาที่ผสมร่วมกับตัวยาอื่นเช่น Oxytetracycline 0.5% + Polymyxin B 10,000 ยูนิต/กรัม 
- ยาขี้ผึ้งทาฆ่าเชื้อบริเวณผิวหนังที่ผสมร่วมกับยาอื่นเช่น Oxytetracycline HCl 30 มิลลิกรัม + Polymyxin B sulfate 10,000 ยูนิต/กรัม 
 ///// ออกซิเตตราไซคลีนมีขนาดรับประทานอย่างไร? ///// 
ยาออกซิเตตราไซคลีนมีขนาดรับประทานสำหรับต่อต้านเชื้อแบคทีเรียที่ตอบสนองต่อยาออกซิเตตราไซคลีนดังนี้เช่น 
- ผู้ใหญ่และเด็กที่อายุมากกว่า 12 ปีขึ้นไป รับประทานครั้งละ 250 - 500 มิลลิกรัมวันละ 4 ครั้ง 
- เด็กอายุต่ำกว่า 12 ปี: ยังไม่มีข้อมูลชัดเจนถึงผลข้างเคียงของยานี้ในเด็กอายุต่ำกว่า 12 ปี ดังนั้นการใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษา 
*****หมายเหตุ: 
- ควรรับประทานยานี้ก่อนอาหาร 1 ชั่วโมงหรือหลังรับประทานอาหารไปแล้ว 2 ชั่วโมง 
- ในผู้ป่วยโรคไตแพทย์จะปรับขนาดรับประทานของยานี้ลดลงตามความเหมาะสมของร่างกายผู้ป่วยเป็นรายบุคคลไป 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
- ขนาดการใช้ยานี้ที่เป็นยาใช้ภายนอกให้ใช้ตามคำแนะนำของแพทย์ผู้รักษา 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาออกซิเตตราไซคลีน ผู้ป่วยควรแจ้งแพทย์/พยาบาลและ เภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาออกซิเตตราไซคลีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาออกซิเตตราไซคลีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็นสองเท่า 
 ///// ออกซิเตตราไซคลีนมีผลไม่พึงประสงค์อย่างไร? ///// 
ยาออกซิเตตราไซคลีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น เบื่ออาหาร คลื่นไส้ อาเจียน ท้องเสีย แพ้แสงแดด ลิ้นอักเสบ การกลืนลำบาก หลอดอาหารอักเสบ เกิดแผลในกระเพาะอาหาร เกิดพิษกับไต ลำไส้อักเสบ ปวดศีรษะ มีผื่นคันตามผิวหนัง ตาพร่า ความดันในกะโหลกศีรษะสูง 
สำหรับผู้ที่รับประทานยาออกซิเตตราไซคลีนเกินขนาด ควรรีบไปพบแพทย์เพื่อป้องกันการได้รับผลข้างเคียงที่มากเกินไปของยานี้ หากเพิ่งรับประทานออกซิเตตราไซคลีนไม่เกิน 1 ชั่วโมง แพทย์อาจล้างท้องหรือให้ผู้ป่วยดื่มนมหรือยาลดกรดเพื่อทำลายพิษของยาออกซิเตตราไซคลีน 
 ///// มีข้อควรระวังการใช้ออกซิเตตราไซคลีนอย่างไร? ///// 
มีข้อควรระวังการใช้ออกซิเตตราไซคลีนดังนี้เช่น 
- ห้ามใช้กับผู้ที่แพ้ยานี้ และกับผู้แพ้ยาในกลุ่มเตตราไซคลีน (Tetracycline) 
- ห้ามใช้ยานี้กับเด็กที่อายุต่ำกว่า 12 ปีลงมา 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- ห้ามรับประทานยานี้พร้อมนม 
- ระวังการใช้ยานี้กับผู้สูงอายุ 
- ระวังการใช้ยานี้กับผู้ป่วยโรคตับ โรคไต ผู้ป่วยโรคกล้ามเนื้ออ่อนแรง ผู้ป่วยโรค Lupuserythematosus 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาออกซิเตตราไซคลีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ออกซิเตตราไซคลีนมีปฏิกิริยาระหว่างยากับยาตัวอื่นอย่างไร? ///// 
ยาออกซิเตตราไซคลีนมีปฏิกิริยาระหว่างยากับยาตัวอื่นดังนี้เช่น 
- การใช้ยาออกซิเตตราไซคลีนร่วมกับยาลดกรดและยาวิตามินที่ประกอบด้วยธาตุเหล็ก อะลูมิเนียม แคลเซียม แมกนีเซียม และสังกะสี ด้วยตัวยาเหล่านี้จะก่อกวนและลดการดูดซึมของยาออกซิเตตราไซคลีนจนส่งผลต่อประสิทธิภาพการรักษา จึงควรหลีกเลี่ยงการใช้ยาทั้ง 2 กลุ่มร่วมกัน 
- การใช้ยาออกซิเตตราไซคลีนร่วมกับยาเม็ดคุมกำเนิดอาจทำให้ประสิทธิภาพของยาคุม กำเนิดด้อยลงไป หากจำเป็นต้องใช้ยาร่วมกันควรใช้วิธีคุมกำเนิดอื่นร่วมด้วยเช่น การใช้ถุงยางอนามัยชาย 
- การใช้ยาออกซิเตตราไซคลีนร่วมกับยา Lithium, Digoxin และ Theophylline อาจทำให้เพิ่มระดับความเข้มข้นของยาดังกล่าวในกระแสเลือด หากต้องใช้ร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาออกซิเตตราไซคลีนร่วมกับยาประเภทสาร Ergot alkaloids (สารชนิดหนึ่งที่พบในธรรมชาติที่มีผลต่อการหดตัวของหลอดเลือด) เช่น Ergotamine อาจเพิ่มความเสี่ยงของผลข้างเคียงจากกลุ่ม Ergot alkaloids หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาออกซิเตตราไซคลีนอย่างไร ///// 
ควรเก็บยาออกซิเตตราไซคลีนภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ออกซิเตตราไซคลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาออกซิเตตราไซคลีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Oxytetracycline [2015,March 21]
	2. http://www.mims.com/USA/drug/info/oxytetracycline/?type=full&amp;mtype=generic#Dosage [2015,March 21]
	3. https://www.mims.com/Thailand/drug/search/?q=oxytetracycline [2015,March 21]
	4. https://www.mims.com/THAILAND/Home/GatewaySubscription/?generic=oxytetracycline [2015,March 21]
	5. http://www.drugs.com/uk/oxytetracycline-250-mg-tablets-leaflet.html [2015,March 21]
	6. https://www.mims.com/Thailand/drug/info/Terramycin/?type=brief [2015,March 21]
	7. https://www.medicines.org.uk/emc/medicine/24414 [2015,March 21] 
	8. http://www.drugs.com/uk/oxytetracycline-tablets-250mg-1057.html [2015,March 21]
