เซโฟเพอราโซน (Cefoperazone)
 ///// บทนำ ///// 
ยาเซโฟเพอราโซน (Cefoperazone หรือ Cefoperazone sodium)เป็นยาปฏิชีวนะในกลุ่มยา เซฟาโลสปอริน/Cephalosporin รุ่นที่3 (Third-generation) มีฤทธิ์ต่อต้านการเจริญเติบโตของเชื้อแบคทีเรีย โดยมีกลไกยับยั้งการสร้างผนังเซลล์ของแบคทีเรีย  ยานี้สามารถรักษาการติดเชื้อแบคทีเรียชนิด Pseudomonas ที่ดื้อต่อการรักษาด้วยยาปฏิชีวนะชนิดอื่น และยานี้มักใช้ร่วมกับยา Sulbactam(ยาปฏิชีวนะอีกชนิดหนึ่ง)  ทางคลินิก จะใช้ยาเซโฟเพอราโซนเพื่อรักษา การติดเชื้อ/โรคติดเชื้อระบบทางเดินหายใจ    โรคติดเชื้อระบบ ทางเดินปัสสาวะ    โรค/การติดเชื้อในอุ้งเชิงกราน   โรคติดเชื้อที่ผิวหนัง   โรคติดเชื้อในช่องท้อง  โดยในแต่ละโรคจะมีขนาดการใช้ยานี้ที่แตกต่างกันออกไป ทั้งนี้ขึ้นอยู่กับชนิดของแบคทีเรียที่เป็นสาเหตุ 
รูปแบบยาแผนปัจจุบันของยาเซโฟเพอราโซน จะเป็นยาฉีด ที่มีการเตรียมยาโดยผสมตัวยานี้กับสารละลาย 5% Dextrose injection หรือกับสารละลาย Sodium chloride หรือกับน้ำกลั่น (Sterile water for injection) 
สำหรับข้อห้ามใช้ของยาเซโฟเพอราโซน คือห้ามใช้กับผู้ที่มีประวัติแพ้ยาเซโฟเพอราโซน หรือแพ้ยากลุ่มเซฟาโรสปอริน 
ผู้ป่วยที่ได้รับยาเซโฟเพอราโซน อาจทำให้แบคทีเรียที่มีประโยชน์ในลำไส้ใหญ่ตาย จนส่งผลให้เกิดการเจริญเติบโตของเชื้อแบคทีเรียในลำไส้ที่ชื่อ Clostridia และทำให้มีภาวะลำไส้ใหญ่อักเสบตามมา  หากพบอาการลำไส้ใหญ่อักเสบหลังจากใช้ยานี้  ต้อง               รีบให้ผู้ป่วยหยุดการใช้ยานี้ทันที แล้วรีบมาพบแพทย์/มาโรงพยาบาล 
จากการศึกษาเรื่องการใช้ยาเซโฟเพอราโซน กับสตรีตั้งครรภ์พบว่า ยานี้ไม่ก่อให้เกิดการวิกลรูป(ความพิการ)ของทารกในครรภ์ หรือการใช้ยานี้กับสตรีที่อยู่ในภาวะให้นมบุตร    พบว่า ตัวยานี้สามารถซึมผ่านน้ำนมมารดา และถูกส่งผ่านไปยังทารกได้  ดังนั้นการใช้ยา     เซโฟเพอราโซนกับสตรีที่อยู่ในภาวะให้นมบุตร จึงต้องเป็นไปตามคำสั่งของแพทย์ผู้รักษาแต่ผู้เดียว 
นอกจากนี้ ยังไม่มีข้อกำหนดที่ชัดเจนในการใช้ยาเซโฟเพอราโซนกับเด็ก  ซึ่งถือเป็นข้อที่ควรหลีกเลี่ยงอีกประการหนึ่ง 
ยาเซโฟเพอราโซน อาจส่งผลกระทบต่อระบบการทำงานของอวัยวะต่างๆของร่างกาย อย่างเช่น  ระบบเลือด  ตับ  ระบบทางเดินอาหาร  และไต  ดังนั้นจึงต้องระมัดระวังการใช้ยานี้กับผู้ที่มีประวัติเป็นโรคของอวัยวะต่างๆดังกล่าว 
ขนาดการใช้ยาเซโฟเพอราโซนโดยทั่วไป อยู่ในช่วง 2 – 4 กรัม/วัน โดยแบ่งการให้ยาเป็น 2 ช่วงเวลา หรือทุกๆ 12 ชั่วโมง  ส่วนระยะเวลาของการใช้ยานี้ ขึ้นอยู่กับชนิดและความรุนแรงของเชื้อโรค เช่น  การรักษาอาการป่วยจาก เชื้อ Streptococcus pyogenes ต้องใช้เวลาของการให้ยา 10 วันเป็นอย่างต่ำ เป็นต้น 
ยาเซโฟเพอราโซนสามารถเกิดภาวะยาตีกัน(ปฏิกิริยาระหว่างยา)กับยาอื่นๆได้ เช่น ยา Aminoglycoside และถือเป็นข้อห้ามใช้ยาทั้ง 2 ชนิดนี้ผสมร่วมกันโดยตรงในขวดยาเดียวกัน 
คณะกรรมการอาหารและยาของไทยได้ระบุให้สูตรตำรับยาเซโฟเพอราโซนกับตัวยา Sulbactam sodium บรรจุอยู่ในบัญชียาหลักแห่งชาติ   ซึ่งสามารถพบเห็นการใช้ยานี้ได้ตามสถานพยาบาลทั้งของรัฐบาล-เอกชนได้ทั่วไป  และการเลือกใช้ยานี้ จะต้องอยู่ภายใต้การควบคุมดูแลของแพทย์ผู้รักษาแต่เพียงผู้เดียว 
 
 ///// เซโฟเพอราโซนมีสรรพคุณ(คุณสมบัติ)อย่างไร? ///// 
ยาเซโฟเพอราโซนมีสรรพคุณ/ข้อบ่งใช้ เช่น 
- รักษาการติดเชื้อ/โรคติดเชื้อระบบทางเดินหายใจ ที่มีสาเหตุจากแบคทีเรียชนิด  
	Streptococcus pneumoniae, Hemophilus influenza,  Staphylococcus aureus, Streptococcus  pyogenes,  Pseudomonas aeruginosa,  Klebsiella pneumonia, Escherichia coli,  Proteus mirabilis,  Enterobacter species 
- รักษาการติดเชื้อของอวัยวะในช่องท้องที่มีสาเหตุจากเชื้อแบคทีเรีย Escherichia coli, Pseudomonas aeruginosa,  Anaerobic gram-negative bacilli,   Bacteroides fragilis 
- รักษาการติดเชื้อในกระแสเลือด(ภาวะพิษเหตุติดเชื้อ) ที่มีสาเหตุจากแบคทีเรีย                                                                      Streptococcus pneumoniae, Streptococcus agalactiae, Staphylococcus aureus,  Pseudomonas aeruginosa, Escherichia  coli,  Klebsiella pneumonia,  Proteus species, Clostridium species, Anaerobic gram-positive cocci 
- รักษาการติดเชื้อที่ผิวหนังที่มีสาเหตุจากแบคทีเรีย  Staphylococcus aureus,Streptococcus pyogenes,  Pseudomonas  aeruginosa 
- รักษาการติดเชื้ออุ้งเชิงกราน หรืออวัยวะของระบบสืบพันธุ์ในสตรี ที่มีสาเหตุจากแบคทีเรีย Neisseria gonorrhoeae, Staphylococcus epidermidis,  Streptococcus agalactiae, Clostridium species, Bacteroides  species,  Anaerobic gram-positive cocci,  Escherichia coli,  Pseudomonas aeruginosa 
 ///// เซโฟเพอราโซนมีกลไกการออกฤทธิ์อย่างไร? ///// 
ยาเซโฟเพอราโซน มีกลไกการออกฤทธิ์คือ ตัวยาเซโฟเพอราโซนจะรบกวนการสังเคราะห์สารเปปทิโดไกลแดน(Peptidoglycan)  ซึ่งเป็นส่วนประกอบสำคัญของผนังเซลล์แบคทีเรีย  จึงส่งผลให้แบคทีเรียหยุดการเจริญเติบโตและตายในที่สุด 
 ///// เซโฟเพอราโซนมีรูปแบบการจัดจำหน่ายอย่างไร? ///// 
ยาเซโฟเพอราโซนมีรูปแบบการจัดจำหน่าย เช่น 
- ยาฉีดขนาด 1 หรือ 2 มิลลิกรัม/ขวด 
- ยาฉีดที่ผสมร่วมกับตัวยา Sulbactam เช่น  Cefoperazone 500 มิลลิกรัม + Sulbactam 500 มิลลิกรัม/ขวด 
 ///// เซโฟเพอราโซนมีขนาดบริหารยาอย่างไร? ///// 
ยาเซโฟเพอราโซนมีขนาดบริหารยา/ใช้ยา เช่น 
- ผู้ใหญ่: ฉีดยาเข้าหลอดเลือดดำ หรือฉีดเข้ากล้ามเนื้อ ขนาด 1 – 2 กรัม/วัน โดยแบ่งการให้ยาทุก 12 ชั่วโมง กรณีที่มีการติดเชื้อรุนแรง แพทย์อาจต้องใช้ยาถึง 8 – 12 กรัม/วัน 
- เด็ก: ยังไม่มีข้อมูลที่แน่ชัดในด้านความปลอดภัยและขนาดการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียง                           ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเซโฟเพอราโซน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆอย่างเช่น โรคตับ  โรคไต  รวมถึงกำลังกินยา/ใช้ยาอะไรอยู่ เพราะยาเซโฟเพอราโซน อาจส่งผลให้อาการของโรคเหล่านั้นรุนแรงขึ้น หรืออาจเกิดภาวะยาตีกัน(ปฏิกิริยาระหว่างยา)กับยาต่างๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
การใช้ยา เซโฟเพอราโซน  จะกระทำแต่ในสถานพยาบาลที่มีบันทึกการใช้ยาอย่างเป็นระบบมาตรฐาน การลืมฉีดยาให้ผู้ป่วยจึงเกิดขึ้นได้ยากมากๆ  กรณีที่ผู้ป่วยมีข้อสงสัยว่ายังไม่ได้รับยานี้ สามารถสอบถามกับบุคคลากรทางการแพทย์ที่ให้บริการได้ทุกเวลา 
 
 ///// เซโฟเพอราโซนมีผลไม่พึงประสงค์อย่างไร? ///// 
ยาเซโฟเพอราโซนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อการทำงานของระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  ท้องเสีย คลื่นไส้ อาเจียน 
- ผลต่อระบบเลือด: เช่น  มีภาวะเกล็ดเลือดต่ำ   มีเม็ดเลือดขาวชนิดNeutrophil ต่ำและมีฮีโมโกบิน(Hemoglobin)ลดลง 
- ผลต่อตับ:  เช่น ค่าเอนไซม์การทำงานของตับในเลือดสูงเพิ่มขึ้น เช่น ค่า Serum glutamic-pyruvic transaminase 
- ผลต่อไต:  เช่น ระดับสารครีเอตินิน(Creatinine)ในเลือดสูงขึ้น 
 ///// มีข้อควรระวังการใช้เซโฟเพอราโซนอย่างไร? ///// 
มีข้อควรระวังการใช้ยาเซโฟเพอราโซน เช่น 
- ห้ามใช้กับผู้แพ้ยานี้ หรือแพ้ยากลุ่ม Cephalosporin 
- การใช้ยานี้กับเด็กต้องเป็นไปตามคำสั่งแพทย์เท่านั้น 
- ระวังการใช้ยานี้กับผู้ที่มีประวัติแพ้ยาเพนิซิลิน เพราะอาจแพ้ยานี้ได้ 
- ระวังการใช้ยานี้กับผู้ที่มีภาวะไต – ตับทำงานผิดปกติ 
- ระวังการใช้ยานี้กับหญิงตั้งครรภ์และหญิงที่อยู่ในภาวะให้นมบุตร 
- ระวังการใช้ยานี้กับผู้ที่มีโรคระบบทางเดินน้ำดีอุดตัน 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเซโฟเพอราโซนด้วย) ยาแผนโบราณทุกชนิด อาหารเสริมและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง         ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมถึงต้อง ปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เซโฟเพอราโซนมีปฏิกิริยาระหว่างยากับยาตัวอื่นอย่างไร? ///// 
ยาเซโฟเพอราโซนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเซโฟเพอราโซนร่วมกับยา Amikacin ด้วยสามารถทำให้เกิดความเสียหายต่อไตของผู้ป่วยได้ 
- ห้ามใช้ยาเซโฟเพอราโซนร่วมกับการดื่มเครื่องดื่มที่มีแอลกอฮอล์ ด้วยเสี่ยงต่อ               การเกิดภาวะ Disulfiram like reactions หรือมีอาการหัวใจเต้นเร็ว คลื่นไส้อาเจียน 
- การใช้ยาเซโฟเพอราโซนร่วมกับยาเม็ดคุมกำเนิดอย่าง Ethinyl estradiol อาจทำให้ประสิทธิภาพการคุมกำเนิดด้อยลงไป หากจำเป็นต้องใช้ยาร่วมกัน ควรใช้วิธีการคุมกำเนิดอื่นร่วมด้วย อย่างเช่น ห่วงยางอนามัยชาย 
- การใช้ยาเซโฟเพอราโซนร่วมกับยาProbenecid อาจทำให้ผู้ป่วยได้รับอาการข้างเคียงจากยาเซโฟเพอราโซนมากขึ้น หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาเซโฟเพอราโซนอย่างไร? ///// 
สามารถเก็บยาเซโฟเพอราโซนภายใต้อุณหภูมิ 25 องศาเซลเซียส(Celsius)       ยาที่ผสมเป็นสารละลายแล้วสามารถเก็บได้ไม่เกิน 24 ชั่วโมง ที่ 2-8 องศาเซลเซียส          เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เซโฟเพอราโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาเซโฟเพอราโซนที่จำหน่ายในประเทศไทย มียาชื่อการค้า และบริษัทผู้ผลิต เช่น 
 
 ///// บรรณานุกรม ///// 
https://en.wikipedia.org/wiki/Cefoperazone [2016,Oct8] 
http://drug.fda.moph.go.th:81/nlem.in.th/medicine/essential/list/85#item-8594 [2016,Oct8] 
http://drug.pharmacy.psu.ac.th/article/file/225_CEFOPERAZONE%20SODIUM%20plus%20sulbactam.pdf [2016,Oct8] 
https://www.drugs.com/drug-interactions/cefoperazone,cefobid-index.html?filter=2&amp;generic_only= [2016,Oct8]
