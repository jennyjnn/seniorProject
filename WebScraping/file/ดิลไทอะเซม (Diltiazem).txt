ดิลไทอะเซม (Diltiazem)
 ///// บทนำ ///// 
ยาดิลไทอะเซม (Diltiazem) เป็นยาในกลุ่ม Calcium channel blocker ทางคลินิกนำมารักษาโรคความดันโลหิตสูง ภาวะหัวใจขาดเลือด และอาการหัวใจเต้นผิดจังหวะ ในบางกรณีแพทย์ยังได้นำ ยานี้ไปใช้รักษาอาการปวดหัวไมเกรนอีกด้วย ผลข้างเคียงที่พึงระวังจากยานี้ได้แก่ อาการความดันโลหิตต่ำและภาวะหัวใจเต้นช้าผิดจังหวะ รูปแบบของยาแผนปัจจุบันของยานี้จะเป็นยาชนิดรับประทานและยาฉีด 
ตัวยาดิลไทอะเซมสามารถดูดซึมจากระบบทางเดินอาหารได้ประมาณ 40% อวัยวะตับจะคอยเปลี่ยนแปลงโครงสร้างของดิลไทอะเซมอย่างต่อเนื่อง ร่างกายต้องใช้เวลาประมาณ 3 - 4.5 ชั่วโมง ในการกำจัดยา 50% ออกจากกระแสเลือดโดยผ่านทิ้งไปกับปัสสาวะและอุจจาระ 
คณะกรรมการอาหารและยาของไทยได้บรรจุยาดิลไทอะเซมลงในบัญชียาหลักแห่งชาติ โดยมีวัตถุประสงค์เพื่อรักษาโรคหัวใจขาดเลือด (Ischemic heart disease) 
การใช้ยานี้กับผู้ป่วยจะต้องเป็นไปตามคำสั่งของแพทย์เท่านั้น ห้ามผู้ป่วยหยุดหรือปรับขนาดรับประทานด้วยตนเอง 
 ///// ดิลไทอะเซมมีสรรพคุณ (คุณสมบัติ) อย่างไร? ///// 
ยาดิลไทอะเซมมีสรรพคุณดังนี้ 
- รักษาภาวะกล้ามเนื้อหัวใจขาดเลือด (Angina pectoris) 
- รักษาโรคความดันโลหิตสูง (Hypertension) 
- รักษาอาการหัวใจเต้นผิดจังหวะ (Cardiac arrhythmias) 
 ///// ดิลไทอะเซมมีกลไกการออกฤทธิ์อย่างไร? ///// 
กลไกการออกฤทธิ์ของยาดิลไทอะเซมคือ ตัวยาจะช่วยขยายหลอดเลือดแดงโดยออกฤทธิ์ยับยั้งการดูดซึมประจุแคลเซียมในบริเวณผนังหลอดเลือดแดงและกล้ามเนื้อหัวใจ นอกจากนี้ยังช่วยเพิ่มปริมาณออกซิเจนที่ไปหล่อเลี้ยงหัวใจได้มากขึ้น จากกลไกดังกล่าวส่งผลให้เกิดฤทธิ์การรักษาตามสรรพคุณ 
 ///// ดิลไทอะเซมมีรูปแบบการจัดจำหน่ายอย่างไร? ///// 
ยาดิลไทอะเซมมีรูปแบบการจัดจำหน่ายดังนี้เช่น 
- ยาเม็ด ขนาด 30, 60 และ 120 มิลลิกรัม/เม็ด 
- ยาแคปซูล ขนาด 90, 100, 120, 180, 200, 240, 300 และ 360 มิลลิกรัม/แคปซูล 
- ยาฉีด ขนาด 10 และ 50 มิลลิกรัม/ขวด 
 ///// ดิลไทอะเซมมีขนาดรับประทานอย่างไร? ///// 
ยาดิลไทอะเซมมีขนาดรับประทานดังนี้เช่น 
ก. สำหรับโรคกล้ามเนื้อหัวใจขาดเลือด (Angina pectoris): 
- ผู้ใหญ่: เริ่มต้นรับประทาน 60 มิลลิกรัมวันละ 3 ครั้งเช้า - กลางวัน - เย็น หากจำเป็นแพทย์อาจปรับขนาดรับประทานเป็น 360 - 480 มิลลิกรัม/วัน 
- เด็ก: ยังไม่มีข้อมูลที่ชัดเจนถึงผลและผลข้างเคียงจากการใช้ยานี้กับผู้ป่วยเด็กที่ป่วยเป็นโรคหัวใจขาดเลือด ดังนั้นการใช้ยานี้ในเด็กจึงอยู่ในดุลพินิจของแพทย์ผู้รักษา 
ข. สำหรับผู้ป่วยความดันโลหิตสูง (Hypertension): 
- ผู้ใหญ่: เริ่มต้นรับประทาน 60 - 120 มิลลิกรัมเช้า - เย็น หากจำเป็นแพทย์อาจปรับขนาดรับประทานได้ถึง 360 มิลลิกรัม/วัน 
- เด็ก:	รับประทาน 1.5 - 2 มิลลิกรัม/น้ำหนักตัว 1 กิโลกรัม/วันทุก 8 ชั่วโมง ห้ามใช้ยาเกิน 6 มิลลิกรัม/น้ำหนักตัว 1 กิโลกรัม/วัน และขนาดรับประทานสูงสุดไม่เกิน 360 มิลลิกรัม/วัน 
*****หมายเหตุ: 
- สามารถรับประทานยานี้ก่อนหรือพร้อมอาหารก็ได้ 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาดิลไทอะเซม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาดิลไทอะเซมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาดิลไทอะเซมสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ดิลไทอะเซมมีผลไม่พึงประสงค์อย่างไร? ///// 
ยาดิลไทอะเซมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ปวดศีรษะ บวมบริเวณข้อเท้า ความดันโลหิตต่ำ วิงเวียน อ่อนแรง หน้าแดง คลื่นไส้ รู้สึกไม่สบายในทางเดินอาหาร อาจพบผื่นคัน ผิวหนังมีสะเก็ดลอก แพ้แสงแดด และอาจเกิดโรคตับอักเสบ 
สำหรับผู้ที่ได้รับยานี้เกินขนาดอาจพบอาการช็อกจากหัวใจเต้นช้าและจากมีความดันโลหิตต่ำ หัวใจเต้นผิดจังหวะ คลื่นไฟฟ้าหัวใจ (ECG) ผิดปกติ บางคนอาจพบอาการหัวใจล้มเหลวหรือหัวใจหยุดเต้น หากพบอาการดังกล่าวให้รีบนำผู้ป่วยส่งโรงพยาบาล ซึ่งแพทย์จะให้การรักษาโดยใช้วิธีล้างท้องและให้ยาถ่านกำมันต์ (Activated charcoal) กับผู้ป่วยเพื่อลดปริมาณยาที่จะถูกดูดซึมเข้าสู่ร่างกาย 
 ///// มีข้อควรระวังการใช้ดิลไทอะเซมอย่างไร? ///// 
มีข้อควรระวังการใช้ยาดิลไทอะเซมดังนี้เช่น 
- ห้ามใช้ในผู้แพ้ยานี้ 
- ห้ามใช้ยานี้กับผู้ป่วยที่มีความผิดปกติในการเต้นของหัวใจ ผู้ป่วยโรค Porphyria (โรคทางพันธุกรรมที่พบได้ยากที่มีความผิดปกติของเอนไซม์สร้างสารฮีมของเม็ดเลือดแดง) ผู้ป่วยด้วยโรคหัวใจล้มเหลว ผู้ป่วยที่มีภาวะหัวใจเต้นช้าผิดปกติ ผู้ป่วยด้วยอาการหัวใจเต้นช้าผิดจังหวะ 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- ระวังการใช้ยานี้ในผู้สูงอายุ 
- ระวังการใช้ยานี้กับผู้ที่มีภาวะตับและ/หรือไตทำงานผิดปกติ ผู้ป่วยที่มีอาการของหัวใจเต้นผิดปกติ ผู้ป่วยเบาหวาน ผู้ป่วยโรคความดันโลหิตต่ำ 
- หลีกเลี่ยงการใช้ยานี้ต่อเนื่องเป็นเวลานาน ควรใช้ยาตามคำสั่งแพทย์โดยเคร่งครัด 
- ระวังการใช้ยานี้ในผู้ป่วยที่มีภาวะหัวใจเต้นช้า และผู้ที่ใช้ยากลุ่มเบต้า-บล็อกเกอร์ (Beta blocker) หรือยา Digitalis ด้วยอาจทำให้เกิดการพัฒนาเป็นโรคหัวใจได้มากยิ่งขึ้น 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาดิลไทอะเซมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ดิลไทอะเซมมีปฏิกิริยาระหว่างยากับยาตัวอื่นอย่างไร? ///// 
ยาดิลไทอะเซมมีปฏิกิริยาระหว่างยากับยาตัวอื่นดังนี้เช่น 
- การใช้ยาดิลไทอะเซมร่วมกับยาลดกรดเช่น Cimetidine สามารถเพิ่มความเข้มข้นของยาดิลไทอะเซมในกระแสเลือด และส่งผลให้เกิดอาการข้างเคียง/ผลข้างเคียงของยาดิลไทอะเซมติดตามมา หากไม่มีความจำเป็นใดๆควรเลี่ยงการใช้ยาร่วมกัน 
- การใช้ยาดิลไทอะเซมร่วมกับยา Atenolol สามารถเพิ่มผลข้างเคียงของยาดิลไทอะเซมได้มากยิ่งขึ้นเช่น อาจพบอาการปวดศีรษะ เป็นลม บวมปลายมือ - เท้า หัวใจเต้นผิดจังหวะ หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีๆไป 
- การใช้ยาดิลไทอะเซมร่วมกับยารักษาโรคเก๊าต์เช่น Colchicine สามารถก่อให้เกิดผลข้างเคียงที่รุนแรงตามมาเช่น ส่งผลให้เกิดการทำงานผิดปกติของกล้ามเนื้อ เม็ดเลือด รวมถึงระบบประสาทและอวัยวะอื่นๆของร่างกายอาทิ ตับและไตอีกด้วย การจะใช้ยาร่วมกันแพทย์จะปรับลดขนาดของ Colchicine ลง หรือเว้นช่วงการใช้ยาให้ห่างกัน 14 วันเป็นอย่างต่ำ 
- การใช้ยาดิลไทอะเซมร่วมกับยา Cisapride สามารถทำให้ระดับยา Cisapride ในกระแสเลือดเพิ่มมากขึ้นจนส่งผลให้หัวใจเต้นผิดจังหวะ อาจมีอาการวิงเวียน เป็นลม อึดอัดและหายใจไม่ออก/หายใจลำบากร่วมด้วย เพื่อความปลอดภัยจึงควรหลีกเลี่ยงการใช้ยาร่วมกัน 
 ///// ควรเก็บรักษาดิลไทอะเซมอย่างไร? ///// 
สามารถเก็บยาดิลไทอะเซมที่อุณหภูมิ 15 - 30 องศาเซลเซียส ห้ามเก็บยาในช่องแช่แข็ง ของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ดิลไทอะเซมมีชื่ออื่นอีกไหม? ผลิตจากบริษัทอะไรบ้าง? ///// 
ยาดิลไทอะเซมที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Diltiazem [2015,Feb21]
	2 http://www.mims.com/USA/drug/info/diltiazem%20hydrochloride/?type=full&amp;mtype=generic#Dosage [2015,Feb21]
	3 http://www.drugs.com/drug-interactions/diltiazem-index.html?filter=3&amp;generic_only= [2015,Feb21]
	4 http://reference.medscape.com/drug/cardizem-cd-diltiazem-342374 [2015,Feb21]
	5 http://drug.fda.moph.go.th:81/nlem.in.th/search?keyword=diltiazem [2015,Feb21]
	6 http://www.mims.com/Thailand/drug/search/?q=diltiazem [2015,Feb21]
	7 http://www.mims.com/Thailand/drug/search/?q=diltiazem&amp;page=0 [2015,Feb21]
	8 http://www.nhs.uk/medicine-guides/pages/MedicineOverview.aspx?condition=Angina&amp;medicine=Diltiazem&amp;preparation=Diltiazem%2060mg%20modified-release%20capsules [2015,Feb21]
	9 http://www.empr.com/cardizem/drug/224/ [2015,Feb21]
	10 http://www.mayoclinic.org/drugs-supplements/diltiazem-oral-route/proper-use/drg-20071775 [2015,Feb21]
