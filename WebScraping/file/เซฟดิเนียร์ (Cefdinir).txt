เซฟดิเนียร์ (Cefdinir)
 ///// บทนำ ///// 
ยาเซฟดิเนียร์(Cefdinir)เป็นยาปฏิชีวนะในกลุ่มเซฟาโลสปอรินรุ่นที่ 3 (Third-generation cephalosporins) ซึ่งมีโครงสร้างเคมีคล้ายกับยา Cefixime(ยาปฏิชีวนะชนิดหนึ่ง) ถูกวางจำหน่ายครั้งแรกในปี ค.ศ.1991 (พ.ศ.2534)  ยาเซฟดิเนียร์เป็นยาปฏิชีวนะที่ออกฤทธิ์กว้างขวาง สามารถฆ่าเชื้อแบคทีเรียได้หลายชนิดไม่ว่าจะเป็นแบคทีเรียชนิดแกรมบวกหรือชนิดลบที่เป็นสาเหตุของโรค  ปอดบวม  ไซนัสอักเสบ  หลอดลมอักเสบ  รูปแบบเภสัชภัณฑ์ของยาเซฟดิเนียร์เป็นยารับประทาน 
ตัวยาเซฟดิเนียร์สามารถถูกดูดซึมจากระบบทางเดินอาหารเข้าสู่กระแสเลือดได้ประมาณ 16–21%  ตัวยาจะมีเวลาอยู่ในร่างกายได้นานประมาณ 1.1–2.3 ชั่วโมงก่อนที่จะถูกขับทิ้งไปกับปัสสาวะ 
กลไกหลักๆที่ทำให้ยาเซฟดิเนียร์ต่อต้านแบคทีเรียได้ คือ การยับยั้งการสร้างผนังเซลล์ของแบคทีเรียนั่นเอง  โดยยาเซฟดิเนียร์สามารถใช้ได้กับทั้งผู้ใหญ่และเด็ก  ในสูตรตำรับยาเซฟดิเนียร์สำหรับเด็กพบว่า ตัวยานี้สามารถจับตัวกับธาตุเหล็กในอาหารจากระบบทางเดินอาหารจนอาจทำให้อุจจาระมีสีแดงหรือมีสีเหมือนสนิม  ทำให้เกิดความเข้าใจว่ามีเลือดปนมากับอุจจาระ  กรณีดังกล่าวอาจไม่ใช่เรื่องน่าตกใจกลัวเท่าใดนัก 
กรณีใช้ยาเซฟดิเนียร์แล้ว  หากผู้ป่วยมีอาการ ปวดท้อง  น้ำหนักตัวลด  ถ่ายเหลว/ท้องเสียมีลักษณะอุจจาระเป็นสีแดง ต้องรีบนำผู้ป่วยมาพบแพทย์/มาโรงพยาบาลโดยเร็ว เพราะอาการเหล่านี้มักจะมีสาเหตุจากเชื้อแบคทีเรียที่มีชื่อว่า Clostridium difficile ซึ่งยาเซฟดิเนียร์ไม่สามารถต่อต้านเชื้อชนิดนี้ได้ 
ยาเซฟดิเนียร์ มี ข้อจำกัด  ข้อควรระวัง รวมถึงข้อมูลความปลอดภัยการใช้ยานี้ที่ควรทราบดังนี้ เช่น 
 
- ห้ามใช้ยาเซฟดิเนียร์กับผู้ที่มีประวัติแพ้ยานี้ และ/หรือแพ้ยาเซฟาโลสปอริน 
- ห้ามใช้กับผู้ที่เพิ่งได้รับวัคซีนโรคไทฟอยด์   วัคซีนวัณโรค   วัคซีน อหิวาตกโรค ด้วยจะทำให้วัคซีนนั้นๆด้อยประสิทธิภาพลง 
- ยานี้สามารถรับประทานได้ทั้งก่อนหรือหลังอาหารก็ได้  หากรับประทานยานี้ก่อนอาหารแล้วมีอาการไม่สบายในช่องท้อง ให้ผู้ป่วยเปลี่ยนมารับประทานยาหลังอาหารจะช่วยบรรเทาอาการดังกล่าวได้ 
- มีโรคประจำตัวบางประเภทที่ควรหลีกเลี่ยงการใช้ยาเซฟดิเนียร์  ด้วยอาการโรคดังกล่าวอาจทวีความรุนแรงมากขึ้นเมื่อใช้ยานี้ เช่น  โรคเกี่ยวกับการแข็งตัวของเลือด  โรคไต  โรคลมชัก  โรคเบาหวาน  โรคของระบบทางเดินอาหาร เป็นต้น 
- ห้ามรับประทานยาเซฟดิเนียร์ร่วมกับยาที่มีส่วนประกอบของเกลืออะลูมิเนียม  (เช่นยา Aluminium hydroxide)  แมกนีเซียม(เช่นยา Magnesium sulfate) และธาตุเหล็ก(เช่นยา Ferrous sulfate)  ด้วยเกลือแร่ดังกล่าวจะทำให้ลดการดูดซึมของตัวยาเซฟดิเนียร์จากระบบทางเดินอาหาร หรือต้องเว้นระยะเวลารับประทานห่างจากการรับประทานยาเซฟดิเนียร์  2 ชั่วโมง เป็นอย่างต่ำ 
- หากพบอาการ วิงเวียน  ง่วงนอน  หลังการรับประทานยานี้ ต้องเลี่ยงการขับขี่ยวดยานพาหนะต่างๆ หรือการทำงานกับเครื่องจักร ด้วยจะเกิดอุบัติเหตุได้ง่าย 
- ขณะใช้ยานี้แล้วมีอาการท้องเสีย หรือถ่ายอุจจาระเป็นเลือด  ห้ามผู้ป่วยรับประทานยาแก้ท้องเสียด้วยตนเอง  ให้รีบกลับมาปรึกษาแพทย์/มาโรงพยาบาลเพื่อแพทย์ทำการรักษาอย่างถูกหลักวิชาการ 
- ผู้ป่วยโรคเบาหวานที่ได้รับยาเซฟดิเนียร์ อาจส่งผลให้ค่าน้ำตาลในเลือด เปลี่ยนแปลงไป อาจทั้งสูงขึ้นหรือต่ำลง แพทย์จะเป็นผู้ปรับขนาดการใช้ยาเซฟดิเนียร์และยารักษาเบาหวานได้เหมาะสมที่สุด 
- การใช้ยานี้ต้องรับประทานอย่างต่อเนื่องจนครบตามแพทย์สั่งถึงแม้อาการป่วยจะดีขึ้นภายใน 1–2 วันของการรับประทานยานี้ ผู้ป่วยยังคงต้องรับประทานยาจนครบเทอมการรักษา  ทั้งนี้เพื่อเป็นการป้องกันการดื้อยาของแบคทีเรีย 
- ยานี้ใช้รักษาการติดเชื้อแบคทีเรียเท่านั้น ห้ามนำไปรักษาอาการติดเชื้อไวรัสหรือติดเชื้อราโดยเด็ดขาด 
- การใช้ยานี้เป็นเวลานานหรือบ่อยจนเกินไป อาจทำให้มีการติดเชื้อชนิดอื่นๆที่ไม่ตอบสนองต่อยาเซฟดิเนียร์แทรกซ้อนขึ้นมาได้ เช่น แบคทีเรียชนิดอื่น หรือเชื้อรา 
- ต้องระวังการใช้ยานี้ร่วมกับยา Probenecid  ด้วยจะทำให้ผู้ป่วยได้รับอาการข้างเคียง(ผลข้างเคียง)ของยาเซฟดิเนียร์ได้มากยิ่งขึ้น 
ในประเทศไทยโดยคณะกรรมการอาหารและยาได้ระบุให้ยาเซฟดิเนียร์อยู่ในประเภทยาอันตราย  การใช้ยานี้จึงควรอยู่ภายใต้การดูแลของแพทย์เท่านั้น และผู้บริโภค/ผู้ป่วยควรหลีกเลี่ยงการซื้อยานี้มารับประทานเอง 
 
 ///// เซฟดิเนียร์มีสรรพคุณ(คุณสมบัติ)อย่างไร ///// 
ยาเซฟดิเนียร์มีสรรพคุณ/ข้อบ่งใช้เพื่อ ใช้รักษาการติดเชื้อแบคทีเรียที่เป็นสาเหตุของ 
- โรคปอดบวม (Pneumonia) 
- หลอดลมอักเสบ (Bronchitis) 
- ไซนัสอักเสบ (Sinusitis) 
- ผิวหนังอักเสบ (Skin of soft tissue infection) 
- ทอนซิลอักเสบ (Tonsillitis) 
- คออักเสบ/ คอหอยอักเสบ (Pharyngitis) 
- หูชั้นกลางอักเสบ (Otitis Media) 
 ///// เซฟดิเนียร์มีกลไกการออกฤทธิ์อย่างไร? ///// 
ยาเซฟดิเนียร์เป็นยาปฏิชีวนะที่มีกลไกการออกฤทธิ์ต่อต้านแบคทีเรียที่ผลิตเอนไซม์ ชื่อ เบต้า-แลคแทมเมส (Against beta-lactamase–producing organisms)ที่เป็นเอนไซม์ใช้สร้างผนังเซลล์ของแบคทีเรีย   ซึ่งตัวยาเซฟดิเนียร์จะยับยั้งเอนไซม์นี้ในการสร้างผนังเซลล์ของแบคทีเรีย จึงทำให้แบคทีเรียหยุดการเจริญเติบโต ไม่สามารถแบ่งเซลล์หรือกระจายพันธุ์ และตายลงในที่สุด 
 
 ///// เซฟดิเนียร์มีรูปแบบการจัดจำหน่ายอย่างไร? ///// 
ยาเซฟดิเนียร์มีรูปแบบการจัดจำหน่าย เช่น 
- ยาแคปซูลชนิดรับประทานที่ประกอบด้วยตัวยา Cefdinir ขนาด 100 มิลลิกรัม/แคปซูล 
- ยาน้ำแขวนตะกอนชนิดรับประทานที่ประกอบด้วย Cefdinir ขนาด 125 มิลลิกรัม/5 มิลลิลิตร 
 
 ///// เซฟดิเนียร์มีขนาดรับประทานอย่างไร? ///// 
ยาเซฟดิเนียร์ มีขนาดรับประทาน เช่น 
ก.	สำหรับรักษาโรคปอดบวม: 
- ผู้ใหญ่และเด็กอายุตั้งแต่ 13 ปีขึ้นไป: รับประทานยาขนาด 300 มิลลิกรัม ทุก 12 ชั่วโมง เป็นเวลา 10–14 วัน 
- เด็กอายุต่ำกว่า 13 ปี: ขนาดยาขึ้นกับดุลพินิจของแพทย์ 
ข. สำหรับรักษาหลอดลมอักเสบ: 
- ผู้ใหญ่และเด็กอายุตั้งแต่ 13 ปีขึ้นไป: รับประทานยาขนาด 300 มิลลิกรัม ทุก 12 ชั่วโมง เป็นเวลา 5–10 วัน หรือ รับประทานยาขนาด 600 มิลลิกรัม ทุก 24 ชั่วโมง เป็นเวลา 10 วัน 
- เด็กอายุต่ำกว่า 13 ปี: ขนาดยาขึ้นกับดุลพินิจของแพทย์ 
ค.สำหรับรักษาไซนัสอักเสบ: 
- ผู้ใหญ่และเด็กอายุตั้งแต่ 13 ปีขึ้นไป: รับประทานยาขนาด 300 มิลลิกรัม ทุก 12 ชั่วโมง เป็นเวลา 10 วัน หรือ รับประทานยาขนาด 600 มิลลิกรัม ทุก 24 ชั่วโมง เป็นเวลา 10 วัน 
- เด็กอายุ 6 เดือน – 12 ปี: รับประทานยาขนาด 7 มิลลิกรัม/น้ำหนักตัว 1 กิโลกรัม ทุก 12 ชั่วโมง  เป็นเวลา 10 วัน หรือ รับประทานยาขนาด 14 มิลลิกรัม/น้ำหนักตัว 1 กิโลกรัม ทุก 24 ชั่วโมง  เป็นเวลา 10 วัน โดยขนาดรับประทานสูงสุดไม่เกิน 600 มิลลิกรัม/วัน 
- เด็กอายุต่ำกว่า 6เดือน  : ขนาดยาขึ้นกับดุลพินิจของแพทย์ 
ง.สำหรับรักษาการติดเชื้อจากแบคทีเรียที่ผิวหนัง: 
- ผู้ใหญ่และเด็กอายุตั้งแต่ 13 ปีขึ้นไป: รับประทานยาขนาด 300 มิลลิกรัม ทุก 12 ชั่วโมง เป็นเวลา 10 วัน 
- เด็กอายุ 6 เดือน–12 ปี: รับประทานยาขนาด 7 มิลลิกรัม/น้ำหนักตัว 1 กิโลกรัม ทุก 12 ชั่วโมงเป็นเวลา 10 วัน โดยขนาดรับประทานสูงสุดไม่เกิน 600 มิลลิกรัม/วัน 
- เด็กอายุต่ำกว่า 6เดือน  : ขนาดยาขึ้นกับดุลพินิจของแพทย์ 
จ.สำหรับรักษาทอลซิลอักเสบ หรือ คออักเสบ: 
- ผู้ใหญ่และเด็กอายุตั้งแต่ 13 ปีขึ้นไป: รับประทานยาขนาด 300 มิลลิกรัม ทุก 12 ชั่วโมง เป็นเวลา 5–10 วัน หรือรับประทานยาขนาด 600 มิลลิกรัม ทุก 24 ชั่วโมง เป็นเวลา 10 วัน 
- เด็กอายุ 6 เดือน – 12 ปี: รับประทานยาขนาด 7 มิลลิกรัม/น้ำหนักตัว 1 กิโลกรัม ทุก 12 ชั่วโมง  เป็นเวลา 5–10 วัน หรือ รับประทานยาขนาด 14 มิลลิกรัม/น้ำหนักตัว 1 กิโลกรัม ทุก 24 ชั่วโมง เป็นเวลา 10 วัน โดยขนาดรับประทานสูงสุดไม่เกิน 600 มิลลิกรัม/วัน 
- เด็กอายุต่ำกว่า 6เดือน  : ขนาดยาขึ้นกับดุลพินิจของแพทย์ 
ฉ. สำหรับรักษาหูชั้นกลางอักเสบ: 
- ผู้ใหญ่และเด็กอายุตั้งแต่ 13 ปีขึ้นไป: การใช้ยานี้ขึ้นกับดุลพินิจของแพทย์ 
- เด็กอายุ 6 เดือน – 12 ปี : รับประทานยาขนาด 7 มิลลิกรัม/น้ำหนักตัว 1 กิโลกรัม ทุก 12 ชั่วโมง เป็นเวลา 5–10 วัน หรือรับประทานยาขนาด 14 มิลลิกรัม/น้ำหนักตัว 1 กิโลกรัม ทุก 24 ชั่วโมง  เป็นเวลา 10 วัน โดยขนาดรับประทานสูงสุดไม่เกิน 600 มิลลิกรัม/วัน 
- เด็กอายุต่ำกว่า 6เดือน  : ขนาดยาขึ้นกับดุลพินิจของแพทย์ 
อนึ่ง: 
- เพื่อหลีกเลี่ยงการระคายเคืองในกระเพาะอาหารและลำไส้ ควรรับประทานยานี้หลังอาหาร 
- รับประทานยานี้จนครบเทอมการรักษาตามคำสั่งแพทย์  ห้ามหยุดใช้ยานี้โดยไม่ขอคำปรึกษาจากแพทย์ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่ง	เท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเซฟดิเนียร์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆ เช่น  โรคตับ  โรคไต  โรคเบาหวาน รวมทั้งกำลังกินยา/ใช้ยาอะไรอยู่ เพราะยาเซฟดิเนียร์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีที่ผู้ป่วยลืมรับประทานยาเซฟดิเนียร์ ตามเวลาที่กำหนด   สามารถรับประทานยานี้ทันทีที่นึกขึ้นได้ หากเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่าให้รับประทานยาในขนาดปกติ 
แต่อย่างไรก็ดี เพื่อประสิทธิภาพการรักษา ต้องรับประทานยาเซฟดิเนียร์ จนครบเทอมการรักษาตามที่แพทย์แนะนำ 
 
 ///// เซฟดิเนียร์มีผลไม่พึงประสงค์อย่างไร? ///// 
ยาเซฟดิเนียร์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร :  เช่น  ท้องเสีย  คลื่นไส้   ปวดท้อง  เบื่ออาหาร  ท้องอืด   อาเจียน    ปากแห้ง 
- ผลต่อผิวหนัง:  เช่น  เกิด ผื่นคัน 
- ผลต่อระบบทางเดินปัสสาวะและระบบสืบพันธุ์:  เช่น  ช่องคลอดอักเสบ  มีโปรตีนในปัสสาวะ   ปัสสาวะมีความเป็นด่างเพิ่มขึ้น  อาจพบเลือดปนมาในปัสสาวะ/ปัสสาวะเป็นเลือด 
- ผลต่อระบบประสาท:   เช่น  ปวดศีรษะ  วิงเวียน  นอนไม่หลับ  อ่อนเพลีย 
- ผลต่อระบบเลือด:   เช่น  มีภาวะเม็ดเลือดขาวเพิ่มขึ้นหรือไม่ก็ลดลง  จำนวนเกล็ดเลือดเพิ่มขึ้นหรือไม่ก็เกล็ดเลือดต่ำ  ระยะเวลาที่ใช้ในการแข็งตัวของเลือดเมื่อมีเลือดออกผิดปกติโดยอาจสูงขึ้นหรือต่ำลง 
- ผลต่อระบบการเผาผลาญพลังงานของร่างกาย:   เช่น  เอนไซม์ต่างๆในร่างกาย/ในเลือด อย่างเช่น   Gamma-glutamyl transferase  ,Alanine aminotransferase , Alkaline phosphatase  และ Lactate dehydrogenase เพิ่มมากขึ้น  ปริมาณเกลือไบคาร์บอเนต(Bicarbonate)ในเลือดลดลง 
- ผลต่อตับ:   เช่น  ตับทำงานผิดปกติ/ตับอักเสบ   เกิดดีซ่าน 
- ผลต่อไต:   เช่น  เกิดพิษกับไต/ไตอักเสบ  ไตวาย 
- ผลต่อตา:   เช่น  เยื่อตาอักเสบ 
- ผลต่อระบบทางเดินหายใจ:   เช่น  ระบบการหายใจล้มเหลว   เกิดหอบหืด 
- ผลต่อระบบหัวใจและหลอดเลือด:   เช่น  หัวใจวาย  เจ็บหน้าอก  ความดันโลหิตสูง   หลอดเลือดดำอักเสบ 
- ผลต่อกล้ามเนื้อ:    เช่น  กล้ามเนื้อลายสลาย 
 
 ///// มีข้อควรระวังการใช้เซฟดิเนียร์อย่างไร? ///// 
มีข้อควรระวังการใช้ยาเซฟดิเนียร์ เช่น 
- ห้ามใช้กับผู้ที่แพ้ยานี้ 
- การใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร  เด็ก และผู้สูงอายุ จะต้องเป็นไปตามคำสั่งแพทย์เท่านั้น 
- หากใช้ยานี้แล้วเกิดอาการแพ้ยา ต้องหยุดใช้ยาทันที และรีบแจ้งแพทย์/มาโรงพยาบาลทันที/ฉุกเฉิน 
- เมื่อใช้ยานี้ ผู้ป่วยอาจเกิด ท้องเสีย/ถ่ายเหลว  ถ่ายเป็นน้ำ  กรณีการถ่ายมีเลือดปน/อุจจาระเป็นเลือด หรือท้องเสียอย่างรุนแรง ต้องรีบแจ้งแพทย์/ไปโรงพยาบาล เพื่อแพทย์พิจารณ่าปรับแนวทางการรักษา 
- ยานี้ใช้ต่อต้านเชื้อแบคทีเรีย  ห้ามนำไปรักษาการติดเชื้อไวรัส หรือเชื้อรา 
- การใช้ยานี้ติดต่อกันนานๆจะส่งผลให้เกิดการติดเชื้อชนิดอื่นที่ยาเซฟดิเนียร์ไม่สามารถรักษาได้  อย่างเช่น เชื้อรา เป็นต้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเซฟมีตาโซลด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เซฟดิเนียร์มีปฏิกิริยาระหว่างยากับยาตัวอื่นอย่างไร? ///// 
ยาเซฟดิเนียร์มีปฏิกิริยาระหว่างยากับยาตัวอื่น เช่น 
- การใช้ยาเซฟดิเนียร์ร่วมกับยา Probenecid  อาจทำให้ระดับยาเซฟดิเนียร์ในกระแสเลือดเพิ่มสูงขึ้นจนทำให้ผู้ป่วยได้รับอาการข้างเคียงที่รุนแรงจากยาเซฟดิเนียร์ตามมา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามใช้ยาเซฟดิเนียร์ร่วมกับวัคซีนอหิวาตกโรค  ด้วยยาเซฟดิเนียร์จะไปลดฤทธิ์การกระตุ้นภูมิคุ้มกันของวัคซีนดังกล่าว 
- หลีกเลี่ยงการใช้ยาเซฟดิเนียร์ร่วมกับยาเม็ดคุมกำเนิดที่มีส่วนประกอบของ 
Ethinyl estradiol  ด้วยจะทำให้ประสิทธิภาพการคุมกำเนิดด้อยลง 
 ///// ควรเก็บรักษาเซฟดิเนียร์อย่างไร? ///// 
ควรเก็บยาเซฟดิเนียร์ภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// เซฟดิเนียร์มีชื่ออื่นอีกไหม? ผลิตจากบริษัทอะไรบ้าง? ///// 
ยาเซฟดิเนียร์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Cefdinir#Mechanism_of_action[2017,June10] 
https://www.drugs.com/cdi/cefdinir.html[2017,June10] 
https://www.drugs.com/dosage/cefdinir.html[2017,June10] 
http://www.mims.com/thailand/drug/info/cefdinir/?type=brief&amp;mtype=generic[2017,June10]
