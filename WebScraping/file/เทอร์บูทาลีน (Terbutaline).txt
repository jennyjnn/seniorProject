เทอร์บูทาลีน (Terbutaline)
 ///// บทนำ ///// 
ยาเทอร์บูทาลีน(Terbutaline หรือ Terbutaline  sulfate) เป็นยากลุ่ม เบต้า2- อะดริเนอร์จิก อะโกนิสต์ (Beta2-adrenergic agonist)  ทางคลินิกนำมาใช้รักษาอาการหอบหืดจากโรคหืด  รูปแบบยาแผนปัจจุบันของยานี้มีทั้งชนิด ยารับประทาน  ยาฉีด และยาพ่นปาก  เมื่อตัวยานี้เข้าสู่ร่างกาย/กระแสเลือด จะมีการรวมตัวกับพลาสมาโปรตีน ได้ประมาณ 25% ตัวยานี้จะถูกทำลายที่ตับ และที่ผนังลำไส้  ยานี้ยังสามารถแทรกซึมผ่านรกตลอดจนเข้าในน้ำนมของมารดาได้  ร่างกายต้องใช้เวลาประมาณ 16 – 20 ชั่วโมงเพื่อกำจัดยาออกจากกระแสเลือด โดยผ่านทิ้งไปกับปัสสาวะ 
ข้อจำกัดบางประการของการใช้ยาเทอร์บูทาลีนที่ผู้บริโภค/ผู้ป่วยควรทราบ  อาทิ เช่น 
- เป็นผู้ที่มีประวัติแพ้ยาเทอร์บูทาลีน 
- เป็นสตรีที่อยู่ในภาวะตั้งครรภ์ หรืออยู่ในภาวะให้นมบุตร 
- เป็นผู้ป่วยด้วยโรคหัวใจ  โรคความดันโลหิตสูง  โรคต่อมไทรอยด์เป็นพิษ  โรคเบาหวาน   โรคลมชัก   และผู้ป่วยด้วยโรคดังกล่าว ต้องแจ้งให้แพทย์ทราบก่อนการใช้ยาเทอร์บูทาลีนทุกครั้ง 
- ผู้ป่วยที่มีการใช้ยาอื่นๆบางประเภทอยู่ก่อน จะต้องแจ้งให้แพทย์ พยาบาล เภสัชกร ทราบ ทั้งนี้เพื่อหลีกเลี่ยงภาวะยาตีกัน(ปฏิกิริยาระหว่างยา)โดยเฉพาะยาประเภท MAOIs,  TCAs,  Beta-blockers, Insulin, และ ยาขับปัสสาวะ 
ผู้ที่ได้รับยาเทอร์บูทาลีนอาจได้รับอาการข้างเคียง(ผลข้างเคียง)ต่างๆจากยานี้ เช่น นอนไม่หลับ  วิงเวียน   ง่วงนอน   ปวดศีรษะ  คลื่นไส้   กระสับกระส่าย เป็นต้น 
*กรณีที่ได้รับยาเทอร์บูทาลีนเกินขนาด ให้สังเกตจาก อาการเจ็บแน่นหน้าอก  ปากแห้ง  เป็นลม  หัวใจ/ชีพจรเต้นเร็ว  ปวดกล้ามเนื้อ  อ่อนแรง  เป็นตะคริว  กระสับกระส่าย  เกิดอาการชัก  ปวดศีรษะรุนแรง  คลื่นไส้  วิงเวียน  อาเจียน  ซึ่งหากพบอาการดังกล่าว  ต้องรีบนำผู้ป่วยส่งโรงพยาบาลทันที/ฉุกเฉิน 
ประโยชน์ทางคลินิกของยาเทอร์บูทาลีน นอกเหนือจากบรรเทาอาการหอบหืดแล้ว  ทางการแพทย์ยังใช้ยานี้ระงับการหดรัดของมดลูกในสตรีตั้งครรภ์ ส่งผลช่วยชะลอการคลอดออก(การคลอดก่อนกำหนด)ได้  แต่ห้ามใช้ยานี้เป็นเวลานานกว่า 48 – 72 ชั่วโมง  การสั่งจ่ายยานี้กับสตรีตั้งครรภ์จะต้องมีคำสั่งจากแพทย์ผู้รักษาเท่านั้น  ด้วยยาเทอร์บูทาลีนสามารถก่อให้เกิดผลกระทบ(ผลข้างเคียง)อย่างรุนแรง โดยสามารถกระตุ้นให้มารดามีหัวใจเต้นเร็ว  น้ำตาลในเลือดสูง  เกลือโพแทสเซียมในเลือดต่ำ  หัวใจเต้นผิดจังหวะ    กล้ามเนื้อหัวใจขาดเลือด  จนกระทั่งอาจเสียชีวิตได้ 
ยาเทอร์บูทาลีนจัดอยู่ในประเภทยาอันตราย  ดังนั้น เพื่อความปลอดภัยต่อสุขภาพของผู้ป่วย  จึงจำเป็นต้องใช้ยาตามคำสั่งของแพทย์ผู้รักษาเท่านั้น 
 
 
 ///// เทอร์บูทาลีนมีสรรพคุณ(คุณสมบัติ)อย่างไร? ///// 
ยาเทอร์บูทาลีนมีสรรพคุณ/ข้อบ่งใช้ เช่น 
- บำบัดรักษาอาการหอบหืด จากโรคหืด 
- บำบัดอาการหอบหืดที่เกิดแบบเฉียบพลันโดยจะใช้ในลักษณะยาพ่นปาก 
- ใช้เป็นยาชะลอการคลอดก่อนกำหนด 
 ///// เทอร์บูทาลีนมีกลไกการออกฤทธิ์อย่างไร? ///// 
ตัวยาเทอร์บูทาลีน มีกลไกการออกฤทธิ์ต่อกล้ามเนื้อเรียบที่ผนังหลอดลมและที่ มดลูก ส่งผลทำให้อวัยวะดังกล่าวคลายตัวและลดการหดเกร็ง  จากกลไกดังกล่าวจึงก่อให้เกิดฤทธิ์ของการรักษาตามสรรพคุณ 
 ///// เทอร์บูทาลีนมีรูปแบบการจัดจำหน่ายอย่างไร? ///// 
ยาเทอร์บูทาลีนมีรูปแบบการจัดจำหน่าย เช่น 
- ยาเม็ดชนิดรับประทาน ขนาด 2.5 และ 5 มิลลิกรัม/เม็ด 
- ยาพ่นปาก ขนาด 0.2 มิลลิกรัม/การพ่น 1 ครั้ง 
- ยาฉีด ขนาด 0.5 มิลลิกรัม/มิลลิลิตร 
- ยาน้ำชนิดรับประทานที่ผสมร่วมกับยาอื่น เช่น Terbutaline sulfate   1.5 มิลลิกรัม  +Glyceryl guaiacolate(Guaifenesin)  66.5 มิลลิกรัม/5 มิลลิลิตร 
 ///// เทอร์บูทาลีนมีขนาดรับประทานอย่างไร? ///// 
บทความนี้ ขอยกตัวอย่างขนาดรับประทานของยาเทอร์บูทาลีนเฉพาะบางกรณี เช่น 
ก.สำหรับบำบัดรักษาอาการหอบหืดจากโรคหืด: 
- ผู้ใหญ่และเด็กอายุตั้งแต่ 12 ปีขึ้นไป: รับประทานยาครั้งละ 5 มิลลิกรัม วันละ 3 ครั้ง โดยรับประทานยาห่างกัน 6 ชั่วโมง หากพบอาการข้างเคียงมาก  แพทย์อาจลดขนาดรับประทานเป็น ครั้งละ 2.5 มิลลิกรัม ขนาดรับประทานยาสูงสุดห้ามเกิน 15 มิลลิกรัม/วัน 
- เด็กอายุน้อยกว่า 12 ปี:  	รับประทานยาขนาด 0.05 มิลลิกรัม/น้ำหนักตัว 1 กิโลกรัม/วัน  โดยแบ่ง	รับประทานเป็น 3 ครั้ง   แพทย์อาจปรับขนาดรับประทานเป็นระยะๆ จนได้ขนาดรับประทานที่ 0.15 มิลลิกรัม/น้ำหนักตัว 1 กิโลกรัม/วัน ขนาดรับประทานยาสูงสุด ห้ามเกิน 5 มิลลิกรัม/วัน 
ข.สำหรับบำบัดอาการหอบหืดแบบเฉียบพลัน: 
- ผู้ใหญ่: ใช้ยาพ่นปาก 2 ครั้งเมื่อมีอาการ  โดยการพ่นแต่ละครั้งห่างกันอย่างน้อย 1 นาที  สามารถพ่นยาได้ทุกๆ 4 – 6 ชั่วโมง ห้ามใช้ยาซ้ำโดยไม่เว้นช่วงห่างกัน 4 – 6 ชั่วโมง  ด้วยอาจทำให้ผู้ป่วยได้รับยามากเกินขนาดซึ่งจะก่อให้เกิดอาการข้างเคียงรุนแรงตามมา 
- เด็ก: ทางคลินิก ยังไม่มีการแนะนำการใช้ยานี้ชนิดพ่นกับเด็ก เพราะเด็กอาจพ่นยาไม่เป็น ดังนั้น แพทย์จึงเป็นผู้พิจารณาการใช้เป็นรายผู้ป่วยไป 
*อนึ่ง: 
- การใช้ยานี้ทั้งผู้ใหญ่และเด็ก ยังมีขนาดและวิธีการใช้ที่แตกต่างกัน  ทั้งนี้แพทย์ผู้รักษาจะเป็นผู้พิจารณาการเลือกใช้ยาได้เหมาะสมที่สุด 
- ยานี้สามารถรับประทาน ก่อน หรือหลัง อาหารก็ได้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเทอร์บูทาลีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ  โรคความดันโลหิตสูง  โรคต่อมไทรอยด์เป็นพิษ  โรคเบาหวาน  รวมทั้งกำลังกินยา/ใช้ยาอะไรอยู่ เพราะยาเทอร์บูทาลีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยา/ใช้ยาเทอร์บูทาลีนสามารถรับประทาน/ใช้ยาเมื่อนึกขึ้นได้ ถ้าเวลาใกล้เคียงกับการรับประทานยา/ใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
แต่อย่างไรก็ดี  การลืมรับประทานยา/ใช้ยาเทอร์บูทาลีนบ่อยๆ หลายครั้ง สามารถก่อให้เกิดผลกระทบกับตัวผู้ป่วยได้ เช่น อาการหอบหืดไม่ทุเลาลง 
 ///// เทอร์บูทาลีนมีผลไม่พึงประสงค์อย่างไร? ///// 
ยาเทอร์บูทาลีนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด:  เช่น  ชีพจรเต้นผิดปกติ  หลอดเลือดเกิดการขยายตัวส่งผลให้ความดันโลหิตต่ำ  หัวใจเต้นเร็ว  ความดันโลหิตอาจเพิ่มหรือลดลงก็ได้  กล้ามเนื้อหัวใจขาดเลือด  หัวใจเต้นผิดจังหวะ 
- ผลต่อกล้ามเนื้อ:  เช่น  เป็นตะคริว 
- ผลต่อระบบการเผาผลาญพลังงานของร่างกาย:  เช่น เกลือโพแทสเซียมในเลือดต่ำ และเกลือแมกนีเซียมในเลือดต่ำ   น้ำตาลในเลือดสูง 
- ผลต่อระบบประสาท:  เช่น  ปวดศีรษะ  กระสับกระส่าย  วิตกกังวล  นอนไม่หลับ 
 ///// มีข้อควรระวังการใช้เทอร์บูทาลีนอย่างไร? ///// 
มีข้อควรระวังการใช้ยาเทอร์บูทาลีน เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้เพื่อชะลอการคลอดในสตรีมีครรภ์ นานกว่า 48 – 72 ชั่วโมง 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่มีคำสั่งแพทย์ 
- ห้ามปรับขนาดการใช้ยานี้ด้วยตนเอง 
- ระวังการใช้ยานี้กับผู้ป่วยที่มีโรคประจำตัวดังต่อไปนี้ เช่น  โรคต่อมไทรอยด์เป็นพิษ  โรคเบาหวาน  โรคความดันโลหิตสูง  โรคลมชัก  โรคหัวใจ เช่น กล้ามเนื้อหัวใจขาดเลือด 
- แจ้งแพทย์ พยาบาล เภสัชกร ทุกครั้งว่ามียาอื่นใดที่ใช้อยู่ก่อนที่เข้ารับการรักษา 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเทอร์บูทาลีนด้วย) ยาแผนโบราณทุกชนิด อาหารเสริม และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เทอร์บูทาลีนมีปฏิกิริยาระหว่างยากับยาตัวอื่นอย่างไร? ///// 
ยาเทอร์บูทาลีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเทอร์บูทาลีนร่วมกับการดมยาสลบ  ด้วยเสี่ยงต่อภาวะเลือดออกง่าย รวมถึงเกิดอาการหัวใจเต้นผิดจังหวะ 
- หลีกเลี่ยงการใช้ยาเทอร์บูทาลีนร่วมกับยารักษาโรคเบาหวาน  ด้วยจะทำให้ประสิทธิภาพของยารักษาเบาหวานด้อยลง 
- หลีกเลี่ยงการใช้ยาเทอร์บูทาลีนร่วมกับยา Beta-agonist หรือยา Corticosteroid  ด้วยอาจทำให้เกิดภาวะ ปอดบวมน้ำ(Pulmonary edema) 
- หลีกเลี่ยงการใช้ยาเทอร์บูทาลีนร่วมกับยากลุ่ม Beta-blockers  ด้วยอาจทำให้ประสิทธิภาพการรักษาของยากลุ่ม Beta-blocker ดังกล่าวด้อยลง 
 ///// ควรเก็บรักษาเทอร์บูทาลีนอย่างไร? ///// 
ควรเก็บยาเทอร์บูทาลีนในช่วงอุณหภูมิ 20 – 25 องศาเซลเซียส (Celsius) ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เทอร์บูทาลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเทอร์บูทาลีน ที่จำหน่ายในประเทศไทย มียาชื่อการค้า และบริษัทผู้ผลิต ผู้จำหน่าย เช่น 
 
 ///// บรรณานุกรม ///// 
https://www.drugs.com/cdi/terbutaline.html [2016,Sept24] 
https://www.drugs.com/dosage/terbutaline.html [2016,Sept24] 
http://www.mims.com/thailand/drug/info/terbutaline/?type=brief&amp;mtype=generic [2016,Sept24] 
https://en.wikipedia.org/wiki/Terbutaline [2016,Sept24]
