ดิจิท็อกซิน (Digitoxin)
 ///// บทนำ ///// 
ยาดิจิท็อกซิน (Digitoxin) เป็นยาในกลุ่ม Cardiac glycoside ซึ่งมีประโยชน์ทางคลินิกคล้ายกับยา Digoxin แต่ก็มีข้อแตกต่างกันตรงที่ว่า ยา Digoxin ถูกขับออกจากร่างกายโดยผ่านไปทางไต ในขณะที่ยาดิจิท็อกซินถูกขับออกจากร่างกายโดยผ่านตับ จึงเป็นเหตุผลที่สามารถใช้ยาดิจิท็อกซินรักษาอาการป่วยในผู้ที่มีไตทำงานผิดปกติได้ 
ปัจจุบันซีกโลกฝั่งตะวันตกมีการใช้ยาดิจิท็อกซินน้อยลงมาก ทางคลินิกใช้ยาดิจิท็อกซินเพื่อรักษาอาการหัวใจล้มเหลวและควบคุมภาวะหัวใจเต้นผิดจังหวะ ทั้งนี้ยานี้ในต่างประเทศมียาชื่อการ ค้าเช่น Lanoxin, Lanoxicap, Digitaline 
รูปแบบยาแผนปัจจุบันที่พบเห็นของยาดิจิท็อกซินจะเป็นยาชนิดรับประทาน ธรรมชาติของยาดิจิท็อกซินสามารถดูดซึมได้เป็นอย่างดีจากระบบทางเดินอาหาร ประมาณ 90% ของตัวยานี้ในกระแสเลือดจะเข้าจับกับพลาสมาโปรตีน อวัยวะตับจะคอยเปลี่ยนแปลงโครงสร้างทางเคมีของยานี้อย่างต่อเนื่อง ร่างกายต้องใช้เวลาถึงประมาณ 7 วันหรือมากกว่านั้นในการกำจัดยาจำนวน 50% ออกจากร่างกาย การใช้ยาดิจิท็อกซินในผู้ป่วยอาจต้องใช้ยาครั้งแรกในปริมาณมากเพื่อทำให้ปริมาณของยาในกระแสเลือดอยู่ในระดับของการรักษาได้อย่างรวดเร็วที่เรียกกันว่า “Digitalization” 
ทั้งนี้อาการป่วยของหัวใจเป็นเรื่องที่อันตรายอย่างมาก หากไม่สามารถกระตุ้นให้หัวใจกลับมาทำงานให้เป็นปกติโดยเร็วก็จะมีความเสี่ยงสูงต่อการเสียชีวิต (ตาย) หลังจากให้ยาในปริมาณสูงที่ครั้งแรกแล้ว แพทย์จะปรับลดขนาดการให้ยาลงตามมาตรฐานทางเภสัชวิทยาพร้อมกับเฝ้าดูอาการจนผู้ป่วยมีสภาพร่างกายดีขึ้น 
ปกติเรามักจะพบเห็นการใช้ยาดิจิท็อกซินแต่ในสถานพยาบาลเพื่อช่วยรักษาชีวิตผู้ป่วยโรคหัวใจล้มเหลวซึ่งต้องอาศัยหัตถการทางการแพทย์ที่ถูกต้องมาประกอบกัน 
 ///// ดิจิท็อกซินมีสรรพคุณ (คุณสมบัติ) อย่างไร? ///// 
ยาดิจิท็อกซินมีสรรพคุณ/ข้อบ่งใช้เช่น 
- รักษาอาการหัวใจเต้นผิดจังหวะ 
- บำบัดและรักษาอาการหัวใจล้มเหลว 
 ///// ดิจิท็อกซินมีกลไกการออกฤทธิ์อย่างไร? ///// 
ยาดิจิท็อกซินจะออกฤทธิ์ต่อเยื่อหุ้มเซลล์ของหัวใจ ตัวยานี้จะยับยั้งกระบวนการทางชีวเคมีที่เรียกว่า โซเดียม-โปแตสเซียม เอทีพีเอส ปั๊ม (Sodium-Potassium-ATPase membrane pump)  ทำให้เซลล์ของหัวใจมีปริมาณโซเดียมและแคลเซียมเพิ่มมากขึ้น จากสมดุลของเกลือแร่ต่างๆในเซลล์กล้ามเนื้อหัวใจนี้เองทำให้การทำงานและการบีบตัวของหัวใจกลับมาเป็นปกติหรือใกล้เคียงปกติ และเป็นที่มาของสรรพคุณของยานี้ 
 ///// ดิจิท็อกซินมีรูปแบบการจัดจำหน่ายอย่างไร? ///// 
ยาดิจิท็อกซินมีรูปแบบการจัดจำหน่ายเป็นยาเม็ดชนิดรับประทาน ขนาด 0.2 มิลลิกรัม/เม็ด 
 ///// ดิจิท็อกซินมีขนาดรับประทานอย่างไร? ///// 
ยาดิจิท็อกซินมีขนาดรับประทานเช่น 
- ผู้ใหญ่: เริ่มต้นรับประทานขนาด 0.6 มิลลิกรัม หลังจากนั้นอีก 4 - 6 ชั่วโมงให้รับประทานยา 0.4 มิลลิกรัม หากจำเป็นอีก 4 - 6 ชั่วโมงถัดมาสามารถรับประทานยา 0.2 มิลลิกรัม หากอาการไม่ถึงขั้นรุนแรงมากอาจให้ผู้ป่วยรับประทานครั้งละ 0.2 มิลลิกรัมวันละ 2 ครั้งเป็นเวลา 4 วัน ขนาดที่ใช้คงระดับการรักษาให้รับประทาน 0.05 - 0.3 มิลลิกรัมวันละครั้ง (ปกติแพทย์มักจะใช้ยาขนาด 0.15 มิลลิกรัม/วัน) 
- เด็ก: รับประทานยาขนาด 0.02 มิลลิกรัม/น้ำหนักตัว 1 กิโลกรัมโดยแพทย์จะพิจารณาขนาดการใช้ยานี้ที่เหมาะสมเป็นกรณีไปๆ 
*อนึ่งสามารถรับประทานยานี้ก่อนหรือหลังอาหารได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาดิจิท็อกซิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาดิจิท็อกซินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาดิจิท็อกซินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาดิจิท็อกซินให้ตรงเวลา 
 ///// ดิจิท็อกซินมีผลไม่พึงประสงค์อย่างไร? ///// 
การใช้ยาดิจิท็อกซินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการคลื่นไส้ อาเจียน เบื่ออาหาร ท้องเสีย ปวดท้อง ปวดศีรษะ ปวดใบหน้า อ่อนเพลีย ไม่มีแรง วิงเวียน ง่วงนอน รู้สึกสับสน ฝันร้าย ประสาทหลอน มีอาการลมชัก ตาพร่า หน้าอก/เต้านมโต เกิดภาวะความดันโลหิตต่ำ ยานี้ยังอาจทำให้เกิดภาวะหัวใจล้มเหลวหรือมีอาการหัวใจห้องล่างเต้นผิดจังหวะได้อีกด้วย 
 ///// มีข้อควรระวังการใช้ดิจิท็อกซินอย่างไร? ///// 
มีข้อควรระวังการใช้ยาดิจิท็อกซินเช่น 
- ห้ามใช้กับผู้แพ้ยานี้ 
- ห้ามใช้ยากับผู้ป่วยที่มีภาวะ Wolff-Parkinson-White Syndrome (โรคหัวใจชนิดหนึ่งที่ มีความผิดปกติของคลื่นไฟฟ้าหัวใจ) และภาวะ Hypertropic obstructive Cardio myopathy (โรคกล้ามเนื้อหัวใจโตเกินปกติ) 
- ห้ามใช้ยานี้รักษาภาวะหัวใจห้องล่างเต้นผิดจังหวะ 
- ห้ามปรับขนาดรับประทานโดยไม่มีคำสั่งจากแพทย์ 
- ระวังการใช้ยานี้กับอาการกล้ามเนื้อหัวใจอักเสบแบบเฉียบพลัน ผู้ที่ต่อมไทรอยด์ไม่ยอมทำงาน ผู้ที่มีภาวะเกลือโพแทสเซียมและเกลือแมกนีเซียมในเลือดต่ำ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมยาดิจิท็อกซิน) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ดิจิท็อกซินมีปฏิกิริยาระหว่างยากับยาตัวอื่นอย่างไร? ///// 
ยาดิจิท็อกซินมีปฏิกิริยาระหว่างยากับยาตัวอื่นเช่น 
- การใช้ยาดิจิท็อกซินร่วมกับยา Adenosine, Dolasetron (ยาแก้คลื่นไส้อาเจียน) อาจเพิ่มความเสี่ยงของหัวใจเต้นผิดจังหวะ กรณีที่จำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาดิจิท็อกซินร่วมกับยากลุ่ม Hydrocortisone อาจทำให้ความดันโลหิตสูงเพิ่มขึ้น รวมถึงมีอาการชีพจรเต้นผิดจังหวะติดตามมา กรณีที่จำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาดิจิท็อกซินร่วมกับยา Calcium carbonate สามารถทำให้ระดับของยาดิจิท็อกซินในกระแสเลือดเพิ่มสูงขึ้นจนอาจทำให้ได้รับผลข้างเคียงจากยาดิจิท็อกซินตามมา หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาดิจิท็อกซินร่วมกับยา Pseudoephedrine, Phenylephrine สามารถทำให้เกิดอาการหัวใจเต้นผิดจังหวะ รวมถึงทำให้อัตราการเต้นของชีพจรและความดันโลหิตผิดปกติ หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาดิจิท็อกซินอย่างไร? ///// 
ควรเก็บยาดิจิท็อกซินในอุณหภูมิห้องที่เย็น ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ดิจิท็อกซินมีชื่ออื่นอีกไหม? ผลิตจากบริษัทอะไรบ้าง? ///// 
ยาดิจิท็อกซินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Digitoxin  [2015,Dec12] 
http://www.mims.com/India/drug/info/digitoxin/?type=full&amp;mtype=generic#Dosage  [2015,Dec12] 
http://medical-dictionary.thefreedictionary.com/digitoxin  [2015,Dec12] 
http://www.drugs.com/drug-interactions/digitoxin.html  [2015,Dec12] 
http://edudrugs.com/C/Crystodigin.html  [2015,Dec12]
