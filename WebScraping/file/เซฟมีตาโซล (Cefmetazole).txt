เซฟมีตาโซล (Cefmetazole)
 ///// บทนำ ///// 
ยาเซฟมีตาโซล(Cefmetazole หรือ Cefmetazole sodium หรือ Cefmetazole Na)เป็นยาปฏิชีวนะในกลุ่มเซฟามัยซิน(Cephamycin)มีการออกฤทธิ์ต่อต้านแบคทีเรียได้ทั้งชนิดแกรมบวกและชนิดแกรมลบ   แอนแอโรบิคแบคทีเรีย(Anaerobic bacteria, แบคทีเรียที่ไม่ต้องใช้ออกซิเจนในการเจริญเติบโต)  รวมถึงกลุ่มแบคทีเรียที่ดื้อต่อยาเซฟาโลสปอรินรุ่นที่1 
รูปแบบเภสัชภัณฑ์ของยาเซฟมีตาโซลเป็นยาฉีด  ตัวยาในกระแสเลือดจะเข้าจับกับพลาสมาโปรตีนประมาณ 65–85% ร่างกายต้องใช้เวลาประมาณ 1.1–1.5 ชั่วโมง เพื่อกำจัดยานี้ออกจากกระแสเลือดโดยผ่านทิ้งไปกับปัสสาวะ ยานี้จะออกฤทธิ์ยับยั้งการสร้างผนังเซลล์ของแบคทีเรีย ทำให้แบคทีเรียหยุดการเจริญเติบโต การใช้ยานี้กับผู้ป่วยจะต้องให้ยานี้ต่อเนื่องทุกๆ 12 ชั่วโมง  สำหรับผู้ป่วยโรคไตที่ได้รับยานี้ จะมีปริมาณตัวยานี้อยู่ในร่างกายได้นานขึ้น ซึ่งเสี่ยงต่อการเกิดอาการข้างเคียง(ผลข้างเคียง)ได้มากกว่าผู้ที่มีไตปกติ 
ทั้งนี้ มีข้อจำกัดของการใช้ยาเซฟมีตาโซล ที่ผู้บริโภค/ผู้ป่วยควรทราบ ดังนี้ เช่น 
- ยาเซฟมีตาโซลอาจทำให้ระบบการทำงานของเลือดผิดปกติ เช่น  เกล็ดเลือดต่ำ  เลือดจาง  ดังนั้นระหว่างที่ผู้ป่วยได้รับยานี้ แพทย์จะมีการตรวจเลือด(การตรวจCBC)ว่าผิดปกติหรือไม่ควบคู่ไปกับการรักษา 
- ยานี้ใช้รักษาการติดเชื้อแบคทีเรียเท่านั้น ห้ามนำไปรักษาอาการติดเชื้อไวรัสหรือเชื้อราโดยเด็ดขาด 
- การใช้ยานี้เป็นเวลานานหรือบ่อยจนเกินไป อาจทำให้มีการติดเชื้อชนิดอื่นๆที่ไม่ตอบสนองต่อยาเซฟมีตาโซลแทรกซ้อนขึ้นมาได้ เช่น เชื้อแบคทีเรียชนิดอื่น หรือเชื้อรา 
- หากพบอาการ ตัวเหลืองตาเหลือง หลังการใช้ยาเซฟมีตาโซล ให้หยุดการใช้ยานี้ทันที และรีบแจ้ง แพทย์ พยาบาล /พบแพทย์/ไปโรงพยาบาล แพทย์จะเป็นผู้ปรับแนวทางการรักษาได้ดีที่สุด 
- หากพบอาการท้องเสียอย่างรุนแรงต้องรีบแจ้งแพทย์ พยาบาล/ไปโรงพยาบาลทันที  ด้วยอาจมีความเสี่ยงต่อภาวะลำไส้ใหญ่อักเสบชนิดที่เรียกว่า Pseudomembranous colitis 
- ต้องระวังการใช้ยานี้ร่วมกับยา Probenecid  ด้วยจะทำให้ผู้ป่วยได้รับอาการข้างเคียงของยาเซฟมีตาโซลได้มากยิ่งขึ้น 
ด้วยยาเซฟมีตาโซลเป็นยาฉีด การใช้ยานี้จึงต้องกระทำแต่ในสถานพยาบาลเท่านั้น  ผู้บริโภค/ผู้ป่วยสามารถสอบถามข้อมูลเพิ่มเติมของยาเซฟมีตาโซลได้จากแพทย์ผู้ที่ทำการรักษา หรือจากเภสัชกรได้โดยทั่วไป 
 ///// เซฟมีตาโซลมีสรรพคุณ(คุณสมบัติ)อย่างไร? ///// 
ยาเซฟมีตาโซลมีสรรพคุณ/ข้อบ่งใช้ เช่น 
- บำบัดรักษาและใช้ป้องกันการติดเชื้อแบคทีเรียที่ตอบสนองต่อยาเซฟมีตาโซล 
- รักษาการติดเชื้อโกโนเรีย (Gonorrhea)/หนองใน 
 ///// เซฟมีตาโซลมีกลไกการออกฤทธิ์อย่างไร? ///// 
กลไกการออกฤทธิ์ของยาเซฟมีตาโซลคือ ตัวยาจะออกฤทธิ์ยับยั้งการสร้างผนังเซลล์ในแบคทีเรีย ส่งผลให้แบคทีเรียหยุดการเจริญเติบโต ไม่สามารถแพร่พันธุ์ได้และตายลงในที่สุด 
 
 ///// เซฟมีตาโซลมีรูปแบบการจัดจำหน่ายอย่างไร? ///// 
ยาเซฟมีตาโซล มีรูปแบบการจัดจำหน่าย เช่น 
- ยาฉีดที่ประกอบด้วยตัวยา Cefmetazole ขนาด 1 กรัม/ขวด(Vial) 
 
 ///// เซฟมีตาโซลมีขนาดการบริหารยาอย่างไร? ///// 
ยาเซฟมีตาโซลมีขนาดการบริหารยา/ใช้ยา  สำหรับบำบัดรักษาโรคโกโนเรีย/หนองใน และใช้รักษาอาการติดเชื้อที่ตอบสนองต่อยาเซฟมีตาโซล เช่น 
- ผู้ใหญ่: ฉีดยาเข้าหลอดเลือดดำ หรือเข้ากล้ามเนื้อ ขนาด 0.5–1 กรัม ทุก 12 ชั่วโมง  	กรณีที่มีการติดเชื้อรุนแรง แพทย์อาจต้องใช้ยาขนาด 3–4 กรัม/วัน                      โดยแบ่งฉีดให้ผู้ป่วยทุกๆ 6–8 ชั่วโมง 
- เด็ก: ยังไม่มีขนาดการใช้ยานี้กับเด็ก 
อนึ่ง: 
- การฉีดยานี้เข้าหลอดเลือดดำ ต้องใช้วิธีหยดเข้าหลอดเลือดดำทีละน้อยโดยปฏิบัติตามขั้นตอนในเอกสารกำกับยา 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเซฟมีตาโซล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆ เช่น  โรคตับ  โรคไต รวมทั้งกำลังกินยา/ใช้ยาอะไรอยู่ เพราะยาเซฟมีตาโซลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
การฉีดยาเซฟมีตาโซลจะกระทำในสถานพยาบาล  โดยมีตารางการฉีดยาตามคำสั่งของแพทย์ การลืมให้ยานี้กับผู้ป่วยจึงเป็นเรื่องที่เป็นไปได้ยากมาก  กรณีที่ผู้ป่วยยังมิได้รับยานี้ตามเวลาที่กำหนด   สามารถสอบถามจากบุคคลากรทางการแพทย์ที่ดูแลผู้ป่วยอยู่ ได้ตลอดเวลา 
 
 ///// เซฟมีตาโซลมีผลไม่พึงประสงค์อย่างไร? ///// 
ยาเซฟมีตาโซลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น  ระวังการเกิดภาวะลำไส้ใหญ่อักเสบชนิด Pseudomembranous colitis 
- ผลต่อไต:   เช่น เกิดพิษกับไต/ไตอักเสบ 
- ผลต่อระบบเลือด:  เช่น  เกิดภาวะเม็ดเลือดขาวต่ำ     เกล็ดเลือดต่ำ  มีภาวะเลือดออกง่าย 
- ผลต่อตับ:   เช่น  ตับอักเสบ  ดีซ่าน 
 
 ///// มีข้อควรระวังการใช้เซฟมีตาโซลอย่างไร? ///// 
มีข้อควรระวังการใช้ยาเซฟมีตาโซล เช่น 
- ห้ามใช้กับผู้ที่แพ้ยานี้ 
- ห้ามใช้ยาที่มีสิ่งเจือปน เช่น  กรณีพบฝุ่นผงปนมากับตัวยา 
- การใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร  เด็ก และผู้สูงอายุ  จะต้องเป็นไปตามคำสั่งแพทย์เท่านั้น 
- หากใช้ยานี้แล้วเกิดอาการแพ้ยานี้  ต้องหยุดใช้ยานี้ทันที และรีบแจ้ง แพทย์ พยาบาล  ทันที/ฉุกเฉิน 
- ผู้ป่วยอาจเกิด  ท้องเสีย   ถ่ายอุจจาระเป็นน้ำได้  กรณีการถ่ายมีเลือดปน/อุจจาระเป็นเลือด  หรือท้องเสียอย่างรุนแรง  ต้องรีบรายงานและแจ้งแพทย์ พยาบาล เพื่อแพทย์พิจารณาปรับแนวทางการรักษา 
- ผู้ป่วยต้องได้รับยานี้ครบเทอมของการรักษา ทั้งนี้เพื่อเป็นการป้องกันมิให้เกิดอาการดื้อยาของเชื้อโรค 
- ยานี้ใช้ต่อต้านเชื้อแบคทีเรีย  ห้ามนำไปรักษาการติดเชื้อไวรัส หรือเชื้อรา 
- การใช้ยานี้ติดต่อกันนานๆ จะส่งผลให้เกิดการติดเชื้อชนิดอื่นที่ยาเซฟมีตาโซลไม่สามารถรักษาได้  อย่างเช่น เชื้อรา เป็นต้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเซฟมีตาโซลด้วย) ยาแผนโบราณ   อาหารเสริม  ผลิตภัณฑ์เสริมอาหาร  ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เซฟมีตาโซลมีปฏิกิริยาระหว่างยากับยาตัวอื่นอย่างไร? ///// 
ยาเซฟมีตาโซลมีปฏิกิริยาระหว่างยากับยาตัวอื่น เช่น 
- การใช้ยาเซฟมีตาโซลร่วมกับยา Probenecid  อาจทำให้ระดับยาเซฟมีตาโซล
ในกระแสเลือดเพิ่มสูงขึ้น จนทำให้ผู้ป่วยได้รับอาการข้างเคียงที่รุนแรงตามมาจาก ยาเซฟมีตาโซล เช่น ท้องเสียรุนแรง  และทำให้ไตทำงานผิดปกติ/ไตอักเสบ  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ขณะที่ใช้ยาเซฟมีตาโซล ห้ามดื่มเครื่องดื่มที่มีแอลกอฮอล์เป็นส่วนประกอบ  
ด้วยจะทำให้เกิดอาการคล้ายกับปฏิกิริยาจากยาไดซัลฟิแรม(Disulfiram) ที่เรียกว่า”ปฏิกิริยา Disulfiram-like reaction” 
- หลีกเลี่ยงการใช้ยาเซฟมีตาโซลร่วมกับยาต้านการแข็งตัวของเลือด  ด้วยจะทำให้เกิดภาวะเลือดออกง่าย 
 ///// ควรเก็บรักษาเซฟมีตาโซลอย่างไร? ///// 
ควรเก็บยาเซฟมีตาโซลตามคำแนะนำในเอกสารกำกับยา  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
และเก็บยาให้พ้นมือเด็กและสัตว์เลี้ยง 
 ///// เซฟมีตาโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาเซฟมีตาโซล มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/cefmetazole/?type=brief&amp;mtype=generic[2017,June10] 
https://www.ncbi.nlm.nih.gov/pubmed/2020609[2017,June10] 
https://www.drugbank.ca/drugs/DB00274[2017,June10] 
http://www.antimicrobe.org/drugpopup/cefmetazole.pdf[2017,June10]
