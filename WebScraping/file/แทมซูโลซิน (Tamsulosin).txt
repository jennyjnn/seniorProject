แทมซูโลซิน (Tamsulosin)
 ///// บทนำ ///// 
ยาแทมซูโลซิน(Tamsulosin หรือ Tamsulosin hydrochloride) เป็นยาประเภทแอลฟา-1 บล็อกเกอร์ (Alpha-1 blockers) มีฤทธิ์ทำให้กล้ามเนื้อของต่อมลูกหมากและของกระเพาะปัสสาวะคลายตัว  ประโยชน์ทางคลินิก จึงนำยาแทมซูโลซินมารักษาโรคท่อปัสสาวะอักเสบ และภาวะต่อมลูกหมากโตของบุรุษเท่านั้น โดยไม่มีวัตถุประสงค์การใช้ยานี้กับสตรีและเด็ก  รูปแบบผลิตภัณฑ์ยาแผนปัจจุบันของยานี้เป็นยาชนิดรับประทาน 
ยาแทมซูโลซินถูกดูดซึมได้ค่อนข้างดีจากระบบทางเดินอาหาร และมีการกระจายตัวเข้าสู่กระแสเลือดได้ถึง 100%  จากนั้นจะถูกเมตาโบไลท์(Metabolite,กระบวนการทำลายยา)โดยตับ  ตัวยานี้จะอยู่ในร่างกายได้นานประมาณ 9 – 13 ชั่วโมง ก่อนที่จะถูกขับออกไปกับปัสสาวะและอุจจาระ  ขนาดรับประทานของยาแทมซูโลซินเพียงวันละ1 ครั้ง ก็เพียงพอต่อการควบคุมอาการบวมของต่อมลูกหมาก 
ผลข้างเคียงที่ดูโดดเด่นของยาแทมซูโลซิน ได้แก่ การเกิดอาการคล้ายแพ้ยาประเภทซัลฟา (Sulfa allergy) เช่น เกิดผื่นคัน  ลมพิษ  ตัวบวม  มีอาการของทางเดินหายใจ(เช่น หายใจลำบาก) รวมไปถึงเกิดความดันโลหิตต่ำ และหัวใจล้มเหลว จึงเป็นเหตุผลที่ผู้ป่วยจะต้องได้รับคำสั่งจ่ายยานี้จากแพทย์เท่านั้น ห้ามมิให้ไปซื้อยานี้มารับประทานเอง 
ข้อจำกัดบางประการของยาแทมซูโลซินที่ผู้บริโภค/ผู้ป่วยควรทราบ เช่น 
- ห้ามใช้ยานี้กับผู้ป่วยที่แพ้ยานี้ 
- ห้ามใช้ยานี้กับผู้ป่วยโรคตับขั้นรุนแรง 
- ห้ามใช้ยานี้กับ  สตรี  สตรีตั้งครรภ์  สตรีที่อยู่ในภาวะให้นมบุตร และเด็ก 
- ห้ามใช้ยานี้กับผู้ที่มีประวัติเป็นมะเร็งต่อมลูกหมาก  ผู้ป่วยความดันโลหิตต่ำ  	  	 ผู้ที่แพ้ยาซัลฟา 
- ระหว่างการผ่าตัดต้อกระจก ควรหลีกเลี่ยงการใช้ยาแทมซูโลซิน  ด้วยจะส่งผลกระทบต่อรูม่านตาของผู้ป่วยได้ 
- หากเกิดอาการวิงเวียนคล้ายเป็นลม หรือมีความดันโลหิตต่ำ หลังใช้ยานี้ ควรต้องแจ้งแพทย์ เพื่อแพทย์พิจารณาปรับแนวทางการรักษา 
- ห้ามรับประทานยานี้พร้อมกับเครื่องดื่มที่มีแอลกอฮอล์เป็นส่วนประกอบ  ด้วยจะ   	 ทำให้ผู้ป่วยได้รับอาการข้างเคียง(ผลข้างเคียง)มากยิ่งขึ้น 
- หยุดการใช้ยานี้ทันที แล้วรีบมาพบแพทย์/มาโรงพยาบาล  หากพบอาการปวดองคชาติ  มีไข้  มีแผลในลำคอ  ใบหน้า-ลิ้นบวม   ตาแห้งมาก  แสบเคืองตา  เจ็บที่ผิวหนังหรือเกิดแผลที่ผิวหนัง 
- หลีกเลี่ยงการใช้ยานี้ร่วมกับยาลดความดันโลหิตชนิดอื่นๆ ด้วยการใช้ยาร่วมกันอาจ	  ทำให้เกิดภาวะความดันโลหิตต่ำหรือไม่แพทย์จะปรับขนาดรับประทานให้เหมาะสม 
- ระหว่างการใช้ยานี้ต้องควบคุมความดันโลหิตร่วมด้วยตามแพทย์ เภสัชกร แนะนำ 
- ควรรับประทานยานี้หลังอาหารเช้าประมาณ 30 นาที  การรับประทานยานี้พร้อมอาหารทันที อาจจะลดการดูดซึมของยานี้ 
ในประเทศไทย จะพบเห็นผลิตภัณฑ์ยานี้ที่ใช้ในลักษณะยาเดี่ยวๆ แต่ในต่างประเทศ อาจพบเห็นสูตรตำรับยาแทมซูโลซินที่มียาอื่นผสมร่วมด้วย เช่น  
Tamsulosin 0.4 มิลลิกรัม + Dutasteride(ยาในกลุ่ม 5-alpha reductase inhibitor) 0.5 มิลลิกรัม/เม็ด 
อนึ่ง กระทรวงสาธารณสุขของไทย ได้กำหนดให้ยาแทมซูโลซินเป็นยาประเภท ยาอันตราย  การใช้ยานี้ต้องอยู่ภายใต้การดูแลของแพทย์เท่านั้น  และหากผู้บริโภค/ผู้ป่วยต้องการทราบข้อมูลการใช้ยานี้เพิ่มเติม ก็สามารถสอบถามได้จากแพทย์ หรือจากเภสัชกรตามร้านขายยาทั่วไป 
 ///// แทมซูโลซินมีสรรพคุณ(คุณสมบัติ)อย่างไร? ///// 
ยาแทมซูโลซินมีสรรพคุณ/ข้อบ่งใช้ เช่น 
- รักษาภาวะต่อมลูกหมากโต 
 
 ///// แทมซูโลซินมีกลไกการออกฤทธิ์อย่างไร? ///// 
กลไกการออกฤทธิ์ของยาแทมซูโลซินคือ ตัวยาจะเป็นยาประเภท Antagonist of alpha1-adrenoreceptors (Alpha-1blockers) ที่มีกลไกการออกฤทธิ์โดยจะเข้าจับกับตัวรับ/Receptor ที่ชื่อ Postsynaptic alpha1-adrenoreceptors  ที่อยู่ภายในเซลล์กล้ามเนื้อเรียบในต่อมลูกหมาก จึงก่อให้เกิดการเปลี่ยนแปลงของสารสื่อประสาทภายในเซลล์  ทำให้เกิดการคลายตัวของกล้ามเนื้อเรียบ และทำให้ต่อมลูกหมากลดอาการหดเกร็ง  ส่งผลลดการบีบรัดท่อปัสสาวะในบุรุษ ทำให้ปัสสาวะได้สะดวกขึ้น  จากกลไกเหล่านี้ จึงก่อให้เกิดฤทธิ์รักษาตามสรรพคุณ 
 
 ///// แทมซูโลซินมีรูปแบบการจัดจำหน่ายอย่างไร? ///// 
ยาแทมซูโลซินมีรูปแบบการจัดจำหน่าย เช่น 
 
- ยาเม็ดชนิดรับประทาน ขนาด 0.4  มิลลิกรัม/เม็ด 
- ยาแคปซูลชนิดรับประทานที่ผสมร่วมกับตัวยาอื่น เช่น Tamsulosin 0.4 มิลลิกรัม + Dutasteride 0.5 มิลลิกรัม/เม็ด 
 ///// แทมซูโลซินมีขนาดรับประทานอย่างไร? ///// 
ยาแทมซูโลซิน มีขนาดรับประทาน เช่น 
 
- ผู้ใหญ่อายุตั้งแต่ 18 ปีขึ้นไป: รับประทาน 0.4 มิลลิกรัม วันละ1ครั้ง หลังอาหารเช้าประมาณ 30 นาทีขนาดรับประทานสูงสุดไม่เกิน 0.8 มิลลิกรัม/วัน 
- เด็กและผู้อายุต่ำกว่า 18 ปี: ห้ามใช้ยานี้ 
อนึ่ง: 
- ขนาดการรับประทานของผู้ป่วยโรคไต-โรคตับที่ไม่ได้จัดอยู่ในระดับที่รุนแรง ไม่จำเป็นต้องปรับขนาดรับประทานของยานี้ 
- ยังไม่มีข้อบ่งใช้ของยานี้กับ สตรี 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                             ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแทมซูโลซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆอย่าง  โรคภูมิแพ้   โรคความดันโลหิตต่ำ  โรคหัวใจ รวมถึงกำลังกินยา/ใช้ยาอะไรอยู่ เพราะยาแทมซูโลซิน  อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                       เพราะยาหลายประเภท สามารถผ่านทางน้ำนม หรือรก และเข้าสู่ทารกจน	 	  ก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแทมซูโลซิน  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น2เท่า ให้รับประทานยานี้ในขนาดปกติเท่านั้น 
แต่อย่างไรก็ดี เพื่อประสิทธิผลของการรักษา ควรรับประทานยาแทมซูโลซิน  ตรงเวลา 
 
 ///// แทมซูโลซินมีผลไม่พึงประสงค์อย่างไร? ///// 
ยาแทมซูโลซินสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบภูมิคุ้มกันต้านทานโรคของร่างกาย:  เช่น กิดการติดเชื้อง่าย  มีอาการคล้ายเป็นไข้หวัดใหญ่ 
- ผลต่อระบบหัวใจและหลอดเลือด:  เช่น  เจ็บหน้าอก  ความดันโลหิตต่ำ  ชีพจรเต้นผิดปกติ  หัวใจเต้นผิดจังหวะ  หัวใจเต้นเร็ว 
- ผลต่อผิวหนัง: เช่น  ผื่นคัน  ลมพิษ  Stevens-Johnson syndrome 
- ผลต่อระบบประสาท:  เช่น  ปวดศีรษะ  วิงเวียน  ง่วงนอน 
- ผลต่อระบบต่อมไร้ท่อ:  เช่น  สมรรถภาพทางเพศถดถอย 
- ผลต่อระบบทางเดินหายใจ:  เช่น เยื่อมูกอักเสบ  คออักเสบ  ไอ  ไซนัสอักเสบ 
- ผลต่อกล้ามเนื้อ:  เช่น   ปวดหลัง 
- ผลต่อระบบทางเดินอาหาร:  เช่น  ท้องเสียหรือท้องผูก  คลื่นไส้  อาเจียน  ปากแห้ง 
- ผลต่อตา:  เช่น  ตาพร่า 
- ผลต่อสภาพจิตใจ:  เช่น  นอนไม่หลับ 
 
 ///// มีข้อควรระวังการใช้แทมซูโลซินอย่างไร? ///// 
มีข้อควรระวังการใช้ยาแทมซูโลซิน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีโรคความดันโลหิตต่ำ  ผู้ที่ป่วยด้วยโรคตับระยะรุนแรง 
- ห้ามปรับขนาดรับประทานด้วยตนเอง 
- เฝ้าระวังความดันโลหิตของผู้ป่วยให้เป็นปกติเสมอ ตามคำแนะนำของ แพทย์ พยาบาล เภสัชกร 
- ผู้ที่ได้รับยานี้เกินขนาด สังเกตได้จากมีอาการความดันโลหิตต่ำ  อาเจียน  ท้องเสีย  หากพบอาการดังกล่าว ควรต้องรีบนำตัวผู้ป่วยส่งโรงพยาบาลทันที/ฉุกเฉิน 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาแทมซูโลซินด้วย) ยาแผนโบราณทุกชนิด  อาหารเสริม  ผลิตภัณ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมถึงควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// แทมซูโลซินมีปฏิกิริยาระหว่างยากับยาตัวอื่นอย่างไร? ///// 
แทมซูโลซินมีปฏิกิริยาระหว่างยากับยาตัวอื่น เช่น 
- การใช้ยาแทมซูโลซินร่วมกับยาลดกรด อย่างเช่นยา Cimetidine  อาจทำให้ความเข้มข้นของยาแทมซูโลซินในกระแสเลือดเพิ่มสูงขึ้นจนส่งผลให้เกิดผลข้างเคียงสูงขึ้น หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาแทมซูโลซินร่วมกับยาขับปัสสาวะ อย่างเช่นยา  Furosemide  อาจทำให้ความเข้มข้นของยาแทมซูโลซินในกระแสเลือดลดลงจนลดประสิทธิภาพการรักษาได้  กรณีที่จำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
- หลีกเลี่ยงการใช้ยาแทมซูโลซินร่วมกับยาในกลุ่ม Alpha1-blockers ตัวอื่น ด้วยจะเกิดการเสริมฤทธิ์กัน และทำให้ผู้ป่วยได้รับอาการข้างเคียง(ผลข้างเคียง)ได้มากขึ้น เช่น  มีความดันโลหิตต่ำ 
- ห้ามใช้ยาแทมซูโลซินร่วมกับยา Clarithromycin  ด้วยจะทำให้ระดับของตัวยา  แทมซูโลซินในกระแสเลือดเพิ่มสูงขึ้นจนส่งผลทำให้ความดันโลหิตลดต่ำลงมาก 
 ///// ควรเก็บรักษาแทมซูโลซินอย่างไร? ///// 
ควรเก็บยาแทมซูโลซินในช่วงอุณหภูมิ 20 – 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// แทมซูโลซินมีชื่ออื่นอีกไหม? ผลิตจากบริษัทอะไรบ้าง? ///// 
ยาแทมซูโลซิน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Flomax, Alfatam, Bezip, Dynapres, Geritam, Protam, Tamsin, Urimax, Uripro, Veltam 
 ///// บรรณานุกรม ///// 
https://www.drugs.com/tamsulosin.html [2016,Dec3] 
https://en.wikipedia.org/wiki/Tamsulosin [2016,Dec3] 
http://www.mims.com/thailand/drug/info/tamsulosin/?type=brief&amp;mtype=generic [2016,Dec3] 
http://www.news-medical.net/drugs/Duodart.aspx [2016,Dec3] 
https://www.drugs.com/drug-interactions/tamsulosin-index.html?filter=3&amp;generic_only= [2016,Dec3]
