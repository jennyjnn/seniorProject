ไดเอทิลอีเทอร์ (Diethyl ether)
 ///// บทนำ ///// 
ยาไดเอทิลอีเทอร์(Diethyl ether หรือทั่วไปเรียกว่า Ether) เป็นสารประกอบอินทรีย์ประเภทหนึ่ง  มีสูตรโมเลกุลคือ (C2H5)2O  ลักษณะเป็นของเหลว ใส ไม่มีสี  มีจุดเดือดต่ำ ไวไฟมาก  ในช่วงกลางศตวรรษที่ 19  ยาไดเอทิลอีเทอร์ถูกใช้เป็นยาสลบสำหรับการผ่าตัดโดยเข้ามาแทนที่ยาคลอโรฟอร์ม (Chloroform) ซึ่งถูกใช้เป็นยาสลบรุ่นดั้งเดิม  ทางคลินิกพบว่ายาไดเอทิลอีเทอร์มีประสิทธิภาพและความปลอดภัยเหนือกว่ายาคลอโรฟอร์ม  ครั้งหนึ่งยาไดเอทิลอีเทอร์ได้ถูกนำมาผสมกับแอลกอฮอล์ และได้สูตรตำรับที่รู้จักกันว่า “Spirit of ether  หรือ Hoffman’s Anodyne หรือ Hoffman’s Drops” โดยนำมาใช้ดื่มจนเกิดเป็นการเสพติดขึ้น 
ยาไดเอทิลอีเทอร์ยังมีฤทธิ์กดการทำงานของกล้ามเนื้อหัวใจ รวมถึงส่งผลกระทบต่อการทำงานของ ตับ และไต  และนี่อาจเป็นเหตุผลที่ทำให้ยาสลบกลุ่มIsoflurane และ Sevoflurane เข้ามามีบทบาทในการดมยาสลบที่ได้รับความนิยมมากกว่า 
สำหรับข้อห้ามใช้และข้อควรระวังยาสลบประเภทไดเอทิลอีเทอร์ที่ควรทราบ เช่น 
- ห้ามใช้กับผู้แพ้ยานี้ 
- ห้ามใช้ยาไดเอทิลอีเทอร์กับผู้ป่วย  โรคเบาหวาน  ผู้ป่วยโรคไต  ผู้ที่มีแรงดันของน้ำไขสันหลังเพิ่มขึ้น  ผู้ป่วยโรคตับระยะรุนแรง 
- ระวัง/หลีกเลี่ยงการใช้ยานี้กับผู้ที่อยู่ในภาวะมีไข้  ผู้ป่วยเด็ก  ผู้ป่วยที่ได้ยาประเภท Atropine  รวมถึงผู้ที่มีประวัติเป็นโรคลมชัก 
- ผู้ที่ได้รับยาไดเอทิลอีเทอร์อาจมีอาการข้างเคียง(ผลข้างเคียง)ได้หลายประการ เช่น มีน้ำลายไหล	หลอดลมมีสารคัดหลั่งมากขึ้น  เกิดความดันโลหิตต่ำอย่างรุนแรง  แต่อย่างไรก็ตาม ผู้ป่วยที่อยู่ในความดูแลของ แพทย์ พยาบาล ขณะที่ใช้ยาไดเอทิลอีเทอร์จะได้รับการดูแลและเยียวยาอาการข้างเคียงต่างๆได้ทันท่วงที 
- เนื่องจากสารประกอบไดเอทิลอีเทอร์เป็นสารไวไฟ จึงต้องหลีกเลี่ยงการเกิด	  ประกายไฟต่างๆระหว่างที่ใช้สารประกอบชนิดนี้ภายในห้องผ่าตัด 
- การใช้ยาไดเอทิลอีเทอร์ปริมาณที่เหมาะสม จะต้องใช้ผ่านเครื่องพ่นยาโดยมีการคำนวณอัตราการให้ยานี้ต่อหน่วยเวลาอย่างแม่นยำ พร้อมกับการให้ออกซิเจนกับผู้ป่วยควบคู่กันไป 
- *การได้รับยาไดเอทิลอีเทอร์เกินขนาดจะทำให้มีอาการกดการทำงานของสมอง  การหายใจล้มเหลว  อาจเกิดภาวะหัวใจหยุดเต้น การช่วยเหลือโดยแพทย์ต้องทำการให้ออกซิเจนโดยทันที 
- การใช้ยาไดเอทิลอีเทอร์กับสตรีมีครรภ์/ตั้งครรภ์  ต้องให้แพทย์เป็นผู้ตัดสินใจ  โดยทางคลินิกได้ระบุห้ามใช้ไดเอทิลอีเทอร์เกิน 4% สำหรับสตรีมีครรภ์  ทั้งนี้เพื่อเป็นการป้องกันอันตรายที่จะเกิดต่อทารกในครรภ์ เช่น  กดการหายใจของทารกในครรภ์ 
- หลังได้รับยาไดเอทิลอีเทอร์ ห้ามมิให้ผู้ป่วยดื่มเครื่องดื่มประเภทแอลกอฮอล์  ด้วยยาไดเอทิลอีเทอร์จะทำให้เกิดการชะลอการทำลายแอลกอฮอล์ของร่างกาย 	  รวมถึง*ยาบางประเภทที่ห้ามใช้ร่วมกับยาไดเอทิลอีเทอร์  ด้วยทำให้ตับทำลายยานั้นๆดังกล่าวได้น้อยลงจนอาจเกิดผลข้างเคียงรุนแรงจากยานั้นๆได้ เช่นยา  Diazepam 
ปัจจุบัน เราอาจพบเห็นการใช้ยาไดเอทิลอีเทอร์เป็นตัวทำละลายในห้องทดลองทางวิทยาศาสตร์  เป็นส่วนประกอบในเชื้อเพลิงที่ผลิตโดยกลุ่มอุตสาหกรรมด้านพลังงาน 
อนึ่ง การจัดเก็บไดเอทิลอีเทอร์ซึ่งเป็นสารไวไฟ เป็นประเด็นสำคัญอีกประการที่ต้องปฏิบัติตามมาตรฐานความปลอดภัยเรื่องการจัดเก็บวัตถุอันตราย  นอกจากนี้บุคลากรทางการแพทย์ต้องได้รับการฝึกฝนการใช้ยาไดเอทิลอีเทอร์ได้อย่างปลอดภัยและสามารถใช้เครื่องป้องกันที่เหมาะสมทุกครั้งที่ต้องทำงานกับสารประกอบชนิดนี้ 
 
 ///// ไดเอทิลอีเทอร์มีสรรพคุณ(คุณสมบัติ)อย่างไร? ///// 
ยาไดเอทิลอีเทอร์มีสรรพคุณ/ข้อบ่งใช้ เพื่อใช้เป็นยาสลบสำหรับหัตถการการผ่าตัด  ทำให้ผู้ป่วยหมดสติและลดความรู้สึกเจ็บปวดขณะทำการผ่าตัด 
 
 ///// ไดเอทิลอีเทอร์มีกลไกการออกฤทธิ์อย่างไร? ///// 
ยาไดเอทิลอีเทอร์เป็นสารประกอบที่ละลายน้ำได้ จึงสามารถดูดซึมเข้าสู่กระแสเลือดได้ ซึ่งเมื่เลือดมีการลำเลียงยาไดเอทิลอีเทอร์ไปยังระบบประสาทส่วนกลาง จะเกิดภาวะกดการทำงานของระบบประสาทส่วนกลาง  ส่งผลให้ผู้ป่วยหมดความรู้สึกและหมดสติ  นอกจากนี้ยังมีฤทธิ์ทำให้กล้ามเนื้อของร่างกายผ่อนคลายลง  ด้วยกลไกเหล่านี้ ทำให้ผู้ป่วยหมดความรู้สึกเจ็บปวดและเป็นที่มาของสรรพคุณ 
 
 ///// ไดเอทิลอีเทอร์มีรูปแบบการจัดจำหน่ายอย่างไร? ///// 
ยาไดเอทิลอีเทอร์มีรูปแบบการจัดจำหน่ายโดยรูปแบบเภสัชภัณฑ์จะเป็นสารประกอบชนิดสูดพ่นโดยผ่านเครื่องพ่นยาสลบ มีขนาดบรรจุ Diethyl ether ปริมาตร 946 มิลลิลิตร/ขวด 
 
 ///// ไดเอทิลอีเทอร์มีขนาดการบริหารยาอย่างไร? ///// 
ยาไดเอทิลอีเทอร์มีขนาดการบริหารยา/ใช้ยา เช่น 
- ผู้ใหญ่: นำไดเอทิลอีเทอร์ใส่เครื่องสูดพ่นยาสลบ (Vaporizer) โดยคำนวณความเข้มข้นการส่งผ่านไดเอทิลอีเทอร์ให้ผู้ป่วยไม่เกิน 15%  กรณีใช้เพื่อเพียงสลบและไม่จำเป็นต้องทำให้กล้ามเนื้อผ่อนคลาย ให้ใช้การส่งผ่านยาไดเอทิลอีเทอร์ที่ความเข้มข้น 3–5%  สำหรับความเข้มข้นที่ 10% จะถูกใช้เพื่อทำให้ผู้ป่วยสลบในระดับลึก 
- เด็ก: ไม่ควรใช้ยานี้ในเด็ก 
อนึ่ง: 
- ผู้ปฏิบัติการกับยาไดเอทิลอีเทอร์ต้องสวมใส่อุปกรณ์ป้องกันความปลอดภัยต่างๆ เช่น  ถุงมือ  แว่นป้องกันสารเคมี  หน้ากากป้องกันรวมถึงชุดคลุมที่เหมาะสม 
- หลีกเลี่ยงมิให้ยาไดเอทิลอีเทอร์สัมผัสผิวหนังโดยตรง อวัยวะที่สัมผัสยาไดเอทิลอีเทอร์นานๆ อาจเกิดการตายของเนื้อเยื่อบริเวณนั้นได้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอีเทอร์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาอีเทอร์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมใช้ยาควรทำอย่างไร? ///// 
ยาไดเอทิลอีเทอร์เป็นยาสลบที่ใช้ในห้องผ่าตัด การใช้ยานี้ต้องเป็นไปตามคำสั่งแพทย์ซึ่งมีบันทึกยืนยันเป็นหลักฐานชัดเจน  ดังนั้นโอกาสที่จะลืมให้ยากับผู้ป่วยจึงเป็นไปได้น้อยมาก 
 
 ///// ไดเอทิลอีเทอร์มีผลไม่พึงประสงค์อย่างไร? ///// 
ยาไดเอทิลอีเทอร์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  น้ำลายมากขึ้น  กล่องเสียงหดเกร็งตัว/หายใจลำบาก 
- ผลต่อระบบประสาท: เช่น  มีอาการชัก 
- ผลต่อระบบหัวใจและหลอดเลือด:  เช่น  ความดันโลหิตต่ำ   หัวใจหยุดเต้น 
- ผลต่อตับ:  เช่น  ตับทำงานผิดปกติ 
- ผลต่อไต:  เช่น  ไตทำงานผิดปกติ 
- ผลต่อระบบเผาผลาญพลังงานของร่างกาย:  เช่น  ไข้สูงอย่างร้าย (Malignant Hyperthermia)   น้ำตาลในเลือดสูง 
- ผลต่อระบบทางเดินหายใจ:  เช่น  มีสารคัดหลั่งมากในหลอดลม   การหายใจล้มเหลว 
 
 ///// มีข้อควรระวังการใช้ไดเอทิลอีเทอร์อย่างไร? ///// 
มีข้อควรระวังการใช้ยาไดเอทิลอีเทอร์ เช่น 
- ห้ามใช้กับผู้แพ้ยานี้ 
- ห้ามใช้ยาไดเอทิลอีเทอร์กับผู้ป่วยโรคเบาหวาน  ผู้ป่วยโรคตับระยะรุนแรง  ผู้ป่วยโรคไต  ผู้ที่มีความดันของน้ำไขสันหลังเพิ่มขึ้น  ทั้งนี้ยาไดเอทิลอีเทอร์จะทำให้อาการป่วยดังกล่าวรุนแรงมากขึ้น 
- ห้ามใช้ยาที่มีสภาพเปลี่ยนไปจากเดิม เช่น สี และกลิ่นยาเปลี่ยนไป 
- การใช้กับสตรีมีครรภ์  สตรีที่อยู่ในภาวะให้นมบุตร เด็ก และผู้สูงอายุ ต้องเป็น
ไปตามคำสั่งแพทย์ 
- หากพบความผิดปกติหลังการได้รับยานี้ให้รีบแจ้ง แพทย์ พยาบาล โดยเร็ว 
- สวมชุดป้องกันการสัมผัสยาไดเอทิลอีเทอร์ตามมาตรฐานความปลอดภัย เช่น               แว่นกันสารเคมี  หน้ากาก  ถุงมือ  หมวกคลุมผม  ชุดเสื้อผ้าที่ปกคลุมผิวหนัง	 	  ของร่างกายระหว่างใช้ยานี้ 
- ระหว่างทำงานเกี่ยวกับการใช้ยาไดเอทิลอีเทอร์ ต้องระวังป้องกันการเกิดประกายไฟในขณะปฏิบัติการด้วยสารประกอบชนิดนี้ไวไฟมาก 
- ผู้ป่วยที่ได้รับการดมยาสลบ  แพทย์จะเป็นผู้พิจารณาความเหมาะสมว่าสมควรพักดูอาการที่สถานพยาบาลหรืออนุญาตให้กลับบ้านได้เลยหลังหัตการผ่าตัด 
- หลังได้รับยาไดเอทิลอีเทอร์ ต้องปฏิบัติตัวตามคำแนะนำของ แพทย์ พยาบาลอย่างเคร่งครัด 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไดเอทิลอีเทอร์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ไดเอทิลอีเทอร์มีปฏิกิริยาระหว่างยากับยาตัวอื่นอย่างไร? ///// 
ยาไดเอทิลอีเทอร์มีปฏิกิริยาระหว่างยากับยาตัวอื่น เช่น 
- ห้ามดื่มสุราหรือเครื่องดื่มที่มีแอลกอฮอล์เป็นองค์ประกอบหลังได้รับยาไดเอทิลอีเทอร์  ด้วยร่างกายจะกำจัดแอลกอฮอล์ในกระแสเลือดได้ช้าลง ทำให้เกิดอาการวิงเวียน  ง่วงนอน ได้มากขึ้น 
- หลีกเลี่ยงการใช้ยาไดเอทิลอีเทอร์ร่วมกับยากลุ่ม ACE inhibitors,  MAOIs,  TCAs,  ยาลดความดันโลหิต,  ยาบำบัดโรคจิต/ยารักษาทางจิตเวช,  ยากลุ่มBeta-blockers,  รวมถึงยาที่มีฤทธิ์เป็นยากดระบบประสาทส่วนกลาง/สมอง,  ด้วยจะทำให้เกิดภาวะความดันโลหิตต่ำตามมา 
- ห้ามใช้ยาไดเอทิลอีเทอร์ร่วมกับยากลุ่ม Sympathomimetics  ด้วยอาจทำให้เกิดภาวะหัวใจเต้นผิดจังหวะตามมา 
 ///// ควรเก็บรักษาไดเอทิลอีเทอร์อย่างไร? ///// 
ควรจัดเก็บยาไดเอทิลอีเทอร์ในสถานที่ที่มีอุณหภูมิเย็น  อากาศไหลเวียนได้สะดวก เก็บยาในภาชนะเดิมที่บรรจุยา  ภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไดเอทิลอีเทอร์มีชื่ออื่นอีกไหม? ผลิตจากบริษัทอะไรบ้าง? ///// 
ยาอีเทอร์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Diethyl_ether [2017,March4] 
http://www.mims.com/thailand/drug/info/diethyl%20ether/?type=brief&amp;mtype=generic [2017,March4] 
http://apps.who.int/medicinedocs/en/d/Jh2929e/4.3.html [2017,March4] 
https://www.ncbi.nlm.nih.gov/pubmed/18175089 [2017,March4] 
http://www.bddrugs.com/product5.php?idn=505 [2017,March4]
