ดาซาทินิบ (Dasatinib)
 ///// บทนำ ///// 
ยาดาซาทินิบ(Dasatinib) จัดอยู่ในกลุ่มยารักษาตรงเป้า(Targeted therapy)  ทางคลินิก นำมาใช้รักษา  มะเร็งเม็ดเลือดขาวซีเอ็มแอล(Chronic Myelogenous Leukemia:CML)  มะเร็งเม็ดเลือดขาวเอแอลแอล(Acute Lymphoblastic Leukemia: ALL) และโรคทางพันธุกรรมที่ชื่อว่า ฟิลาเดลเฟีย โครโมโซม(Philadelphia chromosome:Ph+) Ph+มีสาเหตุจากความผิดปกติของโครโมโซมคู่ที่22และ9 โดยมีการแลกเปลี่ยนยีน/จีน/Geneบนโครโมโซมทั้งคู่ทำให้ได้ยีนที่ผิดปกติหรือที่เรียกว่า BCR-ABL fusion gene ยีนที่ผิดปกตินี้จะสร้างสารโปรตีน/โปรตีนที่มีชื่อว่า BCR-ABL protein ทำให้เกิดการกระตุ้นเอนไซม์ไทโรซีนไคเนส(Tyrosine kinase, เอนไซม์ทำหน้าที่เกี่ยวข้องกับการใช้สารโปรตีนของร่างกาย)ให้ทำงานมากขึ้น และเป็นเหตุให้เกิดโรคมะเร็งเม็ดเลือดขาวในที่สุด  แพทย์มักจะใช้ยาดาซาทินิบเมื่อการใช้ ยาImatinib รักษาโรคมะเร็งดังกล่าวแล้วไม่ได้ผล 
ยาดาซาทินิบ มีกลไกออกฤทธิ์ยับยั้งเอนไซม์ไทโรซีนไคเนส(Tyrosine kinase inhibitors)  การออกฤทธิ์ของยาดาซาทินิบจะเกิดเจาะจงกับเซลล์มะเร็งเม็ดเลือดขาวซึ่งต่างจากยารักษามะเร็งประเภทยาเคมีบำบัด(Chemotherapy) ที่จะออกฤทธิ์ต่อเซลล์มะเร็งและเซลล์ปกติของร่างกายจึงก่อให้เกิดผลข้างเคียงต่อร่างกายมากกว่ายารักษาตรงเป้า 
ยาดาซาทินิบ มีเภสัชภัณฑ์เป็นแบบยารับประทาน   ทั่วไป แพทย์จะให้ผู้ป่วยรับประทานยาเพียงวันละ1ครั้ง  เมื่อตัวยาถูกดูดซึมจากระบบทางเดินอาหารจะใช้เวลาประมาณ 0.5-6 ชั่วโมงเพื่อให้ระดับยานี้ขึ้นสูงสุดในกระแสเลือด  ยาดาซาทินิบจะถูกทำลายโดยตับ  ร่างกายต้องใช้เวลาประมาณ 1.3-5 ชั่วโมงเพื่อกำจัดยานี้ทิ้งไปกับอุจจาระและปัสสาวะ 
ก่อนสั่งจ่ายยาดาซาทินิบ  แพทย์จะทำการซักประวัติสุขภาพของผู้ป่วยจนได้ข้อสรุปว่า ยาดาซาทินิบสามารถก่อให้เกิดประโยชน์สูงสุดในการรักษาโรค และข้อมูลสำคัญที่แพทย์จำเป็นต้องทราบมีดังนี้ เช่น 
- ประวัติการเจ็บป่วยด้วยโรคอะไรบ้าง เช่น โรคหัวใจ   โรคความดันโลหิตสูง   โรคความดันโลหิตต่ำ   โรคตับ 
- ปัจจุบันมียาอะไรที่ใช้อยู่เป็นประจำ โดยเฉพาะอย่างยิ่ง ยา  Atazanavir,	  	  	  Clarithromycin, Erythromycin, Indinavir, Itraconazole, Ketoconazole, 	  	  Nefazodone,  Nelfinavir, Ritonavir, Saquinavir, Telithromycin, Voriconazole, 	  Carbamazepine,  Dexamethasone, Phenytoin, Phenobarbital, Rifampicin 	  รวมถึงยาลดกรดชนิดต่างๆ  ยาเหล่านี้ล้วนสร้างภาวะยาตีกัน/ปฏิกิริยาระหว่างยากับดาซาทินิบได้ทั้งสิ้น 
- อยู่ในภาวะตั้งครรภ์ หรือในภาวะให้นมบุตรหรือไม่  ด้วยยาชนิดนี้เป็นอันตรายต่อทารก 
- มีประวัติแพ้ยาอะไรบ้าง 
ทั้งนี้ ระหว่างที่ได้รับยาดาซาทินิบ ผู้ป่วยจะต้องสังเกตสัญญาณอันตรายจากการใช้ยาชนิดนี้ เช่น 
- ใบหน้าบวม น้ำหนักตัวเพิ่มด้วยมีภาวะคั่งน้ำในร่างกาย  และหายใจไม่ออก/หายใจลำบากด้วยเกิดภาวะน้ำท่วมปอด 
- คลื่นไส้ทุกครั้งเมื่อจะรับประทานอาหาร และใช้ยาแก้คลื่นไส้ที่สั่งจ่ายโดยแพทย์
แล้วอาการไม่ดีขึ้นเลย 
- มีไข้ 38 องศาเซลเซียส(Celsius)หรือ มากกว่า 
- อาเจียนมากกว่า 4–5 ครั้งใน 24 ชั่วโมง 
- มีอาการท้องเสีย 4–6 ครั้งต่อวัน 
- หัวใจเต้นผิดปกติ  มีภาวะหัวใจล้มเหลว 
- มีภาวะเลือดออกง่ายตามร่างกาย 
- อุจจาระมีสีคล้ำ หรือมีเลือดปนมากับอุจจาระ/อุจจาระเป็นเลือด 
- ปัสสาวะมีเลือดปน/ปัสสาวะเป็นเลือด หรือเจ็บขณะถ่ายปัสสาวะ 
- อ่อนเพลียอย่างรุนแรง ด้วยจำนวนเม็ดเลือดแดงลดลง/ภาวะโลหิตจาง 
- เกิดแผลในช่องปาก และแผลมีอาการ เจ็บ  ปวด  บวม แดง 
หากพบเห็นอาการดังกล่าวข้างต้น ต้องรีบพาผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
ยาดาซาทินิบ เป็นยารักษาโรคมะเร็งที่มีจำหน่ายในประเทศไทย  คณะกรรมการอาหารและยาได้ระบุให้ยาชนิดนี้เป็นยาควบคุมพิเศษ ที่มีอันตราย และต้องใช้ยานี้ภายใต้คำสั่งแพทย์แต่ผู้เดียว  ซึ่งเราจะพบเห็นการใช้ยานี้ได้ตามสถานพยาบาล โดยใช้ยาชื่อการค้าว่า Sprycel 
 
 ///// ดาซาทินิบมีสรรพคุณ(คุณสมบัติ)อย่างไร? ///// 
ยาดาซาทินิบมีสรรพคุณ/ข้อบ่งใช้ เช่น 
- รักษามะเร็งเม็ดเลือดขาวซีเอ็มแอล (Chronic Myelogenous Leukemia:CML) 
- มะเร็งเม็ดเลือดขาวเอแอลแอล (Acute Lymphoblastic Leukemia: ALL) 
- รักษาโรคฟิลาเดลเฟีย โครโมโซม (Philadelphia chromosome) 
 
 ///// ดาซาทินิบมีกลไกการออกฤทธิ์อย่างไร? ///// 
การสร้างเซลล์มะเร็งเม็ดเลือดขาว มีสาเหตุจากการกลายพันธุ์ของยีน/จีน บนโครโมโซมคู่ที่ 22 และ 9 โดย ABL-gene บนโครโมโซมคู่ที่ 9 ย้ายมาเชื่อมต่อกับ BCR-gene บนโครโมโซมคู่ที่ 22 เกิดเป็นยีนกลายพันธุ์ซึ่งเรียกว่า BCR-ABL fusion gene และโครโมโซมคู่ที่ 22 จะถูกเรียกว่า Philadelphia Chromosome  จากกลไกการกลายพันธุ์ที่กล่าวมาทำให้เกิดการผลิต BCR-ABL tyrosine kinase และมีการเร่งกระตุ้นกิจกรรมของโปรตีนภายในเซลล์ เช่น การเพิ่มปริมาณโปรตีน และมีการแบ่งตัวของเซลล์เม็ดเลือดขาวที่ด้อยคุณภาพอย่างรวดเร็ว 
กลไกการออกฤทธิ์ของยาดาซาทินิบ คือ ตัวยาจะเข้าจับกับเอนไซม์  BCR-ABL tyrosine kinase ทำให้หยุดการกระตุ้นกิจกรรมต่างๆของโปรตีนในเซลล์มะเร็ง  ส่งผลให้เซลล์มะเร็งเม็ดเลือดขาวหยุดการแบ่งตัว และทำให้อาการของผู้ป่วยทุเลาลง 
 
 ///// ดาซาทินิบมีรูปแบบการจัดจำหน่ายอย่างไร? ///// 
ยาดาซาทินิบมีรูปแบบการจัดจำหน่าย เช่น 
- ยาเม็ดชนิดรับประทานแบบเคลือบฟิล์ม ที่ประกอบด้วยตัวยา Dasatinib 
ขนาด 20, 50 และ 70 มิลลิกรัม/เม็ด 
 
 ///// ดาซาทินิบมีขนาดรับประทานอย่างไร? ///// 
ยาดาซาทินิบ มีขนาดรับประทาน ดังนี้ 
ผู้ใหญ่และเด็ก: ขนาดและระยะเวลาในการรับประทานยานี้ให้เป็นไปตามคำสั่งแพทย์แต่ผู้เดียว  โดยสามารถรับประทานยาขณะท้องว่างหรือพร้อมอาหารก็ได้  และห้ามมิให้ผู้ป่วยปรับขนาดรับประทานโดยมิได้ขอคำปรึกษาจากแพทย์ 
*****หมายเหตุ:	ขณะได้รับยานี้ควรปฏิบัติตนและดูแลตนเองดังนี้ 
- ล้างมือบ่อยครั้งขึ้นในแต่ละวัน 
- ดื่มน้ำวันละ 2–3 ลิตร เพื่อป้องกันภาวะขาดน้ำของร่างกาย 
- ผู้ที่ได้รับยานี้ จะเสี่ยงต่อการติดเชื้อได้ง่าย ควรหลีกเลี่ยงการอยู่ในที่มีผู้คน	  แออัด เพื่อลดความเสี่ยงการติดเชื้อดังกล่าว 
- เพื่อลดอาการช่องปากเป็นแผล ให้ใช้แปรงสีฟันที่มีขนแปรงนุ่ม  กลั้วปาก	  	  ด้วยสารละลายเบกกิ้งโซดา(Baking soda)1 ช้อนชา/น้ำ 1 แก้ว หรือ ประมาณ 240 ซีซี วันละ 3 ครั้ง 
- หลีกเลี่ยงการอยู่ในที่โล่งแจ้งซึ่งมีแสงแดดจัด   ก่อนออกแดด ควรทาครีมกันแดดที่มีค่า SPF 15 ขึ้นไป หรือสวมใส่เสื้อผ้าปกคลุมร่างกายมิดชิด 
- รับประทานอาหารอย่างเหมาะสม และพักผ่อนอย่างพอเพียง เพื่อให้การฟื้นสภาพร่างกายให้เป็นไปง่ายขึ้น 
- ห้ามดื่มสุราหรือเครื่องดื่มที่มีแอลกอฮอล์เป็นส่วนประกอบ 
- ห้ามสูบบุหรี่ 
- หากพบอาการข้างเคียง(ผลข้างเคียง)ใดๆที่รบกวนการดำเนินชีวิตประจำวัน ให้รีบนำผู้ป่วยมาปรึกษาแพทย์/มาโรงพยาบาล โดยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาดาซาทินิบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  เช่น   โรคหัวใจ  โรคปอด  โรคความดันโลหิตสูง  รวมทั้งกำลังกินยา/ใช้ยาอะไรอยู่ เพราะยาดาซาทินิบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาดาซาทินิบ สามารถรับประทานยาทันทีที่นึกขึ้นได้  ถ้าเวลาใกล้เคียงกับการรับประทานยาในมื้อถัดไป ห้ามเพิ่มปริมาณรับประทานเป็น 2 เท่า ให้รับประทานยาที่ขนาดปกติ 
แต่ ผู้ป่วยควรต้องรับประทานยาดาซาทินิบต่อเนื่องตรงตามแพทย์สั่ง จึงจะเกิดประสิทธิผลของการรักษา 
 
 ///// ดาซาทินิบมีผลไม่พึงประสงค์อย่างไร? ///// 
ยาดาซาทินิบ สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียงต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น คลื่นไส้อาเจียน  มีอาการท้องเสีย   กระเพาะอาหารอักเสบ    ท้องอืด   ปวดท้อง   เลือดออกในทางเดินอาหาร   ตับอ่อนอักเสบ 
- ผลต่อระบบประสาท:  เช่น ปวดศีรษะ  เส้นประสาทอักเสบ   ชัก  วิงเวียน  ง่วงนอน 
- ผลต่อผิวหนัง:  เช่น ผื่นคัน   ผมร่วง  เกิดลมพิษ  เกิดสิว     ผิวหนังอักเสบ 
- ผลต่อตา:   เช่น  ตาพร่า   ตาแห้ง   เยื่อตาอักเสบ 
- ผลต่อระบบภูมิคุ้มกันต้านทานโรคของร่างกาย:  เช่น ติดเชื้อได้ง่าย  ติดเชื้อในกระแสเลือด 
- ผลต่อกล้ามเนื้อ:  เช่น ปวดกล้ามเนื้อ     กล้ามเนื้อลายสลาย   กล้ามเนื้ออักเสบ                   เอ็นอักเสบ 
- ผลต่อหัวใจ:  เช่น หัวใจเต้นผิดจังหวะ   หัวใจล้มเหลว   หัวใจเต้นเร็ว    ความดันโลหิตสูงหรือไม่ก็ต่ำ    หัวใจขาดเลือด    กล้ามเนื้อหัวใจอักเสบ 
- ผลต่อไต:  เช่น มีอาการบวมน้ำ    อาจเกิดไตวาย 
- ผลต่อระบบทางเดินหายใจ:  เช่น  หายใจขัด  ไอ   ปอดบวม   โรคติดเชื้อทางเดินหายใจส่วนบน    หลอดลมหดเกร็งตัว/หายใจลำบาก   หอบหืด  ความดันหลอดเลือดปอดสูง 
- ผลต่อระบบการเผาผลาญพลังงานของร่างกาย:  เช่น น้ำหนักตัวลดหรือไม่ก็เพิ่ม  เบื่ออาหาร   กรดยูริคในเลือดสูง 
- ผลต่อสภาพจิตใจ:  เช่น ซึมเศร้า  นอนไม่หลับ  วิตกกังวล   รู้สึกสับสน 
- ผลต่อระบบทางเดินปัสสาวะ:  เช่น มีโปรตีนในปัสสาวะ   ปัสสาวะบ่อย 
- อื่นๆ: เช่น มีภาวะกลุ่มอาการมะเร็งถูกทำลาย(Tumor Lysis Syndrome) 
 
 ///// มีข้อควรระวังการใช้ดาซาทินิบอย่างไร? ///// 
มีข้อควรระวังการใช้ยาดาซาทินิบ เช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร 
- ห้ามปรับขนาดรับประทานด้วยตนเอง 
- ห้ามหยุดรับประทานยานี้โดยไม่ขอคำปรึกษาจากแพทย์ 
- หยุดการใช้ยานี้หากพบความผิดปกติเกิดขึ้นกับปอดและหัวใจของผู้ป่วย
เช่น มีอาการ ไอ   หายใจขัด  เจ็บหน้าอก  แน่นหน้าอก และต้องรีบพาผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ห้ามทิ้งทำลายยานี้ลงในคูคลองสาธารณะรวมถึงพื้นดิน 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาดาซาทินิบด้วย)  ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ดาซาทินิบมีปฏิกิริยาระหว่างยากับยาตัวอื่นอย่างไร? ///// 
ยาดาซาทินิบมีปฏิกิริยาระหว่างยากับยาตัวอื่น เช่น 
- ห้ามใช้ยาดาซาทินิบร่วมกับยา  Dexlansoprazole, Lansoprazole, Pantoprazole, Rabeprazole, Omeprazole  เพราะจะรบกวนการดูดซึมของยาดาซาทินิบและทำให้ประสิทธิผลในการรักษาของยาดาซาทินิบลดลง 
- หลีกเลี่ยงการใช้ยาดาซาทินิบร่วมกับยา Teriflunomide,  Leflunomide  ด้วยจะเสี่ยงต่อการติดเชื้อมากยิ่งขึ้น 
- ห้ามใช้ยาดาซาทินิบร่วมกับ ยาAmprenavir เพราะจะทำให้ระดับเม็ดเลือดแดงในร่างกายต่ำลงหรือเกิดภาวะโลหิตจางตามมา 
- ห้ามใช้ยาดาซาทินิบร่วมกับ ยาAmiodarone  เพราะเสี่ยงต่อภาวะหัวใจเต้นผิดจังหวะตามมา 
 
 ///// ควรเก็บรักษาดาซาทินิบอย่างไร? ///// 
ควรเก็บยายาดาซาทินิบ ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  ไม่เก็บยาที่หมดอายุ 
 
 ///// ดาซาทินิบมีชื่ออื่นอีกไหม? ผลิตจากบริษัทอะไรบ้าง? ///// 
ยาดาซาทินิบ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://cancer-champions.com/chemotherapy-immunotherapy-targeted-therapy-whats-the-difference/ [2018,July7] 
https://www.youtube.com/watch?v=e4Uz3MLfhZs [2018,July7] 
https://www.accessdata.fda.gov/drugsatfda_docs/label/2010/021986s7s8lbl.pdf [2018,July7] 
https://www.drugbank.ca/drugs/DB00619 [2018,July7] 
http://www.sciencephoto.com/media/458766/view/dasatinib-leukaemia-drug-action [2018,July7] 
https://www.drugs.com/drug-interactions/dasatinib,sprycel-index.html?filter=3&amp;generic_only= [2018,July7] 
https://www.drugs.com/sfx/sprycel-side-effects.html [2018,July7] 
http://www.mims.com/thailand/drug/info/dasatinib/?type=brief&amp;mtype=generic [2018,July7] 
http://www.mims.com/thailand/drug/info/sprycel/?type=brief [2018,July7]
