ใบกระท่อม  กระท่อม (Kratom or Mitragynine)
 ///// บทนำ ///// 
กระท่อม(Kratom) เป็นพืชยืนต้นชนิดหนึ่ง มีชื่อทางพฤกษศาสตร์ว่า Mitragyna speciosa เป็นไม้ยืนต้นขนาดกลาง สูงประมาณ 10-15 เมตร ใบคล้ายใบกระดังงาโดยแผ่นใบกว้างประมาณ 5-10 เซนติเมตร ยาวประมาณ 8-14 เซนติเมตร ก้านใบมีทั้งชนิดที่เป็นสีแดง หรือสีเขียว  ในประเทศไทยพบมากในป่าธรรมชาติในจังหวัดทางภาคใต้ทุกจังหวัด ที่รวมไปถึงในประเทศมาเลเซียเขตพื้นที่ที่ติดต่อกับประเทศไทย  ในภาคกลางพบมากที่จังหวัด ปทุมธานี   ตามกฎหมายไทยจัดให้กระท่อมอยู่ในกลุ่มยาเสพติดประเภทที่ 5  ใบของต้นกระท่อมจะมีสารออกฤทธิ์ประเภทอัลคาลอยด์(Alkaloid)ที่เป็นสาร/ยาเสพติดมีชื่อว่า “ไมทราไจนีน (Mitragynine หรือ 7-Hydroxymitragynine)” อยู่ประมาณ 1–6% 
นักวิทยาศาสตร์พบว่า สารไมทราไจนีน มีฤทธิ์กระตุ้นสมอง ทำให้อารมณ์ดี ผ่อนคลาย และช่วยบรรเทาอาการปวด  เท่าที่ผู้เขียนเคยทราบผู้ที่เคี้ยวใบกระท่อมจะสามารถทำงานอยู่ได้นาน ทนแดดได้ดี แต่ไม่ทนฝน ทางเภสัชวิทยาพบว่าไมทราไจนีนเป็นอัลคาลอยด์ที่ออกฤทธิ์ต่อตัวรับ(Receptor)ในสมองที่มีชื่อว่า Opioid receptor  หรือจะกล่าวได้ว่า ไมทราไจนีนเป็นสารประเภทโอปิออยด์อะโกนิสต์(Opioid agonist, สารออกฤทธิ์เหมือนฝิ่น/สาร Opioid)ตัวหนึ่ง  ประเทศแถบเอเซียตะวันออกเฉียงใต้จะบริโภคใบกระท่อมเพื่อทำให้รู้สึกมีความสุข  ขณะที่ทางประเทศ               แถบซีกโลกตะวันตกจะสกัดใบกระท่อมเพื่อให้ได้สารบริสุทธิ์แล้วนำมาใช้เป็นยาบรรเทาอาการปวด/ยาแก้ปวด,  บำบัดอาการถอนยาเสพติด,  การบริโภคกระท่อมมีหลายช่องทาง อาทิเช่น เคี้ยวใบสด  ตากใบให้แห้งแล้วนำมาสูบแทนบุหรี่  บดใบเป็นผงแล้วนำมาบรรจุแคปซูล หรืออัดเป็นยาเม็ดสำหรับรับประทาน  นำใบกระท่อมมาชงเป็นชารับประทาน หรือสกัดเอาสารสำคัญออกมา 
การรับประทานกระท่อมในขนาดต่ำพบว่า ทำให้เพิ่มกำลัง มีความตื่นตัว แต่หากรับประทานในขนาดสูงกลับมีผลทำให้สงบประสาท/กดการทำงานของประสาทส่วนกลาง  การบริโภคกระท่อมบ่อยๆสามารถทำให้เกิดอาการเสพติดได้ และเกิดฤทธิ์หลอนประสาท/ประสาทหลอน รวมถึงมีความรู้สึกสับสน เบื่ออาหาร  น้ำหนักตัวลด  นอนไม่หลับ  ปากแห้ง  ปัสสาวะบ่อย  และท้องผูก 
ประเทศไทยห้ามประชาชนทั่วไปปลูกต้นกระท่อม และเสพใบกระท่อม ด้วยกฎหมายไทยระบุให้กระท่อมเป็นพืชที่มีฤทธิ์เสพติด  ปัจจุบันผู้บริโภคมีทางเลือกของการใช้ยาแผนปัจจุบันได้อย่างมากมาย และไม่จำเป็นต้องพึ่งการใช้ใบกระท่อมในการบรรเทาปวดซึ่งมีความยุ่งยากต่อการสรรหาทั้งมีฤทธิ์เป็นยาเสพติด ที่ผิดกฎหมาย และไม่ก่อให้เกิดผลดีต่อผู้ที่มีไว้ครอบครอง 
 
 ///// กระท่อมมีสรรพคุณ(คุณสมบัติ)อย่างไร? ///// 
ใบกระท่อมมีสารอัลคาลอยด์(Alkaloid)มากกว่า 20 ชนิดขึ้นไป  ตัวอัลคาลอยด์ที่โดดเด่นอย่างสารไมทราไจนีน (Mitragynine) สามารถบำบัดอาการปวดของร่างกาย  อาการท้องเสีย  และใช้บำบัดอาการถอนยาของผู้ที่ติดยาเสพติด 
 
 ///// กระท่อมมีกลไกการออกฤทธิ์อย่างไร? ///// 
กลไกการออกฤทธิ์ของสารอัลคาลอยด์ในใบกระท่อมคือ สารนี้จะออกฤทธิ์ในบริเวณตัวรับที่เรียกว่า Opioid receptor ในสมอง  ก่อให้เกิดฤทธิ์ในลักษณะของ Opioid agonist(ฤทธิ์เหมือนฝิ่น/ยา/สาร Opioid) ส่งผลลดอาการเจ็บปวด  ทำให้รู้สึกสบาย และมีกำลัง 
 
 ///// กระท่อมมีรูปแบบการจัดจำหน่ายอย่างไร? ///// 
ในประเทศไทยมีกฏหมายห้าม ซื้อ/ขาย/จำหน่ายกะท่อม แต่พบเห็นการจัดจำหน่าย”ภายใต้การควบคุมของกฎหมายในแถบอเมริกาและยุโรป” โดยมีการจำหน่ายทั้ง ใบสด  ใบที่บดเป็นผง  ผสมในหมากฝรั่ง  บดเป็นผงละเอียดบรรจุแคปซูลหรือตอกอัดเป็นยาเม็ด 
 
 ///// กระท่อมมีขนาดรับประทานอย่างไร? ///// 
ในประเทศไทย การจำหน่าย มีไว้ในครอบครอง และการบริโภคกระท่อมจัดว่า “ผิดกฏหมาย”    แต่ในต่างประเทศที่มีกฏหมายรองรับการใช้กระท่อมเป็นยาบรรเทาปวด หรือ ใช้บำบัดอาการของผู้ที่ติดยาเสพติดโดยการใช้ต้องอยู่ภายใต้การดูแลของแพทย์ผู้รักษาอย่างใกล้ชิด   กระท่อมจะมีขนาดรับประทาน เช่น 
 
- ผู้ใหญ่: รับประทานใบกระท่อมคิดเป็นน้ำหนัก 1–5 กรัม จะกระตุ้นให้ร่างกายสดชื่น มีแรง หากรับประทาน 5–15 กรัม จะทำให้รู้สึกเคลิบเคลิ้ม กรณีรับประทานมากกว่า 15 กรัมขึ้นไป  จะก่อให้เกิดฤทธิ์กดระบบประสาทส่วนกลาง 
- เด็ก: ห้ามใช้ในเด็ก 
*****หมายเหตุ:	ขนาดรับประทานที่ระบุในบทความนี้เป็นเพียงตัวอย่างหนึ่งเท่านั้น                       การออกฤทธิ์มาก-น้อยขึ้นอยู่กับปริมาณสาระสำคัญในใบกระท่อมที่มีความแตกต่างจากพื้นที่เพาะปลูก 
 
 ///// กระท่อมมีผลไม่พึงประสงค์อย่างไร? ///// 
การรับประทานใบกระท่อมน้ำหนัก 5–15 กรัม  ผู้บริโภค/ผู้ป่วยอาจได้รับผลไม่พึงประสงค์ (ผลข้างเคียง/อาการข้างเคียง)ต่างๆดังนี้ เช่น เกิดฤทธิ์สงบประสาท/กดประสาทส่วนกลาง   คลื่นไส้  เหงื่อออกมาก  ปากแห้ง  ปัสสาวะบ่อย  เบื่ออาหาร  
เกิดผื่นคันตามผิวหนัง  มีอาการท้องผูก  วิงเวียน  และรู้สึกสับสน 
 ///// มีข้อควรระวังการใช้กระท่อมอย่างไร? ///// 
มีข้อควรระวังการใช้กระท่อม เช่น 
- ในประเทศไทย การบริโภคกระท่อม ถือว่าผิดกฏหมาย  แต่ในต่างประเทศที่มีกฏหมายควบคุมการใช้กระทอม จะห้ามใช้กับสตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ 
- ห้ามใช้กับผู้ที่มีภาวะป่วยทางจิตประสาท  ผู้ที่ได้รับบาดเจ็บทางสมอง  	  ผู้ที่มีภาวะท้องผูก  ผู้ที่มีอวัยวะในระบบทางเดินปัสสาวะอุดตัน 
- ห้ามใช้ใบกระท่อมไม่ว่าจะเป็นการทดลองรับประทาน  การมีไว้ครอบครอง  
การแจกจ่ายแบ่งปันให้ผู้อื่นรับประทานซึ่งอยู่นอกเหนือการควบคุมของแพทย์ 
- การรับประทานกระท่อมผิดวิธี  ผิดขนาด  อาจก่อให้เกิดผลข้างเคียงที่รุนแรงต่อร่างกายตามมา เคยมีรายงานว่า มีผู้ป่วยเสียชีวิตเนื่องจากบริโภคใบกระท่อม
เกินขนาด 
- ปฏิบัติตามกฎหมายเรื่องยาเสพติดอย่างเคร่งครัด ไม่เสพ ไม่ค้า ไม่สนับสนุน	  หรือยุ่งเกี่ยวพัวพันและไม่ทดลองใช้สาร/ยาเสพติด 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาจากกระท่อมด้วย) ยาแผนโบราณทุกชนิด  อาหารเสริม  ผลิตภัณฑฺเสริมอาหารและสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ควรเก็บรักษากระท่อมอย่างไร? ///// 
ประเทศไทย การบริโภค  การมีไว้ในครอบครอง และการจำหน่ายกระท่อม “เป็นการผิดกฏหมาย”    ในต่างประเทศที่มีกฏหมายควบคุมการใช้สารนี้ จะมีการจัดเก็บผลิตภัณฑ์กระท่อมที่นำมาใช้ทางคลินิก  เช่น เก็บภายใต้อุณหภูมิห้องที่เย็น  ห้ามเก็บในช่องแช่แข็งของตู้เย็น เก็บให้พ้นมือเด็กและสัตว์เลี้ยง  ไม่เก็บในห้องน้ำหรือในรถยนต์ เก็บในภาชนะที่ปิดมิดชิด พ้นแสงแดด  ความร้อนและความชื้น  และไม่เก็บผลิตภัณฑ์ที่หมดอายุ 
 
 ///// กระท่อมมีชื่ออื่นอีกไหม? ผลิตจากบริษัทอะไรบ้าง? ///// 
ประเทศไทย การบริโภค การมีไว้ในครอบครอง และการจำหน่าย กระท่อม “เป็นการผิดกฏหมาย”     แต่ในต่างประเทศที่มีกฏหมายควบคุมการใช้กระท่อมเป็นยา ยาชื่อการค้าที่พบเห็นในต่างประเทศนั้นๆ   เช่น 
 
 ///// บรรณานุกรม ///// 
https://en.wikipedia.org/wiki/Mitragynine [2017,Jan28] 
https://en.wikipedia.org/wiki/Opioid_receptor [2017,Jan28] 
https://www.ncbi.nlm.nih.gov/pubmed/25262913 [2017,Jan28] 
https://www.drugs.com/illicit/kratom.html [2017,Jan28] 
https://www.dea.gov/pr/multimedia-library/publications/drug_of_abuse.pdf#page=84 [2017,Jan28] 
http://swflherbals.com/kratom-brands-fort-myers/ [2017,Jan28] 
http://www.webmd.com/vitamins-supplements/ingredientmono-1513-kratom.aspx?activeingredientid=1513&amp;activeingredientname=kratom [2017,Jan28] 
http://narcotic.fda.moph.go.th/welcome/?p=2539 [2017,Jan28]
