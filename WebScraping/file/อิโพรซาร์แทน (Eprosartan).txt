อิโพรซาร์แทน (Eprosartan)
 ///// บทนำ ///// 
ยาอิโพรซาร์แทน(Eprosartan หรือ Eprosartan mesylate)เป็นยาในกลุ่มแอนจิโอเทนซิน II รีเซพเตอร์ แอนตาโกนิสต์ (Angiotensin II receptor antagonist) ทางคลินิกนำมาใช้รักษาโรคความดันโลหิตสูง  โดยตัวยามีกลไกการออกฤทธิ์ที่สำคัญอยู่ 2 ขั้นตอน คือ 
- ทำให้กล้ามเนื้อเรียบตรงผนังหลอดเลือดคลายตัว ส่งผลให้หลอดเลือดขยายตัวตามมา 
- จำกัดการผลิตสารสื่อประสาทประเภท Norepinephrine จากเนื้อเยื่อต่างๆ 
ซึ่งกลไกดังกล่าวข้างต้น เป็นเหตุผลต่อการลดความดันโลหิตของร่างกาย  ยาอิโพรซาร์แทน มีรูปแบบเภสัชภัณฑ์เป็นยาชนิดรับประทาน ตัวยานี้/ชนิดนี้สามารถถูกดูดซึมจากระบบทางเดินอาหารได้เพียง 13–15% จึงเป็นเหตุผลให้เม็ดยาต้องประกอบไปด้วยยาอิโพรซาร์แทนเป็นปริมาณ 400–600 มิลลิกรัม/เม็ด เพื่อให้สอดคล้องกับขนาดรับประทานที่ทำให้แสดงการออกฤทธิ์ลดความดันโลหิต  ยานี้จะถูกเปลี่ยนโครงสร้างทางเคมีจากตับเป็นปริมาณที่น้อยมาก ร่างกายต้องใช้เวลาประมาณ 5–9 ชั่วโมงเพื่อกำจัดตัวยาอิโพรซาร์แทนไปกับอุจจาระและปัสสาวะ 
ผู้ที่ได้รับยาอิโพรซาร์แทน ต้องคอยตรวจสอบวัดความดันโลหิตของตนอย่างสม่ำเสมอตามคำแนะนำของ แพทย์/ พยาบาล/ เภสัชกร และมารับการตรวจเลือดที่โรงพยาบาลตามแพทย์สั่งเพื่อวัด ระดับครีเอตินิน(Creatinine)  ปริมาณอิเล็กโทรไลต์(Electrolyte) อย่างเช่น โปแตสเซียม เป็นต้น 
ยาอิโพรซาร์แทนไม่เหมาะที่จะใช้กับสตรีมีครรภ์/ตั้งครรภ์ และสตรีในช่วงให้นมบุตร  ด้วยยานี้ก่อให้เกิดอันตรายกับทารกได้โดยตรง  สตรีที่ใช้ยานี้และมีการตั้งครรภ์เกิดขึ้น จะต้องรีบแจ้งแพทย์เพื่อปรับเปลี่ยนไปใช้ยาลดความดันโลหิตชนิดอื่นที่ปลอดภัยมากกว่า 
*การรับประทานยาอิโพรซาร์แทนเกินขนาด เป็นอีกประเด็นที่ผู้ป่วยต้องให้ความสำคัญ  ด้วยจะส่งผลให้มีความดันโลหิตต่ำ  กรณีนี้ต้องรีบนำตัวผู้ป่วยส่งโรงพยาบาลโดยเร็ว ไม่ต้องรอจนถึงวันแพทย์นัด เพื่อบำบัดรักษาอาการ 
ผู้ป่วยโรคความดันโลหิตสูง อาจได้รับยาต่างๆมาบำบัดอาการมากกว่า 1 รายการ ซึ่งการใช้ยาชนิดต่างๆนั้น ต้องเป็นไปตามดุลยพินิจของแพทย์เท่านั้น 
ยาอิโพรซาร์แทนยังมีข้อห้ามใช้ร่วมกับยาลดความดันโลหิตที่มีชื่อว่า “Aliskiren”  ด้วยจะเพิ่มความเสี่ยงทำให้ไตทำงานผิดปกติ  เกิดความดันโลหิตต่ำ และยังทำให้ระดับเกลือโปแตสเซียมในเลือดสูงขึ้นมาก ซึ่งกรณีที่รุนแรงมาก อาจเกิดอาการไตวาย  กล้ามเนื้อเป็นอัมพาต และหัวใจหยุดเต้นตามมา 
การใช้ยาอิโพรซาร์แทนให้เกิดประสิทธิผล จำเป็นต้องรับประทานยานี้ต่อเนื่องตามคำสั่งของแพทย์  ห้ามหยุดรับประทานหรือปรับขนาดรับประทานยานี้โดยมิได้ขอคำปรึกษาจากแพทย์ก่อน 
ยาอิโพรซาร์แทน ยังสามารถทำให้มีอาการข้างเคียง(ผลข้างเคียง)ต่างๆได้มากมาย เช่น ต่อระบบเลือด โดยทำให้เกิดโลหิตจาง,  ทำให้ตับผลิตเอนไซม์มากกว่าปกติ/ตับอักเสบ   ทำให้มีอาการปวดกล้ามเนื้อ ฯลฯ  หากพบอาการข้างเคียงที่ทำให้เกิดอุปสรรคต่อการดำรงชีวิตประจำวัน ผู้ป่วยสามารถเข้ามาปรึกษาแพทย์/มาโรงพยาบาลก่อนวันแพทย์นัดเพื่อขอคำปรึกษาจากแพทย์ เพื่อแพทย์พิจารณาปรับแนวทางการใช้ยานี้หรือปรับเปลี่ยนเป็นยาใหม่ที่มีความเหมาะสมยิ่งขึ้น 
สูตรตำรับยาอิโพรซาร์แทนมี 2 แบบ คือ เป็นสูตรตำรับยาเดี่ยวโดยมีตัวยาสำคัญคือ ยาอิโพรซาร์แทนเพียงตัวเดียว และสูตรตำรับที่มีส่วนผสมของยาอิโพรซาร์แทนกับยาขับปัสสาวะอย่างเช่นยา Hydrochlorothiazide  การที่จะเลือกใช้สูตรตำรับใดนั้น ต้องเป็นไปตามดุลยพินิจของแพทย์แต่ผู้เดียว 
 
 ///// อิโพรซาร์แทนมีสรรพคุณ(คุณสมบัติ)อย่างไร? ///// 
ยาอิโพรซาร์แทนมีสรรพคุณ/ข้อบ่งใช้ เช่น 
- รักษาโรคความดันโลหิตสูง 
 
 ///// อิโพรซาร์แทนมีกลไกการออกฤทธิ์อย่างไร? ///// 
ยาอิโพรซาร์แทนเป็นยาในกลุ่มแอนจิโอเทนซิน II รีเซพเตอร์ แอนตาโกนิสต์  ที่มีกลไกการออกฤทธิ์กับตัวรับ(Receptor)ที่อยู่ในผนังหลอดเลือดซึ่งถูกเรียกว่า AT1/Angiotensin1 receptor มีผลทำให้หลอดเลือดขยายตัวจนส่งผลลดความดันโลหิต   นอกจากนี้ ยาอิโพรซาร์แทน ยังยับยั้งการหลั่งสาร Norepinephrine  ซึ่งทำให้สนับสนุนการลดความดันโลหิตของร่างกายตามมาด้วย 
 
 ///// อิโพรซาร์แทนมีรูปแบบการจัดจำหน่ายอย่างไร? ///// 
ยาอิโพรซาร์แทนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Eprosartan mesylate ขนาด 
  400 และ 600 มิลลิกรัม/เม็ด 
- ยาเม็ดชนิดรับประทานที่ผสมร่วมกับยาอื่น เช่น Eprosartan mesylate 600 มิลลิกรัม + Hydrochlorothiazide 12.5 มิลลิกรัม/เม็ด,  Eprosartan mesylate 600 มิลลิกรัม + Hydrochlorothiazide 25 มิลลิกรัม/เม็ด 
 
 ///// อิโพรซาร์แทนมีขนาดรับประทานอย่างไร? ///// 
ยาอิโพรซาร์แทน มีขนาดรับประทาน เช่น 
- ผู้ใหญ่: เริ่มต้นรับประทานยา 600 มิลลิกรัม วันละ1ครั้ง ขนาดรับประทานที่คงระดับการรักษาอยู่ที่ 400 – 800 มิลลิกรัม วันละ1ครั้ง หรือจะแบ่งรับประทานเป็น 2 ครั้ง/วันตามคำแนะนำของแพทย์ โดยรับประทานยานี้ ก่อน หรือ หลังอาหาร ก็ได้ 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- อาจต้องใช้ยานี้ต่อเนื่องนาน 2–3 สัปดาห์ จึงจะทำให้เกิดการลดความดันโลหิต
 จนมีความเป็นปกติอย่างสม่ำเสมอ 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอิโพรซาร์แทน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก/หายใจขัด 
- มีโรคประจำตัวต่างๆ อย่างเช่น  โรคหัวใจ  โรคไต  โรคเบาหวาน  รวมทั้งกำลังกินยา/ใช้ยาอะไรอยู่ เพราะยาอิโพรซาร์แทนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาอิโพรซาร์แทน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ห้ามเพิ่มขนาดรับประทานเป็น 2 เท่า  ให้รับประทานยานี้ที่ขนาดปกติ 
แต่อย่างไรก็ตาม เพื่อประสิทธิผลของการรักษา ควรรับประทานยาอิโพรซาร์แทน ให้ตรงเวลา 
 
 ///// อิโพรซาร์แทนมีผลไม่พึงประสงค์อย่างไร? ///// 
ยาอิโพรซาร์แทน อาจก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบการเผาผลาญพลังงานของร่างกาย: เช่น มีค่าไตรกลีเซอร์ไรด์ในเลือดสูง  น้ำตาลในเลือดสูง  มีโรคเกาต์เล่นงาน  ระดับโปแตสเซียมในเลือดสูง 
- ผลต่อระบบประสาท: เช่น ปวดศีรษะ  วิงเวียน  เกิดไมเกรน  ความรู้สึกสัมผัสเพี้ยน  ง่วงนอน  ตัวสั่น 
- ผลต่อระบบทางเดินหายใจ: เช่น ทางเดินหายใจส่วนบนติดเชื้อ/โรคติดเชื้อทางเดินหายใจส่วนบน   ไอ   คออักเสบ  ไซนัสอักเสบ  หลอดลมอักเสบ  หายใจขัด/หายใจลำบาก 
- ผลต่อระบบทางเดินอาหาร: เช่น ปวดท้อง  ท้องเสียหรือท้องผูก  อาหารไม่ย่อย  ปากแห้ง   อาเจียน  ท้องอืด  เหงือกอักเสบ  กระเพาะอาหารอักเสบ  คลื่นไส้ 
- ผลต่อกล้ามเนื้อ: เช่น ปวดกล้ามเนื้อ   ปวดหลัง   เอ็นอักเสบ 
- ผลต่อสภาพจิตใจ:  เช่น ซึมเศร้า  วิตกกังวล  กระสับกระส่าย  นอนไม่หลับ 
- ผลต่อผิวหนัง: เช่น เกิดผื่นคัน  มีเหงื่อออกมาก  ผิวหนังบวม 
- ผลต่อระบบทางเดินปัสสาวะ: เช่น  โรคติดเชื้อในระบบทางเดินปัสสาวะ   มีน้ำตาลในปัสสาวะ  ปัสสาวะมีเลือดปน/ปัสสาวะเป็นเลือด  พบโปรตีนปนมากับปัสสาวะ/โปรตีนในปัสสาวะ   ปัสสาวะขัด 
- ผลต่อระบบภูมิคุ้มกันต้านทานโรคของร่างกาย: เช่น ติดเชื้อไวรัสง่ายขึ้น  มีอาการหูอักเสบ/หูติดเชื้อง่าย 
- ผลต่อระบบหัวใจและหลอดเลือด: เช่น ชีพจรเต้นผิดปกติ  ความดันโลหิตต่ำ  ใบหน้าแดง  หัวใจขาดเลือด  หัวใจเต้นช้าหรือไม่ก็เต้นเร็ว  หัวใจเต้นผิดจังหวะ 
- ผลต่อระบบเลือด: เช่น เกิดภาวะโลหิตจาง  เกิดภาวะฮีโมโกลบินต่ำ 
- ผลต่อตา:  เช่น เกิดอาการตาพร่า   เยื่อตาอักเสบ 
- ผลต่อตับ: เช่น มีภาวะเอนไซม์การทำงานของตับในเลือดสูง 
- ผลต่อไต:  เช่น  ค่าคริเอตินิน(Creatinine)ในเลือดเพิ่มขึ้น  เกิดนิ่วในไต  มีภาวะไตวาย 
 
 ///// มีข้อควรระวังการใช้อิโพรซาร์แทนอย่างไร? ///// 
มีข้อควรระวังการใช้ยาอิโพรซาร์แทน เช่น 
- ห้ามใช้กับผู้ที่แพ้ยานี้ 
- ห้ามปรับเปลี่ยนขนาดรับประทานเอง 
- ห้ามใช้ยานี้ในสตรีมีครรภ์  สตรีที่อยู่ในภาวะให้นมบุตร และเด็ก 
- ห้ามใช้ร่วมกับยา Aliskiren ด้วยจะก่อให้เกิดปัญหาต่อการทำงานของไต
อย่างรุนแรง  เกิดความดันโลหิตต่ำ 
- ระวังการใช้ยากับคนชรา/ผู้สูงอายุ 
- ระวังการใช้ยานี้กับผู้ป่วยที่ต้องรับประทานยาที่มีเกลือโปแตสเซียมเป็นส่วนประกอบ เช่นยา Potassium chloride 
- หมั่นตรวจวัดภาวะความดันโลหิตหลังการใช้ยาอย่างสม่ำเสมอตามคำแนะนำของ แพทย์/พยาบาล/เภสัชกร 
- การใช้ยาทุกตัวมีระยะเวลาของการรักษา  หากพบว่าอาการไม่ดีขึ้นหลังจากการ
ใช้ยาอิโพรซาร์แทน ควรรีบกลับไปปรึกษาแพทย์/มาโรงพยาบาลอีกครั้งโดยไม่ต้องรอถึงวันแพทย์นัด 
- ปฏิบัติตามคำแนะนำของ แพทย์/พยาบาล/เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอิโพรซาร์แทนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ  ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อิโพรซาร์แทนมีปฏิกิริยาระหว่างยากับยาตัวอื่นอย่างไร? ///// 
ยาอิโพรซาร์แทนมีปฏิกิริยาระหว่างยากับยาตัวอื่น เช่น 
- ห้ามใช้ยาอิโพรซาร์แทนร่วมกับ ยาQuinapril  ด้วยจะสร้างความเสียหายให้กับไต/ ไตอักเสบ ทำให้เกิดความดันโลหิตต่ำ และก่อใหเกิดภาวะเกลือโปแตสเซียมในเลือดสูงตามมา 
- หลีกเลี่ยงการใช้ยาอิโพรซาร์แทนร่วมกับ ยาPotassium iodide  ด้วยจะทำให้เกลือโปแตสเซียมสะสมในร่างกายเพิ่มมากขึ้น 
- หลีกเลี่ยงการใช้ยาอิโพรซาร์แทนร่วมกับ ยาIbuprofen  เพราะอาจทำให้ฤทธิ์ของการลดความดันโลหิตของยาอิโพรซาร์แทนด้อยประสิทธิภาพลง 
- หลีกเลี่ยงการใช้ยาอิโพรซาร์แทนร่วมกับยาที่ใช้สวนล้างลำไส้ อย่างเช่นยา 
Sodium biphosphate  ด้วยอาจทำให้เกิดภาวะไตวายตามมา 
 
 ///// ควรเก็บรักษาอิโพรซาร์แทนอย่างไร? ///// 
ควรเก็บยาอิโพรซาร์แทนในช่วงอุณหภูมิ 20–25 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// อิโพรซาร์แทนมีชื่ออื่นอีกไหม? ผลิตจากบริษัทอะไรบ้าง? ///// 
ยาอิโพรซาร์แทน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Eprosartan[2017,Dec9] 
https://www.accessdata.fda.gov/drugsatfda_docs/label/2011/020738s026lbl.pdf[2017,Dec9] 
https://www.accessdata.fda.gov/drugsatfda_docs/label/2014/021268s019lbl.pdf[2017,Dec9] 
http://www.mims.com/thailand/drug/info/eprosartan/?type=brief&amp;mtype=generic[2017,Dec9] 
https://www.drugs.com/cdi/eprosartan.html[2017,Dec9] 
https://www.drugs.com/dosage/eprosartan.html[2017,Dec9] 
https://www.drugs.com/drug-interactions/eprosartan-index.html?filter=3&amp;generic_only=[2017,Dec9]
