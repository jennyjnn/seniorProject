อะแวนาฟิล (Avanafil)
 ///// บทนำ ///// 
ยาอะแวนาฟิล(Avanafil) เป็นยาในกลุ่ม พีดีอี 5 อินฮิบิเตอร์ (PDE 5 inhibitor)  ทางคลินิกใช้เป็นยาบำบัดอาการหย่อนสมรรถภาพของเพศชาย  ยานี้ได้รับการขึ้นทะเบียนและเป็นที่ยอมรับ เมื่อปี ค.ศ.2012 (พ.ศ.2555) โดยมีการจัดจำหน่ายภายใต้ชื่อการค้าว่า “Stendra และ Spedra”   ยาอะแวนาฟิลมีกลไกการออกฤทธิ์คล้ายกับ Sildenafil ,Tadalafil, และ Vardenafil, คือทำให้องคชาติแข็งตัวแต่มีจุดเด่นกว่า ตรงที่ยาอะแวนาฟิลเป็นยาที่ออกฤทธิ์เร็ว  รูปแบบเภสัชภัณฑ์ของยานี้เป็นยาประเภทรับประทาน โดยมีการดูดซึมอย่างรวดเร็วจากระบบทางเดินอาหาร                     ตัวยาในกระแสเลือดจะมีระดับสูงสุดภายในเวลาประมาณ 30–45 นาทีหลังการรับประทาน และจะเข้าจับกับพลาสมาโปรตีนถึงประมาณ 99%  ตับจะเป็นอวัยวะที่คอยเปลี่ยนแปลงโครงสร้างทางชีวะโมเลกุลของยาอะแวนาฟิลอย่างต่อเนื่อง ซึ่ง ร่างกายต้องใช้เวลาประมาณ 5 ชั่วโมงเป็นอย่างต่ำ เพื่อกำจัดยานี้ออกไปกับอุจจาระและปัสสาวะ 
ยาอะแวนาฟิล อาจเป็นเหตุให้เกิดความดันโลหิตต่ำ  ดังนั้นผู้บริโภค/ผู้ป่วยที่มีความประสงค์จะใช้ยานี้ต้องไม่มีภาวะหรือการเจ็บป่วยจากโรคความดันโลหิตต่ำ 
ผู้ใช้ยาอะแวนาฟิลขณะอยู่ในช่วงปฏิบัติกิจกรรมทางเพศแล้วเกิดอาการวิงเวียน  คลื่นไส้  ชา  เช่น มีอาการเป็นเหน็บ/ชาที่ ทรวงอก  แขน  คอ  หรือกราม  ต้องหยุดปฏิบัติกิจกรรมดังกล่าว แล้วรีบมาพบแพทย์/มาโรงพยาบาลโดยเร็ว/ทันที/ฉุกเฉิน ด้วยอาการข้างเคียงที่เกิดขึ้น  อาจเป็นอันตรายต่อผู้ป่วยได้ 
การใช้ยาอะแวนาฟิลได้อย่างปลอดภัย ควรมีแบบแผนและขั้นตอนปฏิบัติดังนี้ เช่น 
- ห้ามใช้ยานี้เกินวันละ 1 ครั้ง เพื่อป้องกันการเกิดความดันโลหิตต่ำ 
- หากพบว่าหลังใช้ยานี้แล้วเกิดภาวะองคชาติแข็งค้างนานเกิน 4 ชั่วโมงขึ้นไป                   ควรรีบมาพบแพทย์/มาโรงพยาบาลทันที  ด้วยภาวะดังกล่าวอาจเป็นเหตุให้เกิดความเสียหายต่อองคชาติได้ 
- ยานี้มีฤทธิ์ลดการไหลเวียนของเลือดไปเลี้ยงเส้นประสาทตา จนอาจเป็นเหตุให้สูญเสียการมองเห็นได้  แต่อาการดังกล่าวอาจเกิดกับผู้ป่วยบางรายเท่านั้น 
- ยานี้ไม่เหมาะกับผู้ที่มีโรคหัวใจ  ผู้ที่ได้รับการผ่าตัดหัวใจภายใน 6 เดือนที่ผ่านมา  ผู้ที่มีโรคหลอดเลือดหัวใจ   ผู้ป่วยโรคตับ  โรคไต  ผู้ป่วยด้วยโรคเลือด  ผู้ที่มีภาวะ	  เลือดออกง่าย  ผู้ที่มีแผลในกระเพาะอาหาร  ผู้ที่มีปัญหาเรื่องการได้ยินหรือการ	 มองเห็น  ผู้ที่มีรูปทรงองคชาติที่ผิดปกติ 
- หลีกเลี่ยงการรับประทานยาอะแวนาฟิลร่วมกับเครื่องดื่มประเภทสุราด้วยจะทำให้เกิดภาวะความดันโลหิตต่ำมากตามมา 
- น้ำผลไม้อย่าง Grapefruit juice  เป็นสิ่งที่ควรหลีกเลี่ยงการรับประทานพร้อม ยาอะแวนาฟิล  เพราะอาจทำให้ผู้บริโภค/ผู้ป่วยได้รับผลข้างเคียงจากยานี้มากขึ้น 
- ยาอะแวนาฟิล ไม่สามารถใช้เป็นยาป้องกันการติดเชื้อเอดส์จากการมีเพศสัมพันธ์กับผู้ป่วยโรคเอดส์ได้  ทั้งนี้ยังมีผู้บริโภคบางกลุ่มที่มีความเข้าใจผิดคิดว่าตัวยาอะแวนาฟิลสามารถป้องกันโรคเอดส์ได้ 
- แพทย์จะแนะนำให้ใช้ยานี้ขนาดที่ต่ำที่สุด แต่ได้ประสิทธิภาพสูงสุด 
- อาการข้างเคียง(ผลข้างเคียง)ที่พบได้บ่อยเมื่อมีการใช้ยาอะแวนาฟิลคือ ปวดศีรษะ   ค่าECGผิดปกติ   วิงเวียน  หากพบอาการข้างเคียงที่ก่อให้เกิดความรำคาญหรือเป็นอุปสรรคต่อกิจกรรมทางเพศเมื่อใช้ยานี้  ควรกลับมาพบแพทย์/มาโรงพยาบาล เพื่อแพทย์พิจารณาปรับแนวทางการใช้ยานี้ เช่น การลดขนาดรับประทาน หรือไม่ก็เปลี่ยนเป็นยาตัวใหม่แทน 
อาจสรุปเป็นภาพรวมได้ว่า  ปัจจัยที่จะต้องนำมาประเมินว่าตนเองว่า เหมาะที่จะใช้ยาอะแวนาฟิลหรือไม่นั้น อาจใช้เกณฑ์ดังต่อไปนี้ เช่น 
- ต้องทำให้สมรรถนะทางเพศกลับมาดีเป็นปกติ 
- ไม่ควรมีผลข้างเคียงมารบกวนและเป็นอุปสรรคต่อการใช้ยานี้ 
- ความดันโลหิต และอัตราการเต้นของหัวใจ ควรอยู่ในเกณฑ์ปกติ 
กรณีที่ต้องการทราบข้อมูลของยาอะแวนาฟิลเพิ่มเติม  ผู้บริโภคสามารถสอบถามได้จากแพทย์ผู้ตรวจรักษา หรือสอบถามได้จากเภสัชกรตามร้านขายยาทั่วไป 
 
 ///// อะแวนาฟิลมีสรรพคุณ(คุณสมบัติ)อย่างไร? ///// 
ยาอะแวนาฟิลมีสรรพคุณ/ข้อบ่งใช้เพื่อ 
- บำบัดการหย่อนสมรรถนะทางเพศของบุรุษ(นกเขาไม่ขัน) 
 
 ///// อะแวนาฟิลมีกลไกการออกฤทธิ์อย่างไร? ///// 
ตัวยาอะแวนาฟิลจะออกฤทธิ์ทำให้เนื้อเยื่อซึ่งมีลักษณะเป็นรูปแท่งที่อยู่ในองคชาติ หรือที่เรียกว่า Corpus cavernosum แข็งตัว โดยตัวยาอะแวนาฟิลจะทำให้หลอดเลือดบริเวณเนื้อเยื่อนั้นขยายตัวออก  ส่งผลให้มีเลือดเข้ามาหล่อเลี้ยงบริเวณองคชาติได้มากขึ้น จนเป็นเหตุให้เกิดการแข็งตัวขององคชาติ ซึ่งเป็นปัจจัยสำคัญในการปฏิบัติกิจกรรมทางเพศสัมพันธ์ 
 
 ///// อะแวนาฟิลมีรูปแบบการจัดจำหน่ายอย่างไร? ///// 
ยาอะแวนาฟิลมีรูปแบบการจัดจำหน่าย เป็น 
- ยาเม็ดชนิดรับประทานที่ประกอบด้วย Avanafil ขนาด 50, 100, และ200 มิลลิกรัม/เม็ด 
 
 ///// อะแวนาฟิลมีขนาดรับประทานอย่างไร? ///// 
ยาอะแวนาฟิลมีขนาดรับประทาน เช่น 
- ผู้ใหญ่อายุตั้งแต่ 18 ปีขึ้นไป:	เริ่มต้นรับประทานยา 100 มิลลิกรัม ครั้งเดียว ขนาดรับประทานที่ใช้  ทั่วไป อยู่ที่ 50–200 มิลลิกรัม วันละ1 ครั้ง โดยควรรับประทานยานี้ ก่อนมีเพศสัมพันธ์อย่างน้อย 30 นาที และขนาดรับประทานยาสูงสุดไม่เกิน 200 มิลลิกรัม/วัน 
- ผู้อายุต่ำกว่า 18 ปี:  ห้ามใช้ยานี้กับผู้ที่มีอายุต่ำกว่า 18 ปีลงมา 
อนึ่ง: 
- ยานี้ใช้กับเฉพาะบุรุษเพศ และมิได้มีวัตถุประสงค์การใช้ในสตรี 
- ห้ามใช้ยาเกินวันละ 1 ครั้ง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาอะแวนาฟิล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ    โรคไต   โรคตับ  แผลในระบบทางเดินอาหาร(เช่น แผลในกระเพาะอาหาร)  โรคความดันโลหิตสูง  โรคความดันโลหิตต่ำ   รวมทั้งกำลังกินยา/ใช้ยาอะไรอยู่ เพราะยาอะแวนาฟิลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงต่างๆตามมา 
 ///// หากลืมรับประทานยาควรทำอย่างไร? ///// 
ยาอะแวนาฟิล ต้องรับประทานก่อนมีเพศสัมพันธ์ประมาณ 30 นาที  หากลืมรับประทานยา สามารถรับประทานเมื่อนึกขึ้นได้ โดยใช้ยาในขนาดปกติเท่านั้น ห้ามปรับขนาดรับประทานเพิ่มขึ้นเด็ดขาด 
 
 ///// อะแวนาฟิลมีผลไม่พึงประสงค์อย่างไร? ///// 
ยาอะแวนาฟิลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น  หน้าแดง  อาจเกิดความดันโลหิตสูงหรือต่ำ  ค่าECGของหัวใจผิดปกติ  มือ-เท้าบวม   กล้ามเนื้อหัวใจขาดเลือด   เกิดหลอด เลือดดำขอด  หัวใจเต้นเร็ว   เจ็บหน้าอก/ แน่นหน้าอก 
- ผลต่อระบบทางเดินปัสสาวะ:  เช่น  มีเลือดปนมากับปัสสาวะ/ปัสสาวะเป็นเลือดและ/หรือ ปนมากับน้ำอสุจิ 
- ผลต่อผิวหนัง:  เช่น  เกิดผื่นคันตามร่างกาย 
- ผลต่อระบบทางเดินอาหาร:  เช่น  ท้องเสีย หรือท้องผูก  อาหารไม่ย่อย  คลื่นไส้     กระเพาะอาหารอักเสบ   เกิดกรดไหลย้อน   รู้สึกม่สบายในช่องท้อง  อาเจียน    ปากแห้ง    ปวดท้อง 
- ผลต่อกล้ามเนื้อ:  เช่น   ปวดกล้ามเนื้อ   ปวดข้อ  กล้ามเนื้อเกร็งตัว/เป็นตะคริว 
- ผลต่อระบบประสาท:  เช่น   ปวดศีรษะ   วิงเวียน   ง่วงนอน 
- ผลต่อสภาพจิตใจ:  เช่น  ซึม  นอนไม่หลับ 
- ผลต่อระบบทางเดินหายใจ:  เช่น แน่นจมูก/คัดจมูก   เกิดการติดเชื้อในระบบทางเดินหายใจส่วนต้น   ไซนัสอักเสบ   หลอดลมอักเสบ   เจ็บคอ  ไอ  หายใจขัด/หายใจลำบาก 
- ผลต่อตับ:  เช่น  ทำให้ค่าเอนไซม์การทำงานของตับในเลือดสูงเพิ่มขึ้น                                   ค่าบิลิรูบินในเลือดสูงขึ้น 
- ผลต่อระบบภูมิคุ้มกันต้านทานโรคของร่างกาย:  เช่น  เป็นไข้หวัด/โรคหวัด  เกิดอาการแพ้อากาศ 
- ผลต่อระบบเผาผลาญพลังงานของร่างกาย:  เช่น  น้ำตาลในเลือดต่ำหรือไม่ก็สูง  เกิดภาวะโรคเกาต์คุกคาม   น้ำหนักตัวเพิ่มขึ้น 
- ผลต่อตา:  เช่น  มีอาการตาพร่า หรือมองไม่เห็น 
 
 ///// มีข้อควรระวังการใช้อะแวนาฟิลอย่างไร? ///// 
มีข้อควรระวังการใช้ยาอะแวนาฟิล เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มี  โรคหัวใจ  ผู้มีภาวะตกเลือด เช่น เลือดออกในกระเพาะอาหาร/เลือดออกในระบบทางเดินอาหาร   เลือดออกในสมอง/เลือดออกในกะโหลกศีรษะ   โรคตับ   โรคไต   ผู้ที่มีแผลในกระเพาะอาหาร   ผู้ที่มีปัญหาเรื่องการได้ยินหรือการมองเห็น รวมถึงผู้ที่มีรูปทรงองคชาติที่ผิดปกติ 
- ห้ามใช้ยานี้กับ  สตรี และผู้อายุต่ำกว่า 18 ปี 
- ห้ามปรับขนาดรับประทานด้วยตนเอง หรือใช้ยานี้เกินจากคำสั่งแพทย์ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สียาเปลี่ยนไป 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- ห้ามรับประทานยานี้เกิน 1 ครั้งต่อวัน 
- หากพบอาการข้างเคียงที่เป็นอุปสรรคต่อการดำรงชีวิตประจำวันจากการใช้ยานี้ เช่น  ปวดศีรษะ  	  เกิดผื่นคันตามตัว  องคชาติแข็งตัวนานเกิน 4 ชั่วโมง  ควรรีบกลับมาปรึกษาแพทย์/มาโรงพยาบาลโดยเร็ว 
- มาพบแพทย์/มาโรงพยาบาลตามแพทย์นัดหมาย และปฏิบัติตามคำแนะนำของแพทย์อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอะแวนาฟิลด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อะแวนาฟิลมีปฏิกิริยาระหว่างยากับยาตัวอื่นอย่างไร? ///// 
ยาอะแวนาฟิลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอะแวนาฟิลร่วมกับยา Amprenavir,  Ciprofloxacin,  ด้วยจะก่อให้เกิดภาวะความดันโลหิตต่ำ   วิงเวียน   เป็นลม  ตาพร่า  ได้ยินเสียงในหู/หูอื้อ   เจ็บแน่นหน้าอก  ตามมา 
- ห้ามใช้ยาอะแวนาฟิลร่วมกับยา Clarithromycin,  Cobicistat,  เพราะอาจทำให้ระดับยาอะแวนาฟิลในกระแสเลือดเพิ่มขึ้นจนเป็นเหตุให้ผู้ใช้ยาได้รับอาการข้างเคียงรุนแรงของยาอะแวนาฟิลตามมา 
- ห้ามใช้ยาอะแวนาฟิลร่วมกับยา Isosorbide  ด้วยจะทำให้เกิดความดันโลหิตต่ำมากจนเป็นเหตุให้ระบบการทำงานระบบหัวใจและหลอดเลือดล้มเหลว/หัวใจวาย 
- การใช้ยาอะแวนาฟิลร่วมกับยา Somatropin(ยาฮอร์โมนชนิดหนึ่งสร้างจากต่อมใต้สมอง) อาจทำให้ระดับยาอะแวนาฟิลในเลือดลดลงจนเป็นเหตุให้ประสิทธิภาพของการรักษาด้วยยาอะแวนาฟิลด้อยตามลงไป 
 ///// ควรเก็บรักษาอะแวนาฟิลอย่างไร? ///// 
ควรเก็บยาอะแวนาฟิลภายใต้อุณหภูมิ 20–25 องศาเซลเซียส(Celsius)  ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ห้ามเก็บยาในห้องน้ำหรือในรถยนต์ และ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// อะแวนาฟิลมีชื่ออื่นอีกไหม? ผลิตจากบริษัทอะไรบ้าง? ///// 
ยาอะแวนาฟิลที่จำหน่ายในประเทศไทย  มียาชื่อการค้า และบริษัทผูเผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/sfx/avanafil-side-effects.html[2017,March18] 
https://www.drugbank.ca/drugs/DB06237[2017,March18] 
https://www.drugs.com/drug-interactions/avanafil-index.html?filter=3&amp;generic_only[2017,March18] 
https://en.wikipedia.org/wiki/Avanafil[2017,March18]
