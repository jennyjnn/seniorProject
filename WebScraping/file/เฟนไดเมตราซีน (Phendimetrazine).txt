เฟนไดเมตราซีน (Phendimetrazine)
 ///// บทนำ ///// 
ยาเฟนไดเมตราซีน(Phendimetrazine หรือ Phendimetrazine tartrate) ตามกฎหมายไทยจัดเป็นวัตถุออกฤทธิ์ต่อจิตประสาทในประเภท 2  ทางคลินิกนำมาใช้เป็นยาลดน้ำหนัก(ยาลดความอ้วน)ด้วยมีฤทธิ์ทำให้ไม่อยากอาหาร  ยาเฟนไดเมตราซีนยังไม่ใช่สารที่ออกฤทธิ์ แต่ร่างกายของมนุษย์จะเปลี่ยนตัวยาเฟนไดเมตราซีนประมาณ 30% ไปเป็นสารที่ออกฤทธิ์ที่ชื่อว่า เฟนเมตราซีน (Phenmetrazine) 
รูปแบบเภสัชภัณฑ์ของยาเฟนไดเมตราซีนเป็นยาชนิดรับประทาน ซึ่งมีทั้งแบบออกฤทธิ์ทันทีและแบบออกฤทธิ์ได้นาน(Extended-release)  ยาชนิดนี้จะใช้เวลาประมาณ 4–6 ชั่วโมง เพื่อการดูดซึมจากระบบทางเดินอาหารจนเสร็จสมบูรณ์ ตับจะเป็นอวัยวะที่คอยเปลี่ยนโครงสร้างของยาเฟนไดเมตราซีนอย่างต่อเนื่อง ร่างกายต้องใช้เวลาประมาณ19–24 ชั่วโมงเพื่อกำจัดยานี้ออกจากกระแสเลือด และขับทิ้งไปกับปัสสาวะ 
กลไกการออกฤทธิ์ของยาเฟนไดเมตราซีนจะคล้ายๆกับยา/สาร Amphetamine คือกระตุ้นศูนย์รู้สึกอิ่มในสมอง  ทางคลินิกจะใช้ยานี้เมื่อแพทย์ตรวจพบว่าผู้ป่วยมีค่าดัชนีมวลกาย(BMI) ตั้งแต่ 30 กิโลกรัม/ส่วนสูงในหน่วยเมตร2 
อย่างไรก็ตาม มีผู้ป่วย/ผู้บริโภคบางกลุ่มที่ไม่สามารถใช้ยาเฟนไดเมตราซีน ด้วยจะก่อให้เกิดอันตรายอย่างรุนแรงตามมา อาทิ 
- มีประวัติแพ้ยานี้ 
- ผู้ที่มีประวัติป่วยเป็นโรคหัวใจ เช่น ผู้ป่วยหัวใจล้มเหลว  หัวใจเต้นผิดจังหวะ  
ผู้ที่มีโรคความดันโลหิตสูงที่ยังไม่สามารถควบคุมอาการได้  รวมถึงผู้ที่มีความดัน	 โลหิตของหลอดเลือดในปอดสูง 
- ห้ามใช้กับผู้ที่เพิ่งได้รับยากลุ่มMAOI ภายใน 14 วันที่ผ่านมา  ด้วยจะทำให้มี
ภาวะยาตีกัน(ปฏิกิริยาระหว่างยา)อย่างรุนแรงตามมา 
- ห้ามใช้กับผู้ที่มีภาวะไทรอยด์ฮอร์โมนในเลือดสูง(ต่อมไทรอยด์ทำงานเกิน)  ผู้ที่มีภาวะกระวนกระวายใจ  	  ผู้ป่วยโรคต้อหิน  ผู้ที่มีประวัติติดยาเสพติด  สตรีมีครรภ์/ตั้งครรภ์  สตรีในภาวะให้นมบุตร	  และเด็ก 
- ห้ามใช้ร่วมกับยาลดน้ำหนักตัวอื่น นอกจากมีคำสั่งจากแพทย์ 
- ห้ามใช้ยานี้เป็นเวลายาวนานกว่าคำสั่งแพทย์ เพราะจะทำให้เกิดอาการ	 ทางระบบประสาท เช่น นอนไม่หลับ  ตัวสั่น  วิงเวียน  ปวดศีรษะ  ตาพร่า รวมถึง ความดันโลหิตสูง  ลิ้นหัวใจทำงานผิดปกติ(โรคลิ้นหัวใจ)  ความดันโลหิตในปอดสูง  หัวใจเต้นเร็ว   ปัสสาวะขัด  เป็นต้น 
สำหรับการรับประทานยาเฟนไดเมตราซีน ยังแบ่งเป็นอีก 2 ลักษณะ คือ กรณีใช้ยาแบบออกฤทธิ์ทันที  ผู้บริโภคต้องรับประทานยานี้วันละ 3 ครั้ง ก่อนอาหาร และห้ามใช้กับผู้ที่มีอายุต่ำกว่า 12 ปี  แต่หากใช้ยานี้แบบออกฤทธิ์นาน ก็รับประทานเพียงวันละ1ครั้งโดยห้ามใช้กับผู้ที่มีอายุต่ำกว่า17 ปีลงมา 
ปัจจุบันยาเฟนไดเมตราซีน ไม่ได้รับอนุญาตให้จัดจำหน่ายในประเทศไทย แต่ที่ต่างประเทศยังมีการจัดจำหน่ายยาเฟนไดเมตราซีนภายใต้เงื่อนไขของกฎหมายให้เป็นยาประเภทยาควบคุมพิเศษ โดยใช้ชื่อการค้าว่า “Bontril” 
 
 ///// เฟนไดเมตราซีนมีสรรพคุณ(คุณสมบัติ)อย่างไร? ///// 
ยาเฟนไดเมตราซีนมีสรรพคุณ/ข้อบ่งใช้ เพื่อ 
- ใช้เป็นยาลดน้ำหนัก/ยาลดความอ้วน 
 
 ///// เฟนไดเมตราซีนมีกลไกการออกฤทธิ์อย่างไร? ///// 
ยาเฟนไดเมตราซีน มีกลไกการออกฤทธิ์เหมือนตัวยาในกลุ่มยากระตุ้นสารสื่อประสาทที่เรียกว่ายา Norepinephrine-dopamine releasing agent (NDRA) โดยกระตุ้นศูนย์ควบคุมความรู้สึกอิ่มพร้อมกับทำให้ปฏิกิริยาการเผาผลาญพลังงานของร่างกายสูงขึ้นกว่าปกติ  ด้วยกลไกดังกล่าว จึงทำให้น้ำหนักตัวลดลง 
 
 ///// เฟนไดเมตราซีนมีรูปแบบการจัดจำหน่ายอย่างไร? ///// 
ยาเฟนไดเมตราซีนมีรูปแบบการจัดจำหน่าย เช่น 
- ยาเม็ดชนิดรับประทานแบบออกฤทธิ์ทันที ที่ประกอบด้วยตัวยา Phendimetrazine   ขนาด 35 มิลลิกรัม/เม็ด 
- ยาแคปซูลชนิดรับประทานแบบออกฤทธิ์นาน ที่ประกอบด้วยตัวยา Phendimetrazine   ขนาด 105 มิลลิกรัม/แคปซูล 
 
 ///// เฟนไดเมตราซีนมีขนาดรับประทานอย่างไร? ///// 
ยาเฟนไดเมตราซีน มีขนาดรับประทาน เช่น 
ก.	กรณีใช้ยาแบบออกฤทธิ์นาน: 
- ผู้ใหญ่อายุตั้งแต่ 17 ปีขึ้นไป: รับประทานยาครั้งละ 105 มิลลิกรัม ก่อนอาหารเช้า 30–60 นาที วันละ1ครั้ง 
ข. กรณีใช้ยาแบบออกฤทธิ์ทันที: 
- ผู้ใหญ่อายุตั้งแต่ 17 ปีขึ้นไป: รับประทานยาครั้งละ 35 มิลลิกรัม ก่อนอาหาร 1 ชั่วโมง วันละ 3 ครั้ง เช้า-กลางวัน-เย็น 
อนึ่ง: 
- ห้ามรับประทานยานี้นานเกินคำสั่งแพทย์ 
- ห้ามปรับขนาดรับประทานด้วยตนเอง 
- กรณีมีความผิดปกติ เช่น เจ็บหน้าอก  แน่นหน้าอก  หายใจไม่ออก  มีผื่นคันขึ้นใจสั่น  ให้หยุดใช้ยานี้ทันที แล้วรีบพาผู้ป่วยมาพบแพทย์/มาโรงพยาบาลทันที 
- ยานี้มีระยะเวลาของการรับประทานไม่กี่สัปดาห์ และต้องอยู่ภายใต้การดูแลของแพทย์อย่างใกล้ชิดเท่านั้น 
- ผู้อายุต่ำกว่า 17 ปี :  ห้ามใช้ยานี้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเฟนไดเมตราซีน  ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ  โรคความดันโลหิตสูง  โรคความดันโลหิตต่ำ   โรคต่อมไทรอยด์  รวมทั้งกำลังกินยา/ใช้ยาอะไรอยู่ เพราะยาเฟนไดเมตราซีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเฟนไดเมตราซีน สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า ให้รับประทานยาในขนาดปกติ 
 
 ///// เฟนไดเมตราซีนมีผลไม่พึงประสงค์อย่างไร? ///// 
ยาเฟนไดเมตราซีนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร: เช่น ปากแห้ง  คลื่นไส้  ปวดท้อง  ท้องเสียหรือ  ท้องผูก 
- ผลต่อระบบทางเดินหายใจ: เช่น ความดันโลหิตในปอดสูง 
- ผลต่อสภาพจิตใจ: เช่น นอนไม่หลับ  กระสับกระส่าย  ความรู้สึกทางเพศถดถอย 
- ต่อระบบประสาท: เช่น วิงเวียน  ปวดศีรษะ  ตัวสั่น 
- ผลต่อระบบหัวใจและหลอดเลือด: เช่น ลิ้นหัวใจทำงานผิดปกติ/โรคลิ้นหัวใจ  ชีพจรผิดปกติ  หัวใจเต้นเร็ว  ความดันโลหิตสูง  หัวใจขาดเลือด  ใบหน้าแดง 
- ผลต่อระบบทางเดินปัสสาวะ: เช่น ปัสสาวะบ่อย  ปัสสาวะไม่ออก/ปัสสาวะขัด 
- ผลต่อตา: เช่น ตาพร่า 
- ผลต่อผิวหนัง: เช่น เหงื่ออกมาก 
 
 ///// มีข้อควรระวังการใช้เฟนไดเมตราซีนอย่างไร? ///// 
มีข้อควรระวังการใช้ยาเฟนไดเมตราซีน เช่น 
- ห้ามใช้กับผู้ที่มีประวัติแพ้ยานี้ หรือเคยติดยาเสพติดมาก่อน 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยา/แคปซูลยาแตกหัก 
- ห้ามรับประทานยานี้กับสุราหรือเครื่องดื่มที่มีแอลกอฮอล์เป็นส่วนประกอบ ด้วยจะส่งผลให้เกิดผลข้างเคียงที่รุนแรงจากยานี้ 
- ห้ามใช้ยานี้กับผู้ป่วย โรคหัวใจต่างๆ  โรคความดันโลหิตสูง  โรคต่อมไทรอยด์เป็นพิษ ด้วยฤทธิ์ของยานี้สามารถก่อให้เกิดผลข้างเคียงกับผู้ป่วยกลุ่มนี้อย่างมากมาย จนอาจเป็นเหตุให้เสียชีวิตได้ 
- หากรับประทานยานี้ต่อเนื่องตามเวลาที่แพทย์กำหนด แล้วน้ำหนักตัวไม่ลดลง ควรหยุดการใช้ยานี้ และมาพบแพทย์/มาโรงพยาบาลเพื่อขอคำปรึกษาจากแพทย์อีกครั้ง 
- ระวังการเสพติดยาชนิดนี้ 
- มาพบแพทย์ตามนัดหมายเพื่อรับการตรวจร่างกาย และดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่งทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเฟนไดเมตราซีนด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com  บทความเรื่อง ข้อปฏิบัติพื้นฐานในการใช้ยาทุกชนิด)รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เฟนไดเมตราซีนมีปฏิกิริยาระหว่างยากับยาตัวอื่นอย่างไร? ///// 
ยาเฟนไดเมตราซีนมีปฏิกิริยาระหว่างยากับยาตัวอื่น เช่น 
- ห้ามการใช้ยาเฟนไดเมตราซีนร่วมกับ ยา Furazolidone  ด้วยจะทำให้เกิดภาวะ   ความดันโลหิตสูงอย่างรุนแรง จนอาจถึงขั้นเสียชีวิตตามมา 
- หลีกเลี่ยงการใช้ยาเฟนไดเมตราซีนร่วมกับยา  Fluvoxamine, Fluoxetine ด้วยยาดังกล่าว สามารถทำให้ผู้ป่วยได้รับผลข้างเคียงของยาเฟนไดเมตราซีนมากขึ้น สังเกตจากมีอาการ วิตกกังวล  กระสับกระส่าย หรือสะดุ้งผวาตามมา 
- ห้ามการใช้ยาเฟนไดเมตราซีนร่วมกับ ยาPhentermine  ด้วยเสี่ยงและเป็นอันตราย                     กับหัวใจของผู้ป่วย เช่นทำให้  แน่นหน้าอก  หายใจไม่ออก/หายใจลำบาก  วิงเวียน  เป็นลม ขาบวม เป็นต้น 
- หลีกเลี่ยงการใช้ยาเฟนไดเมตราซีนร่วมกับ ยาTramadol  ด้วยเสี่ยงต่อการกระตุ้นให้มีอาการลมชักเกิดขึ้นได้ง่าย 
 ///// ควรเก็บรักษาเฟนไดเมตราซีนอย่างไร? ///// 
ควรเก็บยาเฟนไดเมตราซีน ภายใต้อุณหภูมิ 20-25 องศาเซลเซียส(Celsius) ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// เฟนไดเมตราซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเฟนไดเมตราซีนมีชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่นBontril, Adipost, AnorexSR, Appecon, Melfiat, Obezine, Phendiet, Plegine, Prelu-2, Statobex 
 ///// บรรณานุกรม ///// 
https://www.accessdata.fda.gov/drugsatfda_docs/label/2012/018074s034lbl.pdf [2017,Dec2] 
https://en.wikipedia.org/wiki/Phendimetrazine [2017,Dec2] 
https://www.drugbank.ca/drugs/DB01579 [2017,Dec2] 
https://www.drugs.com/pro/phendimetrazine.html [2017,Dec2] 
https://www.drugs.com/dosage/phendimetrazine.html [2017,Dec2] 
https://www.drugs.com/imprints/c-8647-11369.html [2017,Dec2] 
https://www.drugs.com/drug-interactions/phendimetrazine-index.html?filter=3&amp;generic_only  [2017,Dec2]
