ทีลาพรีเวียร์ (Telaprevir)
 ///// บทนำ ///// 
ยาทีลาพรีเวียร์(Telaprevir)เป็นยาในกลุ่มโปรติเอส อินฮิบิเตอร์ (Protease inhibitors)    ทางคลินิก ใช้รักษาการติดเชื้อไวรัสตับอักเสบ ซี  ชนิดย่อย/จีโนไทป์ 1 (Hepatitis C virus genotype 1)ซึ่งก่อให้เกิดการติดเชื้อได้ทั้งแบบเฉียบพลันและแบบเรื้อรัง  โดยมีความรุนแรงโรคจากการเจ็บป่วยตั้งแต่น้อยๆเป็นเวลานานไม่กี่สัปดาห์จนถึงขั้นรุนแรงมากตลอดที่ยังมีชีวิต  แต่การใช้ยานี้เพียงลำพัง ไม่สามารถทำให้อาการป่วยไวรัสตับอักเสบ ซี ดีขึ้นทีเดียวนัก ทางการแพทย์จึงต้องใช้ยาทีลาพรีเวียร์ร่วมกับยาอีก 2 ตัว คือยา  Peginterferon alpha  และ Ribavirin 
ยาทีลาพรีเวียร์ มีรูปแบบเภสัชภัณฑ์เป็นยาชนิดรับประทาน  ผู้ป่วยจะต้องรับประทานยานี้พร้อมอาหารที่ ”ไม่ใช่ประเภทไขมันต่ำ ” เพราะไขมันจะช่วยเพิ่มการดูดซึมตัวยาจากระบบทางเดินอาหาร   หลังถูกดูดซึมจากระบบทางเดินอาหารเข้าสู่กระแสเลือด  ตัวยาจะเข้ารวมตัวกับพลาสมาโปรตีนประมาณ  59–76% และถูกทำลายโครงสร้างเคมีเดิมโดยผ่านไปที่ตับ  จากเหตุผลเหล่านี้ ส่งผลให้ร่างกายต้องใช้เวลาประมาณ 9–11 ชั่วโมงเพื่อกำจัดยาทีลาพรีเวียร์ออกจากกระแสเลือด โดยผ่านทิ้งไปกับอุจจาระและส่วนน้อยถูกกำจัดไปกับปัสสาวะ  การออกฤทธิ์ของยาทีลาพรีเวียร์จะช่วยป้องกันมิให้เชื้อไวรัสตับอักเสบ ซี แพร่กระจายไปทั่วร่างกายซึ่งจะทำให้อาการของผู้ป่วยดีขึ้นเป็นลำดับ 
มีข้อจำกัดในการใช้ยาทีลาพรีเวียร์กับผู้ป่วยบางกลุ่มที่ควรทราบดังนี้ เช่น 
- ห้ามใช้กับผู้ที่มีประวัติแพ้ยาหรือแพ้ส่วนประกอบในสูตรตำรับยาทีลาพรีเวียร์ 
- ห้ามใช้ยานี้กับผู้ป่วยด้วยโรคตับชนิดอื่นๆรว่มด้วย ที่มีความรุนแรงระดับกลางๆจนถึงขั้นรุนแรงมาก 
- ห้ามใช้ยานี้กับสตรีมีครรภ์/ตั้งครรภ์ 
- ห้ามใช้ยานี้ในบุรุษที่มีเพศสัมพันธ์กับภรรยาขณะตั้งครรภ์  เพราะตัวยาอาจถูกส่งผ่านไปกับน้ำอสุจิและเข้าร่างกายของสตรีจนอาจส่งไปถึงทารกในครรภ์ได้ 
- ห้ามใช้ยาทีลาพรีเวียร์ ร่วมกับยาดังต่อไปนี้ เช่น  Alfuzosin, Apixaban, Avanafil, Bosutinib, Cabazitaxel, Carbamazepine, Cisapride, Conivaptan, Crizotinib, Darunavir,  Dronedarone, Dihydroergotamine, Ergonovine, Ergotamine, Methylergonovine,  Fosamprenavir, Ivabradine,  Lomitapide, Lopinavir, Lovastatin, Lurasidone,  Midazolam, Phenobarbital, Phenytoin, Pimozide , Regorafenib, Rifabutin, Rifampin,  Rivaroxaban, Salmeterol, Silodosin, Simvastatin ,St. John's wort, Ticagrelor, Tolvaptan, Triazolam, Vincristine, Sildenafil, และ Tadalafil 
- อาการป่วยหรือโรคประจำตัวบางอย่างอาจทวีความรุนแรงเมื่อได้รับยาทีลาพรีเ เช่น โรคเกาต์  หรือผู้ที่มีกรดยูริคในเลือดสูง  ผู้ที่เพิ่งได้รับการปลูกถ่ายอวัยวะ   ผู้ที่มีร่างกายอยู่ในภาวะที่เสียน้ำ/ภาวะขาดน้ำ  เป็นต้น 
การใช้ยาทีลาพรีเวียร์ ให้เกิดประโยชน์ต่อการรักษาสูงสุด ผู้ป่วยจะต้องรับประทานยานี้ต่อเนื่องตรงตามขนาดและเวลาของแต่ละวันตามแพทย์สั่ง  ทั้งนี้เพื่อให้ปริมาณยาทีลาพรีเวียร์ในกระแสเลือดมีปริมาณที่คงที่ ซึ่งจะเป็นผลให้ยับยั้งการแพร่กระจายของเชื้อไวรัสได้ดีที่สุด 
ก่อนรับประทานยาทีลาพรีเวียร์ ควรรับประทานอาหารล่วงหน้าประมาณ 30 นาที  ไขมันในอาหารสามารถทำให้การดูดซึมตัวยาเข้าสู่กระแสเลือดเป็นไปได้ด้วยดี  ห้ามกัดหรือบดเม็ดยานี้เป็นผงก่อนรับประทาน ให้รับประทานยานี้พร้อมน้ำดื่มอย่างพอเพียง  
และการใช้ยาทีลาพรีเวียร์ อาจต้องใช้เวลาอยู่หลายเดือน  ผู้ป่วยจึงต้องไม่ลืมรับประทานยาให้ครบในแต่ละวัน 
ระหว่างที่ได้รับยาทีลาพรีเวียร์ แพทย์ พยาบาล เภสัชกร จะให้ข้อแนะนำเพิ่ม เติม กับผู้ป่วยเพื่อใช้เป็นข้อมูลดูแลตนเองขณะอยู่ในที่พักอาศัย เช่น 
- หากมีอาการคล้ายกับร่างกายสูญเสียน้ำ/ภาวะขาดน้ำ โดยสังเกตจากอาการกระหายน้ำ  ปากแห้ง  ปริมาณปัสสาวะน้อยลง   ปัสสาวะมีสีคล้ำ  ควรรีบพาผู้ป่วยมาพบแพทย์/มาโรงพยาบาลโดยด่วน 
- อาการท้องเสีย หรืออาเจียน ถือเป็นอาการนำก่อนเข้าสู่ภาวะร่างกายเสียน้ำ  	  กรณีนี้ต้องรีบพาผู้ป่วยส่งโรงพยาบาลทันที/ฉุกเฉิน 
- ขณะที่ใช้ยาทีลาพรีเวียร์  ภูมิต้านทานโรค(ภูมิคุ้มกันต้านทานโรค)ของผู้ป่วยอาจทำงานได้น้อยลง   ผู้ใช้ยานี้/ผู้ป่วยจึงควรหลีกเลี่ยงการใกล้ชิดกับผู้ที่เป็นโรคติดเชื้อต่างๆ  เช่น ผู้ป่วยโรคหวัด  และหากพบว่าผู้ป่วยมีอาการไข้  มีแผลในช่องปาก/ลำคอ  เกิดผื่นตามร่างกาย  หนาวสั่น  ต้องรีบนำตัวผู้ป่วยมาพบแพทย์/มาโรงพยาบาลโดยเร็วที่สุด เพื่อเยียวยารักษาอาการดังกล่าว 
- หลีกเลี่ยงกิจกรรมที่จะก่อให้เกิดการบาดเจ็บจนเป็นแผลเลือดออก เพราะผลข้างเคียงประการหนึ่งของยาทีลาพรีเวียร์คือ ทำให้จำนวนเกล็ดเลือดต่ำจนเป็นเหตุให้เลือดออกง่าย 
- ผู้ที่ใช้ยานี้ ต้องหลีกเลี่ยงการมีเพศสัมพันธ์  การบริจาคโลหิต  การใช้เข็มฉีดยาร่วมกับผู้อื่น  ทั้งนี้เพราะการใช้ยาทีลาพรีเวียร์ สามารถยับยั้งการกระจายพันธุ์ของไวรัสตับอักเสบ ซี ในร่างกายได้ก็จริง แต่ไม่สามารถใช้เป็นยาป้องกันการส่งผ่านเชื้อไวรัสไปยังผู้อื่นได้ 
- แจ้งให้แพทย์ทราบทุกครั้งว่า ตนเองมีการใช้ยาทีลาพรีเวียร์อยู่ก่อนเมื่อต้องเข้ารับการรักษาตัวในสถานพยาบาลอื่นๆ เช่น  คลินิกทันตกรรม 
- ระหว่างใช้ยานี้ต้องมิให้เกิดการตั้งครรภ์ขึ้นมา ทั้งนี้เพื่อเป็นการป้องกันมิให้ตัวยาทีลาพรีเวียร์ถูกส่งผ่านไปยังทารกในครรภ์นั่นเอง 
- หลีกเลี่ยงการใช้ยานี้กับผู้ที่มีอายุต่ำกว่า 18 ปีลงมา  ด้วยยังไม่มีผลการยืนยันประสิทธิภาพการรักษาว่า ใช้ยานี้กับผู้ป่วยกลุ่มวัยนี้แล้วได้ผลการรักษามากน้อยเพียงใด 
สำหรับอาการข้างเคียง(ผลข้างเคียง)ที่อาจพบเห็นหลังจากได้รับยาทีลาพรีเวียร์ ได้แก่ มีอาการแสบคันบริเวณช่องทวารหนัก รวมถึงมีภาวะริดสีดวงทวารเกิดขึ้นตามมา  การรับรสชาติอาหารเปลี่ยนไป   อาจเกิดอาการท้องเสีย   คลื่นไส้ อาเจียน  อาการข้างเคียงหลายอย่างอาจก่อให้เกิดอุปสรรคต่อการดำรงชีวิตประจำวัน  ผู้ป่วยสามารถขอคำปรึกษาจากแพทย์/มาโรงพยาบาลก่อนนัด เพื่อแพทย์พิจารณาปรับแนวทางการใช้ยานี้ และรักษาอาการข้างเคียงที่เกิดขึ้น 
ยาทีลาพรีเวียร์ เป็นยาที่มีประสิทธิภาพในการรักษาไวรัสตับอักเสบ ซี แต่มีปัญหาด้านราคาที่สูงมาก การใช้ยานี้ร่วมกับยาอีก 2 รายการจนครบเทอมของการรักษา อาจต้องใช้จำนวนเงินมูลค่าเป็นล้านบาท ซึ่งเป็นอุปสรรคของผู้ป่วยส่วนมากในการเข้าถึงยานี้จนต้องหันไปใช้ยาตัวอื่นเพื่อรักษาแทน 
 
 ///// ทีลาพรีเวียร์มีสรรพคุณ(คุณสมบัติ)อย่างไร? ///// 
ยาทีลาพรีเวียร์มีสรรพคุณ/ข้อบ่งใช้ เช่น 
- ใช้รักษาการติดเชื้อไวรัสตับอักเสบ ซี (Genotype 1) โดยต้องใช้ร่วมกับยา Peginterferon alfa และ Ribavirin 
 
 ///// ทีลาพรีเวียร์มีกลไกการออกฤทธิ์อย่างไร? ///// 
ยาทีลาพรีเวียร์ มีกลไกการออกฤทธิ์โดยตัวยาจะเข้ารวมตัวกับเอนไซม์ของเชื้อไวรัสตับอักเสบซี ที่มีชื่อว่า Serine protease ส่งผลกระทบทำให้ไวรัสฯไม่สามารถจำลองไวรัสฯชุดใหม่ขึ้นมาได้  จากเหตุผลนี้จึงเป็นที่มาของสรรพคุณ 
 
 ///// ทีลาพรีเวียร์มีรูปแบบการจัดจำหน่ายอย่างไร? ///// 
ยาทีลาพรีเวียร์มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Telaprevir ขนาด 375 มิลลิกรัม/เม็ด 
 
 ///// ทีลาพรีเวียร์มีขนาดรับประทานอย่างไร? ///// 
ยาทีลาพรีเวียร์ มีขนาดรับประทาน เช่น 
 
- ผู้ใหญ่อายุตั้งแต่ 18 ปีขึ้นไป:	รับประทานยาขนาด 1,125 มิลลิกรัม วันละ 2 ครั้งตามแพทย์สั่ง โดยใช้ร่วมกับยา Peginterferon และ Ribavirin เป็นเวลาต่อเนื่อง 12 สัปดาห์ ระหว่างที่ได้รับยานี้ในสัปดาห์ที่ 4 และ 12  แพทย์จะตรวจหาปริมาณเชื้อไวรัสตับอักเสบซี/HCV-RNA ซึ่งใช้บ่งบอกถึงจำนวนไวรัสตับอักเสบ ซี   หากพบว่า HCV-RNA ในเลือดมีปริมาณน้อยกว่า 10–15 ยูนิต/มิลลิลิตร  แพทย์จะให้เฉพาะยา Peginterferon และ Ribavirin ต่อไปอีก 12 สัปดาห์  รวมการใช้ยาทั้งหมดในการรักษาไวรัสตับอักเสบซี  24 สัปดาห์,   ถ้า  HCV-RNA มากกว่า 10–15 ยูนิต/มิลลิลิตร แต่ไม่เกิน 1,000 ยูนิต/มิลลิลิตร  แพทย์จะให้ใช้ยา Peginterferon และ Ribavirin ต่อไปอีก 36 สัปดาห์ รวมการใช้ยาทั้งหมด 48 สัปดาห์,  แต่หาก HCV-RNA มากกว่า 1,000 ยูนิต/มิลลิลิตร ในสัปดาห์ที่ 4 และ 12 แพทย์จะให้หยุดการใช้ยาทุกตัวทันที และพิจารณาปรับเปลี่ยนแนวทางการรักษาใหม่ 
อนึ่ง เพื่อเพิ่มการดูดซึมของยานี้จากระบบทางเดินอาหาร ควรรับประทานยานี้ พร้อมอาหารที่ไม่ใช่”อาหารประเภทไขมันต่ำ” 
- ผู้ที่อายุต่ำกว่า 18 ปี: การใช้ยานี้จะอยู่ในดุลพินิจของแพทย์เป็นกรณีๆไป ด้วยยังไม่มีข้อมูลทางคลินิกที่แน่ชัด ถึงประสิทธิผลของยานี้ในผู้ป่วยกลุ่มวัยนี้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาทีลาพรีเวียร์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคเกาต์   มีภาวะขาดน้ำ  รวมทั้ง                     กำลังกินยา/ใช้ยาอะไรอยู่ เพราะยาทีลาพรีเวียร์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีที่ลืมรับประทานยาทีลาพรีเวียร์ ไม่เกิน 6 ชั่วโมง สามารถรับประทานยานี้ทันทีที่นึกขึ้นได้ แต่หากลืมรับประทานยานี้เกิน 6 ชั่วโมง ให้ข้ามการรับประทานยามื้อนั้น  และรับประทานยานี้ตามเวลาของมื้อถัดไป โดยไม่ต้องปรับขนาดรับประทานเป็น 2เท่า  ให้รับประทานยานี้ในขนาดปกติ 
 
 ///// ทีลาพรีเวียร์มีผลไม่พึงประสงค์อย่างไร? ///// 
ยาทีลาพรีเวียร์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  มีภาวะโลหิตจาง  ปริมาณฮีโมโกลบินลดลง  มีภาวะเกล็ดเลือดต่ำ 
- ผลต่อระบบทางเดินอาหาร:  เช่น   คลื่นไส้  ท้องเสียหรือท้องผูก  อาเจียน  เกิดริดสีดวงทวาร   คันทวารหนัก  อาหารไม่ย่อย 
- ผลต่อระบบประสาท:  เช่น  การรับรสผิดปกติ   ปวดศีรษะ 
- ผลต่อตับ:   เช่น  ค่าบิลิรูบินในเลือดเพิ่มขึ้นในสัปดาห์ที่ 1-2 ของการใช้ยานี้ 
- ผลต่อผิวหนัง:  เช่น  เกิดผื่นคัน,   Stevens-Johnson syndrome 
- ผลต่อระบบเผาผลาญพลังงานของร่างกาย:  เช่น  กรดยูริคในเลือดสูง 
- ผลต่อกล้ามเนื้อ:  เช่น  ปวดกล้ามเนื้อ 
- ผลต่อสภาพจิตใจ:  เช่น   ซึม   นอนไม่หลับ 
 
 ///// มีข้อควรระวังการใช้ทีลาพรีเวียร์อย่างไร? ///// 
มีข้อควรระวังการใช้ยาทีลาพรีเวียร์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และ เด็ก 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สีเม็ดยาเปลี่ยนไป 
- รับประทานยาพร้อมอาหารที่ไม่ต้องจำกัดไขมัน เพื่อช่วยการดูดซึมตัวยาเข้าสู่กระแสเลือด 
- ระวังการใช้ยานี้กับผู้ป่วยโรคตับชนิดอื่นๆร่วมด้วย 
- รับประทานยานี้ต่อเนื่องตรงตามขนาดและเวลาในแต่ละวันตามคำสั่งแพทย์ 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายและตรวจเลือดจากแพทย์ เพื่อแพทย์ประเมินผลการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาทีลาพรีเวียร์ด้วย) ยาแผนโบราณทุกชนิด  อาหารเสริม ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ เมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด   รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองด้วยเช่นกัน 
 
 ///// ทีลาพรีเวียร์มีปฏิกิริยาระหว่างยากับยาตัวอื่นอย่างไร? ///// 
ยาทีลาพรีเวียร์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาทีลาพรีเวียร์ร่วมกับยา Hydrocodone  ด้วยจะทำให้ระดับ ยา Hydrocodone ในกระแสเลือดเพิ่มมากขึ้นจนทำให้ผู้ป่วยได้รับอาการข้างเคียงรุนแรงจากยา Hydrocodone ตามมา  เช่น ง่วงนอน  วิงเวียน  ขาดสมาธิ  บางครั้งอาจทำให้เกิดความดันโลหิตต่ำ  หายใจขัด/หายใจลำบาก  เป็นลม  และเกิดภาวะโคม่า 
- การใช้ยาทีลาพรีเวียร์ร่วมกับยา Fentanyl  อาจทำให้ระดับยา Fentanyl ในกระแสเลือดเพิ่มมากขึ้นจนเป็นผลให้ผู้ป่วยได้รับผลข้างเคียงสูงขึ้นจากยา Fentanyl   หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีไป 
- ห้ามใช้ยาทีลาพรีเวียร์ร่วมกับยา Phenobarbital  ด้วยจะทำให้ปริมาณยาทีลาพรีเวียร์ในกระแสเลือดลดต่ำลงจนกระทบถึงประสิทธิผลของการรักษาที่ต่ำลง 
- หลีกเลี่ยงการใช้ยาทีลาพรีเวียร์ร่วมกับยา Axitinib(ยารักษามะเร็งไต)  ด้วยจะทำให้ระดับยา Axitinib ในเลือดเพิ่มมากขึ้นจนเป็นผลให้ผู้ป่วยมี ความดันโลหิตสูง  ท้องเสีย   คลื่นไส้ อาเจียน  เบื่ออาหาร  น้ำหนักตัวลด  เกิดผื่นคัน  ผิวหนังลอกในบริเวณมือ-เท้า 
 ///// ควรเก็บรักษาทีลาพรีเวียร์อย่างไร? ///// 
ควรเก็บยาทีลาพรีเวียร์ ภายใต้อุณหภูมิ 15-30 องศาเซลเซียส (Celsius) ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์   และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ทีลาพรีเวียร์มีชื่ออื่นอีกไหม? ผลิตจากบริษัทอะไรบ้าง? ///// 
ยาทีลาพรีเวียร์ มียาชื่อการค้าอื่น และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Incivo 
 ///// บรรณานุกรม ///// 
https://www.accessdata.fda.gov/drugsatfda_docs/label/2011/201917lbl.pdf[2017,April15] 
https://en.wikipedia.org/wiki/Telaprevir[2017,April15] 
https://www.drugs.com/cdi/telaprevir.html[2017,April15] 
https://www.drugs.com/ppa/telaprevir.html[2017,April15] 
https://www.drugs.com/sfx/telaprevir-side-effects.html[2017,April15] 
https://www.drugs.com/drug-interactions/telaprevir-index.html?filter=3&amp;generic_only=[2017,April15] 
http://www.who.int/mediacentre/factsheets/fs164/en/[2017,April15]
