โพรพาฟีโนน (Propafenone)
 ///// บทนำ ///// 
ยาโพรพาฟีโนน (Propafenone หรือ Propafenone hydrochloride/HCl) เป็นหนึ่งในกลุ่มยาที่ใช้รักษาอาการหัวใจเต้นผิดจังหวะ (Anti-arrhythmic medication) โดยมีกลไกการออกฤทธิ์ที่กล้ามเนื้อหัวใจ  รูปแบบเภสัชภัณฑ์ของยานี้เป็นยาชนิดรับประทาน ตัวยานี้สามารถถูกดูดซึมได้เป็นอย่างดีจากระบบทางเดินอาหาร  เมื่อยานี้เข้าสู่กระแสเลือด จะเกิดการรวมตัวกับพลาสมาโปรตีนถึงประมาณ 95% ยานี้สามารถซึมผ่านเข้ารกและน้ำนมของมารดาได้   การทำลายโครงสร้างของยานี้จะเกิดที่ตับโดยใช้เอนไซม์ที่มีชื่อเรียกว่า Cytochrome P450 isoenzyme   และร่างกายต้องใช้เวลาประมาณ 2–10 ชั่วโมงเพื่อขับยานี้ทิ้งโดยผ่านไปกับปัสสาวะและอุจจาระ 
ยาโพรพาฟีโนนมักจะถูกใช้กับผู้ป่วยเมื่อแพทย์ตรวจพบอาการหัวใจเต้นผิดจังหวะที่สถานพยาบาล ก่อนการใช้ยานี้แพทย์จะทำการประเมินคลื่นไฟฟ้าหัวใจ(ECG)และความดันโลหิตของผู้ป่วยก่อนว่าผิดปกติหรือไม่และอย่างไร  ขนาดการใช้ยานี้กับผู้ป่วย จะมีความแตกต่างกันตามอาการและความรุนแรงของโรค 
โดยทั่วไป การรักษาอาการหัวใจเต้นผิดจังหวะด้วยยาโพรพาฟีโนนต้องอาศัยการรับประทานยานี้ต่อเนื่อง ตรงตามขนาดและเวลาที่แพทย์แนะนำ  ประกอบกับต้องมาพบแพทย์/มาโรงพยาบาลเพื่อการตรวจร่างกายจากแพทย์ตามแพทย์นัดหมายทุกครั้ง 
อย่างไรก็ตาม ยังมีข้อจำกัดในการใช้ยาโพรพาฟีโนนอยู่หลายประการที่ทำให้แพทย์ไม่สามารถใช้ยานี้เพื่อการรักษาผู้ป่วยได้ เช่น 
- ผู้ป่วยมีประวัติแพ้ยาโพรพาฟีโนนมาก่อน 
- ผู้ป่วยมีภาวะหัวใจล้มเหลวที่ยังไม่สามารถควบคุมอาการได้  หรือผู้ป่วยอยู่ใน ภาวะช็อกจากโรคหัวใจ   หรือผู้ป่วยที่มีหัวใจเต้นช้าผิดปกติ  หรือมีความดันโลหิตต่ำอย่างมาก   หรือมีภาวะหอบหืด  หลอดลมอักเสบเรื้อรัง รวมถึงผู้ที่มีภาวะเกลืออิเล็กโทรไลต์(Electrolyte)ในร่างกายผิดปกติ 
- ผู้ที่มีปัญหาเกี่ยวกับการทำงานของหัวใจที่เรียกว่า ภาวะ Brugada syndrome(โรคทางพันธุกรรมที่พบได้น้อย โดยพบมีความผิดปกติของคลื่นไฟฟ้าหัวใจที่รุนแรงจนเป็นสาเหตุให้เสียชีวิตทันทีได้) 
- ผู้ที่มีการใช้ยาอื่นๆบางตัว ถือเป็นรายการยาที่ห้ามใช้กับยาโพรพาฟีโนนด้วยก่อให้เกิดภาวะยาตีกัน(ปฏิกิริยาระหว่างยา)จนส่งผลกระทบต่อผู้ป่วยที่ใช้ยาเหล่านี้ร่วมกันกับยาโพรพาฟีโนน  ยาอื่นๆดังกล่าว เช่นยา   Amiodarone,  Quinidine,  Asenapine/ยาทางจิตเวช,  Cisapride,  Citalopram, Ritonavir, Halofantrine/ยาต้านมาลาเรีย,  Erythromycin,  Nilotinib/ยารักษามะเร็ง,  Pasireotide/ยารักษาโรคCushing disease,  Ciprofloxacin, Telithromycin,  Tetrabenazine, Toremifene,  Ziprasidone/ยารักษาทางจิตเวช 
มีผู้ป่วยที่มีโรคประจำตัวบางประเภทที่จำเป็นต้องใช้ยาโพรพาฟีโนน ที่จะต้องเพิ่มความระมัดระวังเป็นพิเศษ อาทิเช่น  ผู้ป่วยโรคไต   โรคตับ   โรคปอด   โรคกล้ามเนื้ออ่อนแรง   ผู้ป่วยที่มีการใช้เครื่องกระตุ้นไฟฟ้าหัวใจ (Pacemaker)  ผู้ป่วยที่มีภาวะหัวใจห้องล่างเต้นเร็ว   รวมถึงสตรีมีครรภ์/ตั้งครรภ์  และสตรีที่อยู่ในภาวะให้นมบุตร   โดยกรณีที่พบว่าใช้ยานี้แล้วอาการไม่ดีขึ้น ควรต้องรีบกลับมาพบแพทย์/มาโรงพยาบาลโดยเร็ว ด้วยมีรายงานทางคลินิกว่า ยานี้อาจส่งผลทำให้ผู้ป่วยมีอาการ                  หัวใจเต้นผิดจังหวะแย่ลงกว่าเดิม 
มีข้อสังเกตสำหรับการใช้ยาโพรพาฟีโนนในบุรุษ อาจทำให้จำนวนอสุจิลดต่ำลงจนกระทบความสามารถในการมีบุตร  ยานี้ยังสามารถก่อให้เกิดอาการข้างเคียง(ผลข้างเคียง)ต่อระบบการทำงานของอวัยวะต่างๆของร่างกายได้ เช่น ระบบหัวใจและหลอดเลือด   ระบบประสาท  ระบบทางเดินอาหาร  รวมถึงผิวหนัง  หากพบว่าหลังการใช้ยานี้แล้วเกิดอาการข้างเคียงที่รุนแรง เช่น  อาเจียน  เหงื่อออกมาก  เบื่ออาหาร  กระหายน้ำ หรือท้องเสีย   อาการเหล่านี้ล้วนส่งผลกระทบต่อการดำเนินชีวิตประจำวัน ผู้ป่วยจึงควรต้องกลับมาพบแพทย์/มาโรงพยาบาลโดยเร็ว โดยไม่ต้องรอถึงวันแพทย์นัด 
กระทรวงสาธารณสุขของไทยได้บรรจุให้ยาโพรพาฟีโนนอยู่ในบัญชียาหลักแห่งชาติ โดยระบุเงื่อนไขการใช้ยาโพรพาฟีโนนดังนี้ 
1. ใช้กับผู้ป่วยที่ใช้ยาอื่นควบคุมการเต้นของหัวใจไม่ได้ผล 
2. ใช้สำหรับภาวะหัวใจเต้นผิดจังหวะชนิด Refractory supraventricular tachyarrhythmias 
อนึ่ง เราสามารถพบเห็นการใช้ยาโพรพาฟีโนนได้ตามสถานพยาบาลทั้งของรัฐและของเอกชน  ซึ่งหากผู้ป่วยหากมีข้อสงสัยการใช้ยาโพรพาฟีโนนเพิ่มเติม  ผู้ป่วย/ผู้บริโภคสามารถสอบถามข้อมูลของยานี้จากแพทย์หรือจากเภสัชกรได้โดยทั่วไป 
 
 ///// โพรพาฟีโนนมีสรรพคุณ(คุณสมบัติ)อย่างไร? ///// 
ยาโพรพาฟีโนนมีสรรพคุณ/ข้อบ่งใช้เพื่อ บำบัดรักษาอาการหัวใจเต้นผิดจังหวะ ชนิดต่างๆ เช่น หัวใจห้องบนเต้นผิดจังหวะ(Atrial fibrillation),  หัวใจห้องบนเต้นถี่ (Atrial flutter),  หัวใจห้องล่างเต้นเร็ว (Ventricular tachycardia),  ภาวะWolff-Parkinson-White syndrome(หัวใจเต้นผิดปกติจากคลื่นไฟ้หัวใจผิดปกติ) 
 
 ///// โพรพาฟีโนนมีกลไกการออกฤทธิ์อย่างไร? ///// 
ยาโพรพาฟีโนนมีกลไกการออกฤทธิ์โดย ตัวยาจะส่งผลชะลอการนำเข้าประจุเกลือโซเดียมเข้าสู่เซลล์กล้ามเนื้อหัวใจ เป็นเหตุให้ลดการกระตุ้นที่ทำให้หัวใจเต้นผิดจังหวะ  ส่งผลต่อการเต้นของหัวใจให้กลับมาเป็นปกติตามเดิมและเป็นที่มาของสรรพคุณ 
 
 ///// โพรพาฟีโนนมีรูปแบบการจัดจำหน่ายอย่างไร? ///// 
ยาโพรพาฟีโนนมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยตัวยา Propafenone HCl ขนาด 150,  225, และ300 กรัม/เม็ด 
 
 ///// โพรพาฟีโนนมีขนาดรับประทานอย่างไร? ///// 
ยาโพรพาฟีโนนมีขนาดรับประทาน เช่น 
- ผู้ใหญ่: เริ่มต้นรับประทานยาขนาด 150 มิลลิกรัม วันละ 3 ครั้ง หลังอาหาร     หลังจากนั้น 3-4 วัน แพทย์อาจปรับเพิ่มขนาดรับประทานเป็น 300 มิลลิกรัม วันละ 3 ครั้ง 
- เด็ก: ทางคลินิก ยังไม่มีข้อมูลความปลอดภัยการใช้ยานี้กับเด็ก 
อนึ่ง: 
- ห้ามเคี้ยวยานี้ก่อนกลืน ให้กลืนยาพร้อมน้ำดื่มอย่างเพียงพอ 
- สำหรับผู้สูงอายุ  หรือผู้ที่มีน้ำหนักตัวน้อยกว่า 70 กิโลกรัม  แพทย์จะลดขนาดรับประทานลงมาโดยเป็นไปตามดุลยพินิจของแพทย์ 
- ระหว่างใช้ยานี้ผู้ป่วยต้องมารับการตรวจ คลื่นไฟฟ้าหัวใจ และ ความดันโลหิต 	เป็นระยะๆตามแพทย์สั่ง 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโพรพาฟีโนน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคไต  โรคตับ  โรคความดันโลหิตสูง โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาโพรพาฟีโนนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาโพรพาฟีโนน สามารถรับประทานทันทีที่เมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า ให้รับประทานยาในขนาดปกติ 
อย่างไรก็ดี การหยุดหรือลืมรับประทานยาโพรพาฟีโนน อาจทำให้ผู้ป่วยมีอาการหัวใจเต้นผิดจังหวะ กำเริบได้ 
 
 ///// โพรพาฟีโนนมีผลไม่พึงประสงค์อย่างไร? ///// 
ยาโพรพาฟีโนนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด: เช่น  มีภาวะโลหิตจาง  เลือดแข็งตัวช้าลง/เกล็ดเลือดต่ำ  เกิดภาวะLeukopenia/เม็ดเลือดขาวต่ำ 
- ผลต่อระบบทางเดินอาหาร:   เช่น  ไม่สบายในช่องท้อง  ท้องผูก  คลื่นไส้  อาเจียน 
- ผลต่อระบบประสาท:  เช่น  วิงเวียน  ปวดศีรษะ  เดินเซ   กล้ามเนื้ออ่อนแรง 
- ผลต่อระบบหัวใจและหลอดเลือด:  เช่น  หัวใจเต้นเร็ว หรือ หัวใจเต้นช้าจนถึงหยุดเต้น 
- ผลต่อตับ:  เช่น  เป็นพิษกับตับ/ตับอักเสบ 
- ผลต่อตา:  เช่น  ตาพร่า 
- ผลต่อสภาพจิตใจ:  เช่น  ความรู้สึกสัมผัสเพี้ยน  นอนไม่หลับ  ประสาทหลอน 
- ผลต่อระบบทางเดินหายใจ:   เช่น  หายใจขัด/หายใจลำบาก/หลอดลมหดตัว 
 
 ///// มีข้อควรระวังการใช้โพรพาฟีโนนอย่างไร? ///// 
มีข้อควรระวังการใช้ยาโพรพาฟีโนน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง จากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น สีเม็ดยาเปลี่ยนไป  เม็ดยาชื้น  เม็ดยาแตกหัก 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ ด้วยจะส่งผลให้เกิดผลข้างเคียงจากยานี้สูงขึ้นจนเกิดอันตรายได้ 
- ระวังการใช้ยานี้กับผู้ป่วยโรคตับ  ผู้ที่มีภาวะเกล็ดเลือดต่ำ  ผู้ที่มีความดันโลหิตต่ำ 
- รับประทานยานี้ต่อเนื่องตรงตามขนาดและเวลาในแต่ละวันตามแพทย์สั่ง 
- หลังใช้ยานี้แล้ว ถ้าอาการไม่ดีขึ้น ควรรีบกลับมาปรึกษาแพทย์/มาโรงพยาบาลโดยเร็ว ไม่ต้องรอถึงวันนัด 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกาย และดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโพรพาฟีโนนด้วย) ยาแผนโบราณทุกชนิด  อาหารเสริม ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โพรพาฟีโนนมีปฏิกิริยาระหว่างยากับยาตัวอื่นอย่างไร? ///// 
ยาโพรพาฟีโนนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาโพรพาฟีโนนร่วมกับยา Amiodarone,  Atazanavir ด้วยจะเกิดความเสี่ยงต่อภาวะหัวใจเต้นผิดจังหวะตามมา 
- ห้ามใช้ยาโพรพาฟีโนนร่วมกับยา Ritonavir ด้วยจะทำให้เกิด อาการแน่นหน้าอก   หายใจขัด/หายใจลำบาก ตามมา 
- การใช้ยาโพรพาฟีโนนร่วมกับยาColchicine  สามารถทำให้ระดับยา Colchicine ในกระแสเลือดเพิ่มสูงขึ้นจนเกิดผลข้างเคียงต่อ ระบบประสาท  กล้ามเนื้อ เซลล์เม็ดเลือด  และอวัยวะอื่นๆที่รวมถึงตับด้วย หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นรายบุคคลไป 
- หลีกเลี่ยงการใช้ยาโพรพาฟีโนน ร่วมกับยาTamoxifen  ด้วยจะทำให้ประสิทธิภาพการรักษามะเร็งเต้านมของยาTamoxifen ด้อยลงไป 
 ///// ควรเก็บรักษาโพรพาฟีโนนอย่างไร? ///// 
ควรเก็บยาโพรพาฟีโนนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// โพรพาฟีโนนมีชื่ออื่นอีกไหม? ผลิตจากบริษัทอะไรบ้าง? ///// 
ยาโพรพาฟีโนน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น  Rythmol SR, Rythmol 
 ///// บรรณานุกรม ///// 
https://www.drugs.com/cdi/propafenone.html [2017,Feb25] 
https://en.wikipedia.org/wiki/Propafenone [2017,Feb25] 
http://www.mims.com/thailand/drug/info/propafenone/?type=brief&amp;mtype=generic [2017,Feb25] 
http://drug.fda.moph.go.th:81/nlem.in.th/medicine/essential/list/28#item-8394 [2017,Feb25] 
https://www.old.health.gov.il/units/pharmacy/trufot/alonim/Rishum_1_229607916.PDF [2017,Feb25] 
https://www.drugs.com/sfx/propafenone-side-effects.html#refs [2017,Feb25] 
https://www.drugs.com/drug-interactions/propafenone-index.html?filter=3&amp;generic_only= [2017,Feb25]
