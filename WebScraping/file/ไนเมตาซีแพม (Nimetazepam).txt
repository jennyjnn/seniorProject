ไนเมตาซีแพม (Nimetazepam)
 ///// บทนำ ///// 
ยาไนเมตาซีแพม(Nimetazepam) ตามกฎหมายยาของไทยกำหนดให้เป็นวัตถุออกฤทธิ์/วัตถุออกฤทธิ์ต่อจิตประสาทในประเภทที่ 2 และจัดอยู่ในกลุ่มยาเบนโซไดอะซีปีน(Benzodiazepine) ถูกสังเคราะห์ขึ้นในปีค.ศ. 1962(พ.ศ.2505) แต่ได้รับการขึ้นทะเบียนและผลิตในญี่ปุ่นเป็นครั้งแรกเมื่อปีค.ศ. 2015(พ.ศ.2558)  ทางคลินิกนำมาใช้บำบัดอาการนอนไม่หลับขั้นรุนแรง  ช่วยสงบประสาท/ยาคลายเครียด  ลดความวิตกกังวล และทำให้กล้ามเนื้อผ่อนคลาย/ยาคลายกล้ามเนื้อ  ยานี้ต้องสั่งจ่ายโดยแพทย์เท่านั้นและอนุญาตให้ผู้ป่วยใช้เพียงระยะสั้นๆ  ทั้งนี้ เคยมีบันทึกของหน่วยงานราชการในญี่ปุ่นและมาเลเซียระบุว่า ได้มีการลักลอบซื้อ-ขายยาไนเมตาซีแพมภายใต้ชื่อการค้าที่ตั้งขึ้นเอง คือ “Happy 5” ซึ่งการซื้อขายยาในกลุ่มเบนโซไดอะซีปีนในตลาดมืดดังกล่าวยังประกอบไปด้วยตัวยา Diazepam และ Nitazepam  ซึ่งบ่งบอกถึงความหละหลวมการควบคุมช่องทางการจัดจำหน่ายในประเทศดังกล่าว 
รูปแบบเภสัชภัณฑ์ของยาไนเมตาซีแพมเป็นยาแบบรับประทาน  ตัวยาสามารถดูดซึมจากระบบทางเดินอาหารเข้าสู่กระแสเลือดได้ถึงประมาณ 95% ตับเป็นอวัยวะที่จะคอยทำลายโครงสร้างของยาชนิดนี้  ร่างกายต้องใช้เวลาประมาณ 14–30 ชั่วโมงเพื่อกำจัดยาไนเมตาซีแพมออกจากกระแสเลือด โดยผ่านทิ้งไปกับปัสสาวะ 
อนึ่ง สิ่งที่ผู้บริโภค/ผู้ป่วยควรทราบและระวังก่อนที่จะใช้ยาชนิดนี้ ได้แก่ 
- ห้ามใช้ยาไนเมตาซีแพมกับผู้ที่เคยมีประวัติแพ้ยาชนิดนี้มาก่อน 
- *การรับประทานยานี้/ยาชนิดนี้เกินขนาดจะทำให้มี อาการหมดสติ  การเคลื่อนไหวร่างกายทำได้ลำบาก  พูดจาไม่ชัดเจน  ความจำแย่ลง 
- การใช้ยานี้เป็นเวลานานๆสามารถกระตุ้นให้ร่างกายมีอาการถอนยาเกิดขึ้นได้  สังเกตได้จากผู้ป่วยจะมีอาการ สับสน  อาเจียน  เหงื่อออกมาก  ตัวสั่น  เป็นตะคริวที่ท้อง  หัวใจเต้นเร็ว  นอนไม่หลับ  วิตกกังวล 
- ห้ามใช้ยานี้กับสตรีมีครรภ์/ตั้งครรภ์  สตรีในช่วงให้นมบุตร และเด็ก 
- ห้ามรับประทานยานี้ร่วมกับสุราหรือเครื่องดื่มที่มีแอลกอฮอล์เป็นส่วนประกอบ  ด้วยจะทำให้มีภาวะกดการทำงานของสมอง/กดสมองมากยิ่งขึ้น 
ยาไนเมตาซีแพมเป็นยาที่มีการจำหน่ายมาไม่กี่ปี ก็เกิดข้อมูลด้านลบโดยมีการลักลอบซื้อขายอย่างผิดกฎหมายเสียแล้ว  ผู้บริโภคควรต้องตระหนักว่าการใช้ยานี้ได้อย่างถูกต้อง  ปลอดภัย และก่อให้เกิดประโยชน์แก่ผู้บริโภคอย่างแท้จริง ควรต้องเป็นไปตามคำสั่งของแพทย์ หรือขอคำปรึกษาจากเภสัชกรก่อนการใช้ยานี้ทุกครั้งเสมอ 
 
 ///// ไนเมตาซีแพมมีสรรพคุณ(คุณสมบัติ)อย่างไร? ///// 
ยาไนเมตาซีแพมมีสรรพคุณ/ข้อบ่งใช้ เช่น 
- ใช้เป็น ยานอนหลับ  ช่วยลดความวิตกกังวล 
 
 ///// ไนเมตาซีแพมมีกลไกการออกฤทธิ์อย่างไร? ///// 
ตัวยาไนเมตาซีแพมจะออกฤทธิ์ที่ตัวรับ(Receptor)ในสมอง ทำให้มีการหลั่งสารสื่อประสาทที่เรียกว่า Gamma-aminobutyric acid  สารสื่อฯชนิดนี้สามารถส่งผลให้เกิดภาวะสงบประสาท ทำให้ผู้ป่วยมีความรู้สึกผ่อนคลาย และนอนหลับในที่สุด 
 
 ///// ไนเมตาซีแพมมีรูปแบบการจัดจำหน่ายอย่างไร? ///// 
ยาไนเมตาซีแพมมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Nimetazepam ขนาด 5 มิลลิกรัม/เม็ด 
 
 ///// ไนเมตาซีแพมมีขนาดรับประทานอย่างไร? ///// 
ยาไนเมตาซีแพม มีขนาดรับประทาน เช่น 
- ผู้ใหญ่: รับประทานยา 5 มิลลิกรัม วันละ1ครั้ง ก่อนนอน โดยต้องใช้ยานี้
ตามที่แพทย์กำหนดเท่านั้น 
- เด็ก: ห้ามใช้ยานี้ 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไนเมตาซีแพม   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาไนเมตาซีแพมอาจส่งผลให้อาการของโรคเหล่านั้นรุนแรงขึ้นหรือเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไนเมตาซีแพม  สามารถรับประทานทันทีเมื่อนึกขึ้นได้ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็นสองเท่าให้รับประทานยานี้ที่ขนาดปกติ 
 
 ///// ไนเมตาซีแพมมีผลไม่พึงประสงค์อย่างไร? ///// 
ยาไนเมตาซีแพมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบประสาท: เช่น อาจมีอาการตื่นตัว/รู้สึกตื่นตลอดเวลา  ตัวสั่น  วิงเวียน 
- ผลต่อระบบทางเดินอาหาร: เช่น ปวดท้อง  ท้องเสีย  คลื่นไส้ อาเจียน 
- ผลต่อผิวหนัง: เช่น เกิดผื่นคัน  เหงื่อออกมาก 
- ผลต่อสภาพจิตใจ: เช่น เกิดอาการสับสน  วิตกกังวล 
- ผลต่อระบบหัวใจและหลอดเลือด: เช่น หัวใจเต้นเร็ว 
 
 ///// มีข้อควรระวังการใช้ไนเมตาซีแพมอย่างไร? ///// 
มีข้อควรระวังการใช้ยาไนเมตาซีแพม  เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยานี้นานเกินจากคำสั่งแพทย์ 
- ห้ามรับประทานยานอนหลับชนิดอื่นใดร่วมกับยาไนเมตาซีแพมโดยไม่มีคำสั่งจากแพทย์ 
- ห้ามใช้ยานี้กับสตรีมีครรภ์  สตรีในช่วงให้นมบุตร และเด็ก 
- ห้ามใช้ยานี้กับผู้ป่วย โรคต้อหิน และผู้ที่มีอาการกล้ามเนื้ออ่อนแรง 
- กรณีพบอาการแพ้ยานี้ เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม  ต้องหยุดใช้ยานี้ทันทีแล้วรีบนำผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไนเมตาซีแพมด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไนเมตาซีแพมมีปฏิกิริยาระหว่างยากับยาตัวอื่นอย่างไร? ///// 
ยาไนเมตาซีแพมมีปฏิกิริยาระหว่างยากับยาตัวอื่น เช่น 
- ห้ามรับประทานยาไนเมตาซีแพมร่วมกับยาในกลุ่มเบนโซไดอะซีปีนตัวอื่นๆ  
เพราะจะทำให้เกิดฤทธิ์กดการทำงานของระบบประสาทส่วนกลาง/กดประสาทส่วนกลาง/กดสมอง (ยากดประสาทส่วนกลาง)สูงขึ้นมากตามมา 
 
 ///// ควรเก็บรักษาไนเมตาซีแพมอย่างไร? ///// 
ควรเก็บยาไนเมตาซีแพมตามคำแนะนำของเอกสารกำกับยา  ห้ามเก็บยาในช่องแข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// ไนเมตาซีแพมมีชื่ออื่นอีกไหม? ผลิตจากบริษัทอะไรบ้าง? ///// 
ยาไนเมตาซีแพม มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ชื่อการค้าอื่นของยานี้ เช่น Lavol 
 ///// บรรณานุกรม ///// 
https://en.wikipedia.org/wiki/Nimetazepam[2017,Dec16] 
http://www.depression-guide.com/leaflets/drugs-inhalants.pdf[2017,Dec16] 
https://drugs-forum.com/threads/erimin-nimetazepam-happy-5s.36622/[2017,Dec16] 
http://www.druginfosys.com/drug.aspx?drugcode=1285&amp;type=1[2017,Dec16] 
https://www.solacesabah.com/substance-rehab/erimin-5[2017,Dec16] 
https://www.tabletwise.com/medicine/nimetazepam[2017,Dec16] 
http://www.drugrehabilitation.net/addiction/prescription-drugs/benzodiazepines/nimetazepam/[2017,Dec16]
