ยาสมิน (Yasmin)
 ///// บทนำ ///// 
ยายาสมิน(Yasmin)เป็นยาเม็ดคุมกำเนิดที่มีส่วนประกอบของฮอร์โมนเพศ 2 ชนิดคือ  ดรอสไพรีโนน (Drospirenone) และเอทินิล เอสตร้าไดออล (Ethinyl estradiol) ที่ช่วยควบคุมการตกไข่ในรอบประจำเดือนของผู้หญิง  อิทธิพลของฮอร์โมนดังกล่าว ยังส่งผลให้สภาพภายในของโพรงมดลูก และของปากมดลูกเปลี่ยนแปลง จนทำให้ตัวอสุจิผ่านเข้าโพรงมดลูกได้ยาก หรือกรณีที่มีไข่ตกและผสมกับอสุจิแล้ว  ก็จะฝังตัวในผนังมดลูกได้ลำบากขึ้น ผู้บริโภคจึงลดโอกาสการตั้งครรภ์ลงได้ 
ข้อห้ามบางประการที่ทำให้ยาสมินไม่สามารถนำมาใช้กับกลุ่มผู้ป่วยดังต่อไปนี้ได้ เช่น 
- สตรีที่ตั้งครรภ์แล้ว  ด้วยยานี้จะส่งผลข้างเคียงต่อทารกในครรภ์ หรือต่อสตรีที่อยู่ในภาวะให้นมบุตรจากตัวยาสามารถผ่านเข้าในน้ำนมมารดาและผ่านไปถึงทารกได้  รวมถึงสตรีที่มีประจำเดือนมามากผิดปกติโดยที่ยังไม่ทราบสาเหตุ 
- ผู้ที่มีภาวะความดันโลหิตสูงที่ไม่สามารถควบคุมอาการได้  ผู้ที่มีภาวะลิ่มเลือดอุดตันในหลอดเลือด  ผู้ป่วยโรคเบาหวานที่มีภาวะแทรกซ้อน(ผลข้างเคียง)ในตา/เบาหวานขึ้นตา  และผู้ป่วย โรคไต   โรคตับ หรือ ป่วยด้วยมะเร็งตับ  ผู้ป่วยโรคไมเกรน 
- เป็นสตรีที่สูบบุหรี่จัดที่มีอายุ 35 ปีขึ้นไป หรือเคยมีประวัติเป็นมะเร็งเต้านม หรือมะเร็งเยื่อบุโพรงมดลูก 
- ผู้ที่มีประวัติภาวะดีซ่านจากการรับประทานยาคุมกำเนิด  ผู้ป่วยด้วยโรคหัวใจล้มเหลว  หรือกล้ามเนื้อหัวใจขาดเลือด 
จากเงื่อนไขทางสุขภาพดังที่กล่าวมาทั้งหมด ผู้บริโภค/ผู้ป่วยดังกล่าว จึงจัดเป็นกลุ่มเสี่ยงต่อการใช้ยายาสมินทั้งสิ้น  ผู้ที่จะใช้ยาสมิน นอกจากจะไม่ใช่ผู้ที่มีอาการโรคที่อยู่ในข้อห้ามดังกล่าวแล้ว ยังควรต้องใช้ยานี้ด้วยความระมัดระวัง  มีความถูกต้องตามคำแนะนำของแพทย์ พยาบาล และ/หรือ เภสัชกร อาทิ เช่น 
- ควรรับประทานยาสมินเม็ดแรก ในวันแรกที่เริ่มมีประจำเดือน 
- ในช่วงแรกที่เริ่มใช้ยาสมิน  อาจใช้วิธีคุมกำเนิดอื่นมาสนับสนุนการป้องกัน        การตั้งครรภ์ เช่น  การใช้ถุงยางอนามัยชาย 
- ควรรับประทานยานี้ วันละเม็ด ในเวลาเดิมทุกวัน เช่น  หลังอาหารเย็น หรือก่อนนอน 
- เมื่อรับประทานยานี้หมดแผงแล้ว ให้เริ่มใช้ยานี้แผงใหม่ในวันถัดมา 
- การลืมรับประทานยานี้เพียง 1 เม็ด ก็มีโอกาสตั้งครรภ์ได้ 
- ยาสมิน 1 แผง ประกอบด้วยยาฮอร์โมน 21 เม็ด และเม็ดยาอีก 7 เม็ดที่ไม่มี	 ฮอร์โมนบรรจุอยู่ที่ทั่วไปเรียกว่า ยาหลอก 
- ในช่วง 3 เดือนแรกของการใช้ยานี้ อาจพบว่ามีประจำเดือนกะปริบกะปรอย                   กรณีนี้ให้ผู้ที่ใช้ยายาสมิน มาพบแพทย์/มาโรงพยาบาลเพื่อรับคำแนะนำ 
- กรณีที่ต้องเข้ารับการผ่าตัด ให้หยุดการใช้ยาสมินสักระยะหนึ่งตามคำสั่งแพทย์ 
- ขณะที่ใช้ยาสมิน ควรมาพบแพทย์เป็นระยะๆ ตามแพทย์แนะนำ 
ยา ยาสมิน เป็นยาใช้คุมกำเนิด มิใช่ยารักษาหรือป้องกันอาการโรคติดต่อทางเพศสัมพันธ์ เช่น  โรคเอดส์ (AIDS) หรือเอชไอวี (HIV) 
ผู้ที่รับประทานยา ยาสมิน เกินขนาด อาจพบอาการ คลื่นไส้ อาเจียน และประจำเดือนมาผิดปกติ หรือผู้ที่แพ้ยา ยาสมิน อาจพบเห็นอาการ ผื่นคัน ตัวบวม  หายใจไม่ออก/หายใจลำบาก  หากพบอาการเหล่านี้ ต้องรีบนำตัวผู้ป่วยส่งโรงพยาบาลทันที/ฉุกเฉิน 
สำหรับอาการข้างเคียง(ผลข้างเคียง)ของการใช้ยา ยาสมิน ที่อาจพบเห็นได้ เช่น คลื่นไส้ อาเจียน รู้สึกไม่สบายท้อง  ปวดศีรษะ  อารมณ์แปรปรวน  น้ำหนักตัวเพิ่ม  อารมณ์ทางเพศลดลง เป็นต้น 
ยา ยาสมิน เป็นยาฮอร์โมนที่สามารถแสดงภาวะยาตีกัน(ปฏิกิริยาระหว่างยา)กับตัวยาอื่นๆได้หลายประเภท  เพื่อหลีกเลี่ยงเหตุการณ์ดังกล่าว ผู้บริโภคควรแจ้งให้แพทย์ทราบทุกครั้งว่า มีการใช้ยาอื่นใดอยู่ก่อนที่จะใช้ยายาสมิน  หรือในการเปลี่ยนชนิดการใช้ยาคุมกำเนิดอื่นมาเป็นการใช้ยาสมินแทน ก็ควรเว้นช่วงเวลาอย่างเหมาะสมโดยปรึกษากับแพทย์ผู้ที่สั่งจ่ายยาสมินนั่นเอง 
ข้อสังเกตสำคัญบางประการหลังการใช้ยา ยาสมิน คือ เมื่อรับประทานยา ยาสมินเม็ดสุดท้ายที่มีฮอร์โมนบรรจุอยู่หรือเม็ดที่ 21 ภายใน 3 วันถัดมา ควรจะมีประจำเดือนตามมา  กรณีที่ไม่มีประจำเดือนดังกล่าว ให้ตั้งข้อสงสัยว่าอาจเกิดการตั้งครรภ์ขึ้นได้ และควรได้รับการทดสอบการตั้งครรภ์โดยมาขอคำปรึกษาจากแพทย์  หากพบว่ามีการตั้งครรภ์เกิดขึ้นจริง จะต้องหยุดการใช้ยายาสมินทันที 
ทั้งนี้ ยังมีรายละเอียดปลีกย่อยอีกมากมายของยา ยาสมิน ที่มิได้นำมากล่าวในบทความนี้  หากผู้บริโภคมีข้อสงสัยและต้องการข้อมูลของยา ยาสมินเพิ่มเติม  สามารถสอบถามได้จากแพทย์ พยาบาล และเภสัชกรตามร้านขายยาทั่วไป 
 ///// ยาสมินมีสรรพคุณ(คุณสมบัติ)อย่างไร? ///// 
ยายาสมินมีสรรพคุณ/ข้อบ่งใช้ เช่น 
- ใช้เป็นยาเม็ดคุมกำเนิด ช่วยป้องกันการตั้งครรภ์ 
 ///// ยาสมินมีกลไกการออกฤทธิ์อย่างไร? ///// 
กลไกการออกฤทธิ์ของยา ยาสมิน คือ ตัวยาจะมีกลไกทำให้เกิดการชะลอของการตกไข่ในสตรีเพศ และเกิดการเปลี่ยนแปลงที่ปากมดลูกโดยจะสร้างสารเมือกที่ขัดขวางการเดินทางของตัวอสุจิไม่ให้เข้าไปในโพรงมดลูก  พร้อมกับกระตุ้นเยื่อบุโพรงมดลูกให้อยู่ในภาวะที่ไม่เหมาะกับการฝังตัวของไข่ที่ผสมแล้วกับอสุจิ  จากกลไกเหล่านี้ จึงทำให้เกิดฤทธิ์ของการคุมกำเนิดได้ตามสรรพคุณ 
 ///// ยาสมินมีรูปแบบการจัดจำหน่ายอย่างไร? ///// 
ยา ยาสมินมีรูปแบบการจัดจำหน่ายเป็น ยาเม็ดชนิดรับประทาน ที่ประกอบไปด้วย 
 
- ยาที่มีฮอร์โมนเป็นส่วนประกอบ 21 เม็ด  แต่ละเม็ดมีปริมาณฮอร์โมน ดังนี้  
Drospirenone 3 มิลลิกรัม + Ethinyl estradiol 0.03 มิลลิกรัม 
- และ ยาหลอกไม่มีฮอร์โมนอีก 7 เม็ด 
 ///// ยาสมินมีขนาดการใช้ยาอย่างไร? ///// 
ยา ยาสมินมีขนาดการใช้ยา ดังนี้ 
- ผู้หญิงวัยเจริญพันธ์: เริ่มรับประทานยาสมินที่เป็นยาเม็ดฮอร์โมนวันละ 1 เม็ดในวันแรกของการมีประจำเดือน และรับประทานต่อเนื่องไปจนครบ 21 เม็ด  จากนั้นให้รับประทานยาหลอกวันละ 1 เม็ดไปจนครบ 7 วัน 
- เด็ก: ห้ามใช้ยานี้กับเด็ก 
อนึ่ง: 
- ห้ามใช้ยานี้กับ  สตรีตั้งครรภ์ และสตรีที่อยู่ในภาวะให้นมบุตร
ควรรับประทานยานี้ตรงเวลาทุกวัน เพื่อคงระดับฮอร์โมนเพศให้สม่ำเสมอ                   เพื่อที่จะส่งผลต่อการคุมกำเนิดได้อย่างมีประสิทธิภาพ แต่สามารถรับประทานยานี้ก่อนหรือหลังอาหารก็ได้ 
- การลืมรับประทานยานี้ 1 วัน ก็อาจตั้งครรภ์ได้แล้ว 
- การรับประทานยานี้ ที่เป็นยาหลอกซึ่งไม่มีฮอร์โมน เพื่อเป็นการใช้ยาให้ต่อเนื่องครบรอบเดือนโดยไม่มีการหยุดรับประทานยา เพื่อให้ง่ายในการกำหนดการเริ่มต้นใช้ยายาสมินแผงใหม่ได้ตรงวันเวลา 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยายาสมิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคความดันโลหิตสูง  ภาวะลิ่มเลือดอุดตันในหลอดเลือด   โรคเบาหวาน  โรคตับ  โรคไมเกรน  รวมถึงกำลังกินยา/ใช้ยาอะไรอยู่ เพราะยายาสมิน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภท สามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีลืมรับประทานยา ยาสมิน  1 วัน ให้รับประทานยา 2 เม็ดในวันถัดมา แล้วรับประทาน 1 เม็ดเหมือนปกติในวันต่อไป 
กรณีลืมรับประทานยา 2 วัน ในสัปดาห์ที่ 1 หรือ 2 ของรอบเดือน ให้รับประทานยา 2 เม็ด เป็นเวลา 2 วัน แล้วรับประทาน 1 เม็ดเหมือนปกติในวันต่อไป 
อย่างไรก็ดี การลืมรับประทานยายาสมินเพียง 1 วัน อาจก่อให้เกิดการตั้งครรภ์ได้ ดังนั้น กรณีมีการลืมรับประทานยานี้ ควรใช้วิธีคุมกำเนิดอื่นร่วมด้วย เช่น ถุงยางอนามัยชาย 
 ///// ยาสมินมีผลไม่พึงประสงค์อย่างไร? ///// 
ยายาสมินสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  ปวดศีรษะ  ปวดศีราะไมเกรน 
- ผลต่อระบบทางเดินอาหาร:  เช่น  คลื่นไส้ อาเจียน 
- ผลต่อสภาพจิตใจ:  เช่น  ซึมเศร้า  อารมณ์ทางเพศลดลง 
- ผลต่อระบบการเผาผลาญพลังงานของร่างกาย:  เช่น  น้ำหนักตัวเปลี่ยนไป   เต้านมโตขึ้น  เต้านมคัดตึง   มีน้ำนมไหล 
- ผลต่อระบบหัวใจและหลอดเลือด:  เช่น เกิดภาวะบวมน้ำ 
- ผลต่อตับ:  เช่น  ตัวเหลือง ตาเหลือง 
- ผลต่อระบบสืบพันธุ์:  เช่น มีประจำเดือนกระปริบกระปรอย 
 
 ///// มีข้อควรระวังการใช้ยาสมินอย่างไร? ///// 
มีข้อควรระวังการใช้ยายาสมิน เช่น 
- ห้ามใช้กับผู้แพ้ยานี้ 
- ห้ามใช้ยานี้กับ  เด็ก  สตรีตั้งครรภ์  สตรีที่อยู่ในภาวะให้นมบุตร 
- ห้ามใช้ยานี้กับ ผู้ป่วยโรคเบาหวาน  ผู้ที่มีภาวะตับอ่อนอักเสบ  ดีซ่าน  โรคมะเร็งตับ   ผู้ที่มีภาวะอุดตันของหลอดเลือดแดงและหลอดเลือดดำ  ผู้ป่วยโรคตับ โรคไตระยะรุนแรง  โรคมะเร็งเต้านม และโรคมะเร็งในระบบอวัยวะสืบพันธุ์(เช่น มะเร็งเยื่อบุโพรงมดลูก)  ผู้ป่วยไมเกรน  ผู้ที่มีภาวะประจำเดือนมามากโดยที่ยังไม่ทราบสาเหตุ  ผู้ป่วยโรคกล้ามเนื้อหัวใจขาดเลือด และ โรคสมองขาดเลือด/โรคหลอดเลือดสมอง 
- ระวังการใช้ยานี้กับผู้ป่วย โรคความดันโลหิตสูง  ผู้ที่มีภาวะหัวใจเต้นผิดจังหวผู้ที่มีประวัติหลอดเลือดอุดตัน  ผู้ป่วยโรคลมชัก 
- รับประทานยานี้ตรงเวลาทุกวัน และห้ามปรับขนาดรับประทานด้วยตนเอง 
- มาพบแพทย์/มาโรงพยาบาลเพื่อตรวจร่างกายเป็นระยะๆตามที่แพทย์นัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยายาสมินด้วย) ยาแผนโบราณทุกชนิด  อาหารเสริม  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ยาสมินมีปฏิกิริยาระหว่างยากับยาตัวอื่นอย่างไร? ///// 
ยาสมินมีปฏิกิริยาระหว่างยากับยาตัวอื่น เช่น 
- การใช้ยายาสมิน ร่วมกับยา Amprenavir(ยาโรคเอดส์)  อาจทำให้ประสิทธิภาพของการคุมกำเนิดด้อยลงไป  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยายาสมินร่วมกับยา Ibuprofen  อาจทำให้ระดับเกลือโพแทสเซียมในเลือดเพิ่มขึ้น จนอาจทำให้เกิดภาวะไตวาย  กล้ามเนื้อเป็นอัมพาต  หัวใจเต้นผิดจังหวะจนกระทั่งหัวใจหยุดเต้น  เพื่อป้องกันภาวะดังกล่าว ควรหลีกเลี่ยงการใช้ยาร่วมกัน 
- การใช้ยายาสมินร่วมกับยาลดน้ำตาลในเลือด(ยาเบาหวาน)อย่าง Metformin  อาจทำให้ประสิทธิภาพของยาลดน้ำตาลในเลือดด้อยลงไป  หากจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นกรณีไป 
- การใช้ยายาสมินร่วมกับยา Prednisone  อาจทำให้ผู้ป่วยได้รับผลกระทบ/ผลข้างเคียงจากยา Prednisone มากขึ้น  หากจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีบุคคลไป 
 ///// ควรเก็บรักษายาสมินอย่างไร? ///// 
ควรเก็บยายาสมินภายใต้อุณหภูมิห้องที่เย็น    ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น   เก็บยาให้พ้นมือเด็กและสัตว์เลี้ยง   และไม่ควรเก็บยาในห้องน้ำหรือในรถยนต์ 
 ///// ยาสมินมีชื่ออื่นอีกไหม? ผลิตจากบริษัทอะไรบ้าง? ///// 
ยายาสมินที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น  Gianvi, Loryna, Nikki, Ocella, Syeda, Vestura, Zarah 
 ///// บรรณานุกรม ///// 
http://www.mims.com/thailand/drug/info/drospirenone%20%2b%20ethinylestradiol/?type=brief&amp;mtype=generic  [2016,Oct15] 
https://www.drugs.com/yasmin.html [2016,Oct15] 
http://www.mims.com/thailand/drug/info/yasmin/?type=brief [2016,Oct15]
