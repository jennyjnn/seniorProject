รีเซอร์พีน (Reserpine)
 ///// บทนำ ///// 
ยารีเซอร์พีน (Reserpine) เป็นสารประเภท อินโดล อัลคาลอยด์ (Indole alkaloid, สารที่ออกฤทธิ์ต่อระบบประสาท) ประโยชน์ทางการแพทย์ในปัจจุบันคือ นำมาเป็นยารักษาโรคความดันโลหิตสูง 
สารรีเซอร์พีนถูกสกัดได้จากรากของพืชที่มีชื่อวิทยาศาสตร์ว่า Rauwolfia serpetina ตั้งแต่ปี ค.ศ. 1952 (พ.ศ. 2495) ในประเทศอินเดีย เคยใช้เป็นยาลดไข้และรักษาผู้ที่ถูกงูกัด อาการข้างเคียงของรีเซอร์พีนที่พบได้บ่อยเห็นจะได้แก่ อาการคัดจมูก 
สูตรตำรับของรีเซอร์ปีนในยาแผนปัจจุบันจะผลิตออกมาในรูปแบบของยาเม็ดชนิดรับประทาน โดยตัวยาสามารถดูดซึมจากระบบทางเดินอาหารได้เพียง 50% ยาส่วนใหญ่จะถูกเปลี่ยนโครงสร้างจากกระเพาะอาหารและลำไส้ รวมถึงตับก็จะร่วมเปลี่ยนโครงสร้างเคมีของยาเมื่อเข้าสู่กระแสเลือดด้วยเช่นกัน ยารีเซอร์พีนสามารถดูดซึมผ่านเข้าไปกับน้ำนมมารดาและผ่านเข้าสมองของมนุษย์ได้อีกด้วย จึงเป็นอีกหนึ่งหนทางที่วงการแพทย์นำยานี้มาใช้รักษาอาการของผู้ป่วยด้านจิตประสาท สำหรับประเทศไทยเราจะพบเห็นการใช้ยารีเซอร์พีนทั้งเป็นแบบยาเดี่ยวและยาผสมร่วมกับยาอื่นในการรักษาโรคความดันโลหิตสูง และการจะเลือกใช้ยานี้ต้องเป็นไปตามคำสั่งของแพทย์เท่านั้น ห้ามมิให้ผู้บริโภค/ผู้ป่วยไปหาซื้อยามารับประทานเอง 
 ///// รีเซอร์พีนมีสรรพคุณ (คุณสมบัติ) อย่างไร? ///// 
ยารีเซอร์พีนมีสรรพคุณดังนี้ 
- รักษาโรคความดันโลหิตสูง (Hypertension) 
- รักษาอาการทางจิตประสาท/โรคจิต (Psychoses) 
 ///// รีเซอร์พีนมีกลไกการออกฤทธิ์อย่างไร? ///// 
กลไกการออกฤทธิ์ของยารีเซอร์พีนคือ ตัวยาจะเข้าไปลดสารสื่อประสาทบางตัวเช่น Nora drenaline, Catecholamine และยังลดการสะสมของสารสื่อประสาท Serotonin จากผลดังกล่าวจึงทำให้ความดันโลหิตลดลง หัวใจเต้นช้าลง และทำให้ปริมาณเลือดที่ออกจากหัวใจน้อยลง อีกทั้งเกิดฤทธิ์ของการกดการทำงานของประสาทส่วนกลางหรือสมองอีกด้วย จากกลไกดังกล่าวจึงทำให้รีเซอร์พีนมีฤทธิ์รักษาตามสรรพคุณ 
 ///// รีเซอร์พีนมีรูปแบบการจัดจำหน่ายอย่างไร? ///// 
ยารีเซอร์พีนมีรูปแบบการจัดจำหน่ายดังนี้ 
- ยาเม็ดชนิดรับประทานขนาด 0.25 มิลลิกรัม/เม็ด 
- ยาเม็ดชนิดรับประทานที่ผสมร่วมกับยาอื่นเช่น Dihydroergocristine mesilate 0.5 มิลลิกรัม + Clopamide 5 มิลลิกรัม + Reserpine 0.1 มิลลิกรัม, Reserpine 0.1 มิลลิกรัม + Hydralazine HCl 25 มิลลิกรัม + Hydrochlorothiazide 15 มิลลิกรัม 
 ///// รีเซอร์พีนมีขนาดรับประทานอย่างไร? ///// 
ยารีเซอร์พีนมีขนาดรับประทานดังนี้เช่น 
ก. สำหรับรักษาความดันโลหิตสูง: 
- ผู้ใหญ่: รับประทาน 0.50 มิลลิกรัม/วันเป็นเวลา 2 สัปดาห์โดยประมาณ จากนั้นแพทย์อาจค่อยๆปรับลดขนาดรับประทานลงมาเท่าที่ร่างกายจะตอบสนองต่อยาได้มากที่สุด ซึ่งขนาดที่คงการรักษาให้รับประทาน 0.10 - 0.25 มิลลิกรัม/วัน โดยขนาดรับประทานสูงสุดไม่เกิน 0.50 มิลลิกรัม/วัน 
ข. สำหรับรักษาอาการทางจิตประสาท (Phychoses): 
- ผู้ใหญ่: รับประทาน 1 มิลลิกรัม/วัน 
*****หมายเหตุ: 
- ควรรับประทานยานี้พร้อมอาหารเพื่อลดอาการไม่สบายในกระเพาะอาหารและลำไส้ 
- เด็ก: การใช้ยานี้ในเด็กจะมีผลข้างเคียงค่อนข้างสูง ดังนั้นการใช้ยาจึงต้องอยู่ในดุลพินิจของแพทย์เท่านั้น 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยารีเซอร์พีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยารีเซอร์พีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาและ/หรือกับอาหารเสริมที่รับประทานอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยารีเซอร์พีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// รีเซอร์พีนมีผลไม่พึงประสงค์อย่างไร? ///// 
ยารีเซอร์พีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่างๆดังนี้เช่น เกิดอาการคัดจมูก ปวดศีรษะ รู้สึกไม่สบายในกระเพาะอาหารและลำไส้ ในหญิงผู้ใหญ่อาจมีน้ำนมไหลหรือมีภาวะนมคัด/เต้านมบวม ตึง (Breast engorgement) ได้ เกิดภาวะเกลือโซเดียมในร่างกายสูงและอาจมีภาวะตัวบวมติดตามมา ยานี้ยังทำให้เพิ่มหรือลดความอยากอาหารได้ น้ำหนักตัวเพิ่ม ปากแห้ง ปัสสาวะขัด ผื่นคันขึ้นตามร่างกาย 
ผู้ป่วยที่ได้รับยานี้เกินขนาดจะมีอาการซึมเศร้า ง่วงนอนมากจนถึงขั้นโคม่าได้ ซึ่งหากพบอาการดังกล่าวหลังรับประทานยานี้ให้รีบนำตัวผู้ป่วยส่งแพทย์/ส่งโรงพยาบาลทันที 
 ///// มีข้อควรระวังการใช้รีเซอร์พีนอย่างไร? ///// 
มีข้อควรระวังการใช้ยารีเซอร์พีนดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีแผลในกระเพาะอาหาร - ลำไส้ ผู้ป่วยโรคซึมเศร้า ผู้ป่วยโรคพาร์กินสัน รวมถึงผู้ป่วยเนื้องอกของต่อมหมวกไตชนิด Pheochromocytoma 
- ยานี้อาจกระตุ้นให้เกิดการแพ้ยาได้ 
- ห้ามใช้ยานี้กับหญิงที่อยู่ในภาวะให้นมบุตร หากจำเป็นต้องใช้ยาควรเลี้ยงบุตรด้วยนมผงดัดแปลงที่ได้มาตรฐานแทน 
- หลีกเลี่ยงการใช้ยานี้กับหญิงตั้งครรภ์ 
- ระวังการใช้ยานี้กับผู้สูงอายุ ผู้ป่วยโรคลมชัก ผู้ป่วยโรคนิ่วในถุงน้ำดี รวมถึงผู้ป่วยด้วยโรคหัวใจเต้นผิดจังหวะ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยารีเซอร์พีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// รีเซอร์พีนมีปฏิกิริยาระหว่างยากับยาตัวอื่นอย่างไร? ///// 
ยารีเซอร์พีนมีปฏิกิริยาระหว่างยากับยาตัวอื่นดังนี้เช่น 
- การใช้ยารีเซอร์พีนร่วมกับยาขับปัสสาวะเช่น Thiazide หรือร่วมกับยารักษาความดันโลหิตสูงอื่นๆเช่น Propranolone สามารถก่อให้เกิดภาวะความดันโลหิตต่ำตามมา หากมีความจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมกับผู้ป่วยเป็นรายบุคคลไป 
- การใช้ยารีเซอร์พีนร่วมกับยารักษาโรคซึมเศร้าประเภท MAOI สามารถกระตุ้นให้เกิดภาวะความดันโลหิตสูงได้จึงควรหลีกเลี่ยงการใช้ยาร่วมกัน 
- ยารีเซอร์พีนสามารถทำให้ร่างกายของผู้ป่วยตอบสนองต่อยารักษาโรคพาร์กินสันเช่น Levodopa ได้ลดน้อยลง ดังนั้นการใช้ยาร่วมกันจะต้องเป็นไปตามคำสั่งแพทย์เท่านั้น 
- การใช้ยารีเซอร์พีนร่วมกับยารักษาโรคหัวใจเช่น Digitalis หรือ Quinidine อาจเป็นสาเหตุให้เกิดภาวะหัวใจเต้นผิดจังหวะ หากไม่มีความจำเป็นใดๆควรเลี่ยงการใช้ยาร่วมกัน 
 ///// ควรเก็บรักษารีเซอร์พีนอย่างไร? ///// 
ควรเก็บยารีเซอร์พีนในช่วงอุณหภูมิ 20 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// รีเซอร์พีนมีชื่ออื่นอีกไหม? ผลิตจากบริษัทอะไรบ้าง? ///// 
ยารีเซอร์พีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Reserpine [2015,Feb7]
	2. http://www.mims.com/USA/drug/info/reserpine/?type=full&amp;mtype=generic#Dosage [2015,Feb7]
	3. http://www.mims.com/Thailand/drug/info/Reserpine%20Chew%20Brothers/ [2015,Feb7]
	4. http://www.mims.com/Thailand/drug/search/?q=reserpine [2015,Feb7]
	5. http://www.drugs.com/pro/reserpine.html [2015,Feb7]
	6. http://www.drugs.com/pro/reserpine.html#i4i_dosage_admin_id_6ed74108-c96b-4f92-8680-c315e7309032 [2015,Feb7]
