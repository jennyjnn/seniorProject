ฮาโลเทน (Halothane)
 ///// บทนำ ///// 
ยาฮาโลเทน(Halothane) เป็นยาสลบชนิดสูดดมที่ไม่ทำให้ผู้ป่วยมีการหลั่งน้ำลายออกมามากขณะที่ได้รับยาชนิดนี้  ทำให้ง่ายต่อการสอดท่อหายใจให้กับผู้ป่วยที่ต้องเข้ารับการผ่าตัด  อย่างไรก็ตามยาฮาโลเทนสามารถส่งผลกระทบ(ผลข้างเคียง)ทำให้การเต้นของหัวใจผิดปกติ  มีฤทธิ์กดการหายใจ และก่อให้เกิดปัญหา(ผลข้างเคียง)กับตับ  และไม่เหมาะที่จะใช้กับสตรีมีครรภ์/ตั้งครรภ์ ด้วยตัวยา/ยานี้อาจก่อให้เกิดอันตรายกับทารกในครรภ์นอกจากแพทย์จะเห็นสมควรเท่านั้น  ปัจจุบัน เราจะพบเห็นการใช้ยาดมสลบฮาโลเทนในประเทศที่กำลังพัฒนาเท่านั้น ขณะที่ประเทศที่พัฒนาแล้ว ยาฮาโลเทนจะถูกแทนที่โดยยา “Sevoflurane” 
การสูดดมยาฮาโลเทน ผู้ป่วยจะค่อยๆหมดความรู้สึก ระหว่างนี้แพทย์จะตรวจสอบและควบคุมสัญญาณชีพต่างๆ อย่างเช่น อัตราการเต้นของหัวใจ  และความดันโลหิต จะต้องเป็นปกติตลอดเวลา 
การทำลายยาฮาโลเทนของร่างกายจะเกิดที่ตับ ส่วนการขับฮาโลเทนทิ้งออกจากร่างกายจะทำได้ 2 ช่องทาง คือ ทางปัสสาวะและทางการหายใจ 
อย่างไรก็ตาม มีเงื่อนไขบางประการที่ทำให้ผู้ป่วยบางรายไม่สามารถใช้ยาดมสลบฮาโลเทนได้ เช่น 
- ผู้ป่วยด้วยไข้สูงอย่างร้าย(Malignant hyperthennia)  ผู้ที่มีแรงดันของน้ำหล่อเลี้ยงไขสันหลังสูงผิดปกติ  ผู้ป่วยที่เคยเป็นดีซ่านหรือตับอักเสบโดยที่หาสาเหตุ	  ไม่ได้   การใช้ยาฮาโลเทนกับผู้ป่วยกลุ่มดังกล่าวจะทำให้อาการของผู้ป่วยทรุดหนัก	  ลงกว่าเดิม 
- ห้ามใช้กับผู้ที่มีอายุต่ำกว่า 18 ปี  ด้วยอวัยวะภายในและสภาพร่างกายที่ยัง	  เจริญเติบโตไม่เต็มที่ จึงทำให้การกำจัดยาฮาโลเทนออกจากร่างกายของผู้ที่อยู่ในวัยนี้ทำได้ช้า จนอาจก่อให้เกิดผลข้างเคียงต่างๆรุนแรงจากยานี้ตามมา 
อนึ่ง เราจะไม่พบเห็นการใช้ยาฮาโลเทนในประเทศไทย  แต่ยังมีการใช้ยาดมสลบชนิดนี้ในประเทศเพื่อนบ้าน เช่น อินเดีย  เวียดนาม  อินโดนีเซีย และพม่า 
 
 ///// ฮาโลเทนมีสรรพคุณ(คุณสมบัติ)อย่างไร? ///// 
ยาฮาโลเทนมีสรรพคุณ/ข้อบ่งใช้ เช่น 
- ใช้เป็นยาดมสลบกับผู้ป่วยสำหรับการทำหัตถการทางการแพทย์ เช่น 
สอดท่อช่วยหายใจ หรือการผ่าตัด 
 
 ///// ฮาโลเทนมีกลไกการออกฤทธิ์อย่างไร? ///// 
ยาฮาโลเทนมีกลไกการออกฤทธิ์โดย ตัวยาจะกระตุ้นตัวรับ(Receptor) ที่มีความสัมพันธ์กับการนำกระแสประสาทที่สั่งการจากสมองไปยังอวัยวะต่างๆ ที่มีชื่อเรียกว่า GABAA receptor และ Glycine receptor ส่งผลให้มีการปิดกั้นการทำงานของตัวรับอีกชนิดหนึ่ง คือ Nicotinic acetylcholine receptor ส่งผลทำให้ร่างกายไม่ตอบสนองต่อสารสื่อประสาทประเภท Acetylcholine  นอกจากนี้ยาฮาโลเทนยังยับยั้งการนำโซเดียมเข้าสู่ภายในเซลล์ประสาท    ทำให้เซลล์ประสาทไม่สามารถสร้างสัญญาณประสาท/กระแสประสาทได้  ด้วยกลไกตัดการตอบสนองต่อสารสื่อประสาท และปิดกั้นการสร้างสัญญาณของกระแสประสาทนี้เอง ส่งผลให้ผู้ที่ได้รับยาฮาโลเทน หมดความรู้สึก  อยู่ในสภาวะที่สงบ และไม่รับรู้ต่ออาการเจ็บ/ปวดที่เกิดขึ้นในระหว่างการทำหัตถการทางการแพทย์ต่างๆ 
 
 ///// ฮาโลเทนมีรูปแบบการจัดจำหน่ายอย่างไร? ///// 
ยาฮาโลเทนมีรูปแบบการจัดจำหน่าย เช่น 
- รูปแบบเภสัชภัณฑ์ของยาฮาโลเทน  เป็นของเหลวที่ความเข้มข้น 100% 
โดยมีขนาดบรรจุที่แตกต่างกัน เช่น 30, 50, 200 และ 250 มิลลิลิตร/ขวด 
 
 ///// ฮาโลเทนมีขนาดการบริหารยาอย่างไร? ///// 
ยาฮาโลเทนมีขนาดการบริหารยา/ใช้ยา เช่น 
- ผู้ใหญ่อายุตั้งแต่ 18ปีขึ้นไป: การใช้ฮาโลเทนต้องผ่านเครื่องดมยาสลบเพื่อพ่นยานี้เข้าสู่ระบบทางเดินหายใจของผู้ป่วย  ขนาดความเข้มข้นที่ใช้ คือ 0.5% โดยผสมกับแก๊สออกซิเจน หรือจะผสมร่วมกับทั้งแก๊ส Nitrous oxide และแก๊สออกซิเจน  ในบางกรณีแพทย์อาจต้องใช้ฮาโลเทนในขนาดความเข้มข้นที่ 2–4% โดยทั่วไป ขนาดที่ใช้คงระดับการสงบประสาท/กดระบบประสาท/กดสมองของผู้ป่วยอยู่ที่ 0.5–2% 
- ผู้อายุต่ำกว่า18ปี: การจะใช้ยาฮาโลเทนกับคนวัยนี้ ต้องอยู่ในดุลยพินิจของแพทย์เท่านั้น 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฮาโลเทน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ อย่างเช่น โรคหัวใจ   โรคความดันโลหิตสูง  โรคความดันหิตต่ำ  รวมทั้งกำลังกินยา/ใช้ยาอะไรอยู่ เพราะยาฮาโลเทนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารก จนก่อให้เกิดผลข้างเคียงได้ 
 ///// ฮาโลเทนมีผลไม่พึงประสงค์อย่างไร? ///// 
ยาฮาโลเทนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อกล้ามเนื้อ: เช่น กล้ามเนื้อเกิดการคลายตัว/กล้ามเนื้ออ่อนแรง 
- ผลต่อระบบทางเดินอาหาร: เช่น  คลื่นไส้อาเจียน 
- ผลต่อระบบประสาท: เช่น ตัวสั่น 
- ผลต่อระบบหัวใจและหลอดเลือด: เช่น ความดันโลหิตต่ำ   หัวใจเต้นช้า  หัวใจเต้นผิดจังหวะ 
- ผลต่อตับ: เช่น เกิดพิษกับตับ/ตับอักเสบ 
- ต่อระบบเผาผลาญพลังงานของร่างกาย: เช่น  เกิดภาวะMalignant hyperthermia 
- ผลต่อระบบทางเดินหายใจ: เช่น  กดการหายใจ 
 
 ///// มีข้อควรระวังการใช้ฮาโลเทนอย่างไร? ///// 
มีข้อควรระวังการใช้ยาฮาโลเทน เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มีประวัติการเกิดภาวะ Malignant hyperthermia 
- ห้ามใช้ยานี้กับ สตรีมีครรภ์  สตรีที่อยู่ในภาวะให้นมบุตร และเด็ก นอกจากมีคำสั่งจากแพทย์ 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป 
- ห้ามใช้ยานี้กับผู้ที่มีความดันในกะโหลกศีรษะสูง 
- ระหว่างการให้ยานี้ ต้องควบคุมสัญญาณชีพต่างๆของผู้ป่วยให้เป็นปกติเสมอ 
เช่น ความดันโลหิต  อัตราการเต้นของหัวใจ ปริมาณออกซิเจนในร่างกาย กรณีที่พบ ความผิดปกติของสัญญาณชีพดังกล่าว ต้องหยุดการให้ยาฮาโลเทนแล้วเร่งแก้ไขอาการของสัญญาณชีพให้กลับมาเป็นปกติโดยเร็ว 
- หลังการดมยาสลบทุกชนิดรวมยาฮาโลเทน  เมื่อผู้ป่วยฟื้นขึ้นมา แพทย์อาจขอดูอาการผู้ป่วยต่ออีก โดยให้พักอยู่ในสถานพยาบาลสักระยะหนึ่ง 
- หากมีอาการผิดปกติใดๆหลังจากการได้รับยาสลบที่รวมถึงยาฮาโลเทน เช่น  เวียนศีรษะ  คลื่นไส้อาเจียน  ปวดบาดแผลที่ผ่าตัด ให้รีบแจ้ง แพทย์ พยาบาล ทันที
	- มาพบแพทย์/มาโรงพยาบาลตามแพทย์นัดหมายทุกครั้ง เพื่อแพทย์ดูความก้าวหน้าของการรักษา 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาฮาโลเทนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ฮาโลเทนมีปฏิกิริยาระหว่างยากับยาตัวอื่นอย่างไร? ///// 
ยาฮาโลเทนมีปฏิกิริยาระหว่างยากับยาตัวอื่น เช่น 
- ห้ามใช้ยาฮาโลเทนร่วมกับ ยาEpinephrine  ด้วยจะทำให้มี ภาวะหัวใจเต้นผิดจังหวะ   เจ็บหน้าอก  แน่นหน้าอก  ตาพร่า  คลื่นไส้  หรือเกิดอาการชัก ตามมา 
- ห้าม/หลีกเลี่ยงการใช้ยาฮาโลเทนร่วมกับ ยา Selegiline  ด้วยจะส่งผลกระทบ
ต่อความดันโลหิตของร่างกายทั้งอาจสูงขึ้นหรือต่ำลง  ควรเว้นระยะห่างของการใช้ยา 2 ตัวนี้ประมาณ 10–14 วัน 
- การใช้ยาฮาโลเทนร่วมกับ ยาDroperidol  จะทำให้มีอาการหัวใจเต้นผิดจังหวะ    เพื่อป้องกันการเกิดภาวะดังกล่าว ควรหลีกเลี่ยงการใช้ยาร่วมกัน 
- ห้ามใช้ยาฮาโลเทนร่วมกับ ยา SuxamethoniumหรือSuccinylcholine  เพราะเสี่ยงต่อการเกิดภาวะ Malignant hyperthermia ตามมา 
 
 ///// ควรเก็บรักษาฮาโลเทนอย่างไร? ///// 
ควรเก็บยาฮาโลเทนภายใต้อุณหภูมิ 25 องศาเซลเซียส(Celsius)  ห้ามเก็บในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
และเก็บยาให้พ้นมือเด็กและสัตว์เลี้ยง 
ยาฮาโลเทน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Halosin, Narcotane, Rhodialothan 
 ///// บรรณานุกรม ///// 
https://en.wikipedia.org/wiki/Halothane#Pharmacology[2017,Dec30] 
https://www.mims.com/india/drug/info/halothane/?type=brief&amp;mtype=generic[2017,Dec30] 
http://www.mims.com/philippines/drug/info/halothane?mtype=generic[2017,Dec30] 
https://www.mims.com/india/drug/info/fluothane/fluothane%20inhalation%20vapour%20liqd[2017,Dec30] 
https://www.drugs.com/comments/halothane/[2017,Dec30] 
https://www.drugbank.ca/drugs/DB01159[2017,Dec30] 
https://www.drugs.com/drug-interactions/halothane-index.html?filter=3&amp;generic_only=[2017,Dec30]
