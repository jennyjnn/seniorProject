โปรโพฟอล (Propofol)
 ///// บทนำ ///// 
ยาโปรโพฟอล (Propofol) เป็นยาที่ช่วยทำให้ร่างกายผ่อนคลาย ไร้ความรู้สึก ผู้ป่วยจะรู้สึกง่วงและเข้าสู่ภาวะหลับได้ง่าย มีการออกฤทธิ์เพียงระยะสั้นๆ ทางคลินิกนำมาใช้ร่วมกับการใช้ยาชา/ยา สลบก่อนการผ่าตัด ถูกค้นพบครั้งแรกเมื่อปี ค.ศ. 1977 (พ.ศ. 2520) องค์การอนามัยโลกได้ระบุให้ เป็นรายการยาที่จำเป็นขั้นพื้นฐานสำหรับสถานพยาบาลต่างๆควรต้องมีสำรองไว้ให้บริการกับผู้ป่วย รูปแบบยาแผนปัจจุบันของยานี้จะเป็นยาฉีดและมีใช้แต่ในสถานพยาบาลเท่านั้น 
ตัวยาโปรโพฟอลที่เข้าสู่กระแสเลือดจะมีการกระจายตัวเป็นลำดับขั้นเช่น มีการรวมตัวกับพลาสมาโปรตีนได้ประมาณ 95 - 99% และใช้เวลาประมาณ 15 - 30 วินาทีก็จะเริ่มออกฤทธิ์โดยมีระยะเวลาออกฤทธิ์ประมาณ 5 - 10 นาที ตับจะเป็นอวัยวะที่คอยทำลายยานี้อย่างต่อเนื่อง ร่างกายต้องใช้เวลาประมาณ 30 - 60 นาทีเพื่อกำจัดยานี้ออกจากกระแสเลือด ปัจจุบันสถานพยาบาลหลายแห่งนิยมใช้ยาโปรโพฟอลมากกว่ายาโซเดียม ไทโอเพนทัล (Sodium thiopental, ยาสลบชนิดหนึ่ง) ด้วยเหตุผลผู้ที่ได้รับยาโปรโพฟอลสามารถฟื้นสติหลังการวางยาสลบได้รวดเร็วกว่า 
อย่างไรก็ตามยังมีข้อจำกัดบางประการที่ทำให้ผู้ป่วยไม่สามารถใช้ยานี้ได้หรืออาจต้องใช้ยานี้ด้วยความระมัดระวังเป็นอย่างมากอย่างเช่น 
- ผู้ป่วยเคยมีประวัติแพ้ยานี้มาก่อน 
- ผู้ป่วยที่มีประวัติเป็นลมชัก มีระดับไขมันคอเลสเตอรอลหรือไขมันไตรกลีเซอไรด์ในเลือดสูงมาก รวมถึงสตรีตั้งครรภ์และสตรีที่อยู่ในภาวะให้นมบุตร ซึ่งเป็นกลุ่มที่สุ่มเสี่ยงต่อการใช้ยาทุกประเภทรวมถึงยานี้ กรณีสตรีที่อยู่ในภาวะให้นมบุตรควรต้องเว้นการให้นมบุตรในระหว่างที่ได้รับยานี้ 
- ผู้ป่วยกลุ่มสูงอายุแพทย์จะลดปริมาณของยานี้ลงอย่างเหมาะสม ด้วยความสามารถในการกำจัดยาออกจากร่างกายของผู้สูงอายุจะมีประสิทธิภาพน้อยกว่าผู้ป่วยกลุ่มอื่นๆ อีกทั้งยังเสี่ยงต่ออาการข้างเคียง (ผลข้างเคียง) ต่างๆเช่น ความดันโลหิตต่ำ ระบบทางเดินหายใจอุดตัน 
- ห้ามใช้ยานี้เพื่อทำให้ผู้ป่วยหลับในเด็กที่อายุต่ำกว่า 3 ปี และห้ามใช้เป็นยาคงสภาวะหลับของทารกที่อายุต่ำกว่า 2 เดือน 
- ห้ามใช้กับผู้ป่วยที่มีอาการแพ้อาหารประเภทไข่หรือผลิตภัณฑ์จากถั่วเพราะอาจทำให้เกิดอาการแพ้ไข่หรือแพ้ถั่วได้ 
- ห้ามใช้กับมารดาที่กำลังจะคลอดบุตรด้วยยานี้สามารถผ่านรกเข้าถึงตัวทารกในครรภ์และส่งผลต่อทารกให้มีภาวะซึมและเป็นปัญหาระหว่างการทำคลอด 
นอกจากนี้การใช้ยาโปรโพฟอลยังสามารถทำให้เกิดอาการข้างเคียงอื่นที่พบเห็นได้เช่น มีความดันโลหิตต่ำหรือมีความดันโลหิตสูง คลื่นไส้ อาเจียน หัวใจเต้นช้า จึงถือเป็นเหตุผลที่ทีมแพทย์จะต้องเฝ้าระวังสัญญาณชีพต่างๆของผู้ป่วยขณะที่ใช้ยานี้ โดยต้องควบคุมให้เป็นปกติหรือใกล้เคียงปกติให้มากที่สุด 
คณะกรรมการอาหารและยาของไทยได้บรรจุให้โปรโพฟอลอยู่ในบัญชียาหลักแห่งชาติ และจัดเป็นประเภทยาควบคุมพิเศษ ผู้บริโภคสามารถพบเห็นการใช้ยานี้ได้ในสถานพยาบาลทั้งของรัฐ             และเอกชนโดยทั่วไป 
 ///// โปรโพฟอลมีสรรพคุณ (คุณสมบัติ) อย่างไร? ///// 
ยาโปรโพฟอลมีสรรพคุณ/ข้อบ่งใช้เช่น 
- ใช้ในกระบวนการผ่าตัดช่วยทำให้ผู้ป่วยมีสภาพไร้ความรู้สึกเหมือนมีอาการชาและมีสภาวะหลับง่ายขึ้น 
- ช่วยระงับประสาท (ยาคลายเครียด) กับผู้ที่ต้องใช้เครื่องช่วยหายใจ 
 ///// โปรโพฟอลมีกลไกการออกฤทธิ์อย่างไร? ///// 
กลไกการออกฤทธิ์ของยาโปรโพฟอลคือ ผู้ป่วยที่ได้รับยานี้จะเกิดภาวะกดการทำงานของระบบประสาทและเป็นยากล่อมประสาท (ยาคลายเครียด) ทำให้ผู้ป่วยมีความรู้สึกผ่อนคลาย ไร้ความ รู้สึกจนเข้าสู่สภาวะหลับได้ง่าย ตัวยามีระยะเวลาของการออกฤทธิ์ไม่นาน อีกทั้งผู้ป่วยสามารถฟื้นสภาพกลับสู่สภาวะตื่นได้รวดเร็ว 
 ///// โปรโพฟอลมีรูปแบบการจัดจำหน่ายอย่างไร? ///// 
ยาโปรโพฟอลมีรูปแบบการจัดจำหน่ายเช่น 
- ยาฉีดขนาด 10 มิลลิกรัม/มิลลิลิตร 
- ยาฉีดขนาดความเข้มข้น 1% 
 ///// โปรโพฟอลมีขนาดการบริหารยาอย่างไร? ///// 
ยาโปรโพฟอลมีขนาดการบริหารยา/ใช้ยาเช่น 
ก. ผู้ที่อายุน้อยกว่า 55 ปี: 
- กรณีใช้ยานี้เพื่อกระตุ้นให้เกิดสภาพไร้ความรู้สึกและภาวะหลับ: ฉีดยา 40 มิลลิกรัมเข้าหลอดเลือดดำทุกๆ 10 วินาทีจนกระทั่งยาเริ่มออกฤทธิ์ การใช้ยาอาจอยู่ในช่วง 2 - 2.5 มิลลิกรัม/น้ำหนักตัว 1 กิโลกรัม โดยขนาดการใช้ยาสูงสุดไม่เกิน 250 มิลลิกรัม 
- ขนาดยาที่ใช้เพื่อคงระดับการรักษา/คงการหลับ: ให้ใช้เป็นลักษณะหยดยาเข้าหลอดเลือดดำในอัตรา 100 - 200 ไมโครกรัม/น้ำหนักตัว 1 กิโลกรัม/นาที ขนาดการใช้สูงสุดไม่เกิน 20,000 ไมโครกรัม/นาที 
ข. ผู้มี่ตั้งแต่ 55 ปีขึ้นไป: 
- กรณีเพื่อกระตุ้นให้เกิดสภาพไร้ความรู้สึกและภาวะหลับ: ให้ฉีดยา 20 มิลลิกรัมเข้าหลอดเลือดดำทุก 10 วินาทีจนกระทั่งยาเริ่มออกฤทธิ์ ขนาดการใช้สูงสุดไม่เกิน 200 มิลลิกรัม 
- ขนาดที่ใช้เพื่อคงระดับการรักษา/คงการหลับ: ให้ใช้เป็นลักษณะหยดยาเข้าหลอดเลือดดำในอัตรา 50 - 100 ไมโครกรัม/น้ำหนักตัว 1 กิโลกรัม/นาที 
ค.	เด็กอายุ 3 - 6 ปี: 
- กรณีกระตุ้นให้เกิดสภาพไร้ความรู้สึกและภาวะหลับ: ฉีดยาเข้าหลอดเลือดดำขนาด 2.5           - 3.5 มิลลิกรัม/น้ำหนักตัว 1 กิโลกรัมในช่วง 20 - 30 วินาที 
- ขนาดที่ใช้คงระดับการรักษา/คงการหลับ: ให้ใช้เป็นลักษณะหยดยาเข้าหลอดเลือดดำในอัตรา 125 - 300 ไมโครกรัม/น้ำหนักตัว 1 กิโลกรัม/นาที 
ง. เด็กอายุต่ำกว่า 3 ปีลงมา: ขนาดการใช้ยากับเด็กกลุ่มนี้ให้ขึ้นอยู่กับดุลยพินิจของแพทย์ผู้รักษาโดยพิจารณาเป็นกรณีไป 
*อนึ่งขนาดที่ใช้คงระดับการรักษาหมายถึง การให้ยาผู้ป่วยเพื่อคงสภาพการหลับในขณะที่หัตถการ/การผ่าตัดยังไม่เสร็จสิ้น 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโปรโพฟอล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หาย ใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาโปรโพฟอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// โปรโพฟอลมีผลไม่พึงประสงค์อย่างไร? ///// 
ยาโปรโพฟอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบต่างๆของร่างกายดังนี้เช่น 
- ผลต่อการทำงานของหัวใจ: เช่น ความดันโลหิตต่ำ อัตราการเต้นของหัวใจลดลง ภาวะหัวใจหยุดเต้นอาจเกิดขึ้นได้ หัวใจล้มเหลว 
- ผลต่อระบบทางเดินหายใจ: เช่น กระตุ้นให้เกิดอาการไอ ทำให้ทางเดินหายใจส่วนต้นตีบตันเกิดมีภาวะระบายลมหายใจพร่อง/หายใจลำบาก 
- ผลต่อระบบเผาผลาญพลังงานของร่างกาย: เช่น มีภาวะไขมันในเลือดสูงขึ้น เกิดภาวะร่างกายเป็นกรด (Lactic acidosis, อาการเช่น เหนื่อยง่าย สับสน ปวดศีรษะ หายใจเร็ว และลมหายใจมีกลิ่นผลไม้) 
- ผลต่อผิวหนัง: เช่น อาจเกิดภาวะผดผื่นคัน 
- ผลต่อระบบประสาท: เช่น เกิดภาวะชัก หรือมีอาการกล้ามเนื้อหลังเกร็งจนหลังแอ่น ร่างกายเคลื่อน ไหวได้ช้า 
- ผลต่อระบบทางเดินอาหาร: เช่น มีภาวะคลื่นไส้ อาเจียน ตับอ่อนอักเสบ 
- ผลต่อการทำงานของไต: เช่น ทำให้ปัสสาวะมีสีเขียวหรือสีน้ำนมอมชมพู 
*อนึ่งสำหรับผู้ป่วยที่ได้รับยาโปรโพฟอลเกินขนาดจะมีอาการต่อระบบการทำงานของหัวใจ ระบบการหายใจถูกกดหรือทำงานได้น้อยลง การบำบัดรักษาโดยแพทย์จะใช้เครื่องช่วยหายใจเพื่อช่วยให้ร่างกายได้รับปริมาณออกซิเจนอย่างเพียงพอ กระตุ้นการทำงานของหลอดเลือดที่เลี้ยงบริเวณหัวใจโดยการยกเท้าผู้ป่วยให้สูงขึ้น รวมถึงการใช้ยาประเภท Anticholinergic ร่วมด้วย 
 ///// มีข้อควรระวังการใช้โปรโพฟอลอย่างไร? ///// 
มีข้อควรระวังการใช้ยาโปรโพฟอลเช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยากับสตรีตั้งครรภ์ด้วยตัวยาสามารถซึมผ่านรกและเข้าถึงทารกได้ รวมถึงสตรีที่อยู่ในภาวะให้นมบุตรโดยจะต้องเว้นการให้นมบุตรจนกระทั่งร่างกายกำจัดยานี้หมดเสียก่อน การจะใช้ยานี้กับผู้ป่วยกลุ่มนี้ต้องเป็นไปตามคำสั่งแพทย์เท่านั้น 
- ห้ามใช้กับผู้ที่แพ้อาหารประเภทไข่หรือประเภทถั่วต่างๆ 
- ขณะให้ยานี้กับผู้ป่วย แพทย์/พยาบาลจะควบคุมกำกับดูแลสัญญาณชีพต่างๆของผู้ป่วยอย่างใกล้ชิด หากมีภาวะสัญญาณชีพผิดปกติ ผู้ป่วย/ญาติต้องรีบแจ้งแพทย์/พยาบาลทันที 
- การใช้ยานี้ในผู้ป่วยสูงอายุและเด็กจะมีขนาดใช้ยาที่ไม่เหมือนขนาดการใช้กับผู้ใหญ่ โดยแพทย์จะใช้ขนาดยาตามคำแนะนำที่ระบุในเอกสารกำกับยาที่แนบมากับตัวผลิตภัณฑ์ 
- ปฏิบัติตามคำแนะนำของแพทย์อย่างเคร่งครัด 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโปรโพฟอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โปรโพฟอลมีปฏิกิริยาระหว่างยากับยาตัวอื่นอย่างไร? ///// 
ยาโปรโพฟอลมีปฏิกิริยาระหว่างยากับยาตัวอื่นเช่น 
- การใช้ยาโปรโพฟอลร่วมกับยา Selegiline อาจส่งผลต่อความดันโลหิตของผู้ป่วย หากจำเป็นต้องใช้ยาโปรโพฟอลต้องหยุดการใช้ยา Selegiline เป็นเวลา 10 - 14 วันก่อนเข้ารับการผ่าตัด 
- ห้ามใช้ยาโปรโพฟอลร่วมกับยา Sodium oxybate เพราะการใช้ยาร่วมกันจะก่อให้เกิดภาวะกดการหายใจ/หายใจตื้น/หายใจเบา ความดันโลหิตต่ำ เป็นลม มีภาวะโคม่าจนถึงขั้นเสียชีวิตได้ 
- หลีกเลี่ยงการใช้ยาโปรโพฟอลร่วมกับยา Hydrocodone ด้วยจะทำให้เกิดผลกระทบต่อระบบการหายใจ อัตราการเต้นของหัวใจ ความดันโลหิต รวมถึงมีภาวะสงบประสาท/ลดการทำงานของระบบประสาทตามมา 
- การใช้ยาโปรโพฟอลร่วมกับยา Amiodarone อาจเพิ่มความเสี่ยงต่อการทำงานของหัวใจ เช่น มีการเต้นของหัวใจและการทำงานของคลื่นไฟฟ้าหัวใจผิดปกติ กรณีที่ใช้ยาร่วมกันแพทย์/พยาบาลจะเฝ้าระวังและควบคุมสัญญาณชีพของผู้ป่วยอย่างใกล้ชิด 
 ///// ควรเก็บรักษาโปรโพฟอลอย่างไร? ///// 
ควรเก็บยาโปรโพฟอลตามคำแนะนำในเอกสารกำกับยา เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โปรโพฟอลมีชื่ออื่นอีกไหม? ผลิตจากบริษัทอะไรบ้าง? ///// 
ยาโปรโพฟอลที่จำหน่ายในประเทศไทย มียาชื่อการค้าและบรืษัทผู้ผลิตเช่น 
อนึ่งยาชื่อการค้าของยาโปรโพฟอลในประเทศตะวันตกเช่น Diprivan 
 ///// บรรณานุกรม ///// 
https://en.wikipedia.org/wiki/Propofol  [2016,April9] 
http://drug.fda.moph.go.th:81/nlem.in.th/medicine/essential/list/192#item-9069 [2016,April9] 
http://www.drugs.com/sfx/propofol-side-effects.html   [2016,April9] 
http://www.mims.com/Thailand/drug/info/fresofol%201percent%20mct-lct/?type=brief [2016,April9] 
http://www.mims.com/THAILAND/Home/GatewaySubscription/?generic=Propofol  [2016,April9] 
http://www.drugs.com/pro/propofol.html  [2016,April9] 
http://www.drugs.com/drug-interactions/propofol-index.html?filter=3&amp;generic_only=  [2016,April9]
