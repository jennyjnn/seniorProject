โบลแนนซีริน (Blonanserin)
 ///// บทนำ ///// 
ยาโบลแนนซีริน (Blonanserin)เป็นยาในกลุ่มทั้ง Serotonin antagonist และDopamine antagonist   ทางคลินิกนำมาใช้รักษาอาการโรคจิตเภท(Schizophrema)  อาการคลุ้มคลั่ง  โรคไบโพลา/โรคอารมณืสองขั้ว(Bipolar)  โรคซึมเศร้า เป็นต้น   รูปแบบเภสัชภัณฑ์ของยาโบลแนนซีรินเป็นยารับประทาน  ยานี้สามารถถูกดูดซึมจากระบบทางเดินอาหารเข้าสู่กระแสเลือดได้ประมาณ 55%  ตับจะใช้เอนไซม์ CYP3A4 (Cytochrome P450 3A4,เอนไซม์ทำลายยา)เปลี่ยนแปลงโครงสร้างยาโบลแนนซีรินอย่างต่อเนื่อง  ร่างกายต้องใช้เวลาประมาณ 12 ชั่วโมงเพื่อกำจัดยานี้ทิ้งไปกับปัสสาวะและอุจจาระ 
ยาโบลแนนซีรินจะออกฤทธิ์ในสมองตรงบริเวณตัวรับ(Receptor)ที่มีชื่อเรียกว่า Dopamine 2 receptor, Serotonin 2A receptor และ Dopamine 3 receptor  ส่งผล              ลดอาการทางจิตประสาท  ส่งผลให้ผู้ป่วยจะมีอาการดีขึ้น สามารถควบคุมตนเอง  สื่อสาร และมีพฤติกรรมเป็นที่ยอมรับของสังคมได้ใกล้เคียงกับปกติ  เมื่อใช้ยานี้ต่อเนื่อง ประมาณ1 สัปดาห์ ก็จะพบว่าอาการของผู้ป่วยเริ่มดีขึ้น  แต่ผู้ป่วยยังต้องใช้ยานี้ต่ออีก ประมาณ 16–20 สัปดาห์เพื่อทำให้ประสิทธิผลของการรักษามีระดับสูงที่สุด  ระหว่างที่ผู้ป่วยได้รับยานี้ แพทย์อาจจะต้องตรวจสอบเป็นระยะๆในเรื่องของ  ค่าดัชนีมวลกายซึ่งมีความเกี่ยวพันธ์กับน้ำหนักตัวที่เปลี่ยนไป  ระดับน้ำตาลในเลือด  ความดันโลหิต  และการทำงานของหัวใจ  ด้วยยานี้อาจส่งผลกระทบต่อสภาวะดังกล่าว  แพทย์จะคอย ควบคุมสภาพการทำงานของระบบอวัยวะต่างๆในร่างกายให้เป็นปกติควบคู่กันไป  ทั้งนี้มีรายงานทางคลินิกพบว่า ยาโบลแนนซีรินสามารถกระตุ้นให้ระดับน้ำตาลในเลือดสูง,  เกิดความเสี่ยงทำให้หลอดเลือดในสมองผิดปกติจนอาจทำให้ผู้ป่วยเสียชีวิตซึ่งมักจะพบในผู้สูงอายุ 
โดยทั่วไป ผู้ป่วยจะต้องรับประทานยาโบลแนนซีรินวันละ 2 ครั้ง เช้า-เย็น  ทั้งนี้เพื่อให้ระดับยานี้ในร่างกายมีความเข้มข้นที่สม่ำเสมอ และทำให้ควบคุมอาการทางจิตได้ตลอดทั้งวัน  การลืมรับประทานยาโบลแนนซีรินหรือตั้งใจหยุดการใช้ยานี้กะทันหันโดยมิได้ปรึกษาแพทย์ จะทำให้อาการต่างๆทางจิตเวชกลับมาเป็นซ้ำ 
นอกจากนี้ยังมีข้อห้ามมิให้ผู้ป่วยใช้ยาอื่นใดรับประทานร่วมกับยาโบลแนนซีรินโดยมิได้ขอคำแนะนำจากแพทย์  ด้วยเหตุผลที่ว่าตัวยาโบลแนนซีรินสามารถทำให้เกิดภาวะยาตีกัน(ปฏิกิริยาระหว่างยา)กับยาอื่นๆหลายรายการ อาทิเช่นยา  Carbamazepine, Ketoconazole, Nefazodone, Fluvoxamine,  และLevodopa เป็นต้น 
เราอาจพบเห็นการใช้ยาโบลแนนซีรินอยู่ในประเทศญี่ปุ่นและเกาหลีเท่านั้นโดยจำหน่ายภายใต้ชื่อการค้าว่า “Lonasen”  การนำยานี้เข้ามาในประเทศไทยยังต้องอาศัยปัจจัยต่างๆมาประกอบกันไม่ว่าจะเป็นเรื่อง ประสิทธิภาพของยา  ผลข้างเคียง  ราคาที่ประชาชนสามารถเข้าถึง ตลอดจนกฎหมายยาของไทยว่าสามารถตอบรับกับยาชนิดนี้ได้มากน้อยเพียงใด 
 
 ///// โบลแนนซีรินมีสรรพคุณ(คุณสมบัติ)อย่างไร? ///// 
ยาโบลแนนซีรินมีสรรพคุณ/ข้อบ่งใช้ เช่น 
- รักษาอาการ โรคจิตเภท  โรคไบโพลาร์  อาการซึมเศร้า  อาการคลุ้มคลั่ง ซึ่งต้องสอดคล้องกับขนาดรับประทานเป็นกรณีผู้ป่วยแต่ละรายตามคำสั่งแพทย์ 
 
 ///// โบลแนนซีรินมีกลไกการออกฤทธิ์อย่างไร? ///// 
ตัวยาโบลแนนซีรินมีกลไกการออกฤทธิ์ที่สมอง โดยเข้าปิดกั้นตัวรับชนิดที่เรียกว่า Dopamine 2 receptors  ทำให้ลดอาการทางจิต จนผู้ป่วยสามารถควบคุมสภาพจิตใจของตนเองได้ดีขึ้น  และยาโบลแนนซีรินยังเข้าปิดกั้นตัวรับอีกหนึ่งชนิดคือ Serotonin 2A receptor ทำให้มีการกระตุ้นการหลั่งสารโดพามีน(Dopamine)ในสมองมากยิ่งขึ้น  ส่งผลให้เกิดการปรับปรุงสภาพการเรียนรู้-ความเข้าใจได้มากยิ่งขึ้น  และยานี้ยังมีอิทธิพลกับตัวรับ Dopamine 3 receptors  ซึ่งมีส่วนทำให้ประสิทธิภาพการรักษาของยาโบลแนนซีรินเกิดได้อย่างเต็มประสิทธิภาพอีกด้วย 
 
 ///// โบลแนนซีรินมีรูปแบบการจัดจำหน่ายอย่างไร? ///// 
ยาโบลแนนซีรินมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Blonanserin 2 , 4  และ 8 มิลลิกรัม/เม็ด 
- ยาผงชนิดรับประทาน ที่ประกอบด้วยของ Blonanserin  20 มิลลิกรัม/หน่วยบรรจุ 
 
 ///// โบลแนนซีรินมีขนาดรับประทานอย่างไร? ///// 
ยาโบลแนนซีรินมีขนาดรับประทาน เช่น 
 
- ผู้ใหญ่: รับประทานยา 8–16 มิลลิกรัม/วัน โดยแบ่งการรับประทานเป็น 2 ครั้ง
เช้า-เย็น ขนาดรับประทานสูงสุดไม่เกิน 24 มิลลิกรัม/วัน โดยควรรับประทานยานี้ก่อนอาหารประมาณอย่างน้อย 30 นาที 
- เด็ก: ทางคลินิก ยังไม่มีข้อมูลด้านความปลอดภัยของยานี้ในเด็กที่ชัดเจน ทั้งนี้รวมถึงขนาดยาด้วย 
อนึ่ง: 
- ควรรับประทานยานี้ตรงตามขนาดและเวลาที่แพทย์กำหนด 
- การหยุดใช้ยานี้ทันที จะทำให้อาการป่วยทางจิตกลับมาเป็นใหม่ 
- แพทย์เท่านั้นที่สามารถปรับลดขนาดการใช้/หยุดใช้ยานี้ได้อย่างเหมาะสม      และปลอดภัยที่สุด 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                        ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้   การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโบลแนนซีริน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ  โรคไต  โรคความดันโลหิตสูง  โรคความดันโลหิตต่ำ  โรคเบาหวาน   รวมทั้งกำลังกินยา/ใช้ยาอะไรอยู่เพราะยาโบลแนนซีริน อาจส่งผลให้อาการของโรคเหล่านั้นรุนแรงขึ้น	หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีลืมรับประทานยาโบลแนนซีริน สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานในมื้อถัดไป ไม่จำเป็นต้องเพิ่มปริมาณยาเป็นสองเท่า ให้รับประทานในขนาดปกติ 
แต่อย่างไรก็ดี การใช้ยาโบลแนนซีรินกับผู้ป่วยที่มีอาการทางจิต อาจต้องอาศัยญาติเป็นผู้ดูแลการจ่ายยาโบลแนนซีรินให้ผู้ป่วยขณะอยู่ในที่พักอาศัย  การหลงลืมรับประทาน-การหยุดใช้ยาโบลแนนซีรินทันที จะทำให้อาการทางจิตของผู้ป่วยกำเริบขึ้น 
 ///// โบลแนนซีรินมีผลไม่พึงประสงค์อย่างไร? ///// 
ยาโบลแนนซีรินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบการเผาผลาญพลังงานของร่างกาย:  เช่น อาจมีน้ำหนักตัวเพิ่มขึ้น  น้ำตาลในเลือดสูงขึ้น 
- ผลต่อระบบทางเดินปัสสาวะ:  เช่น  มีปัสสาวะขัด 
- ผลต่อหลอดเลือด:  เช่น  อาจทำให้หลอดเลือดในสมองทำงานผิดปกติซึ่งพบมากเมื่อใช้ยานี้กับผู้ป่วยกลุ่มผู้สูงอายุ 
 
 ///// มีข้อควรระวังการใช้โบลแนนซีรินอย่างไร? ///// 
มีข้อควรระวังการใช้ยาโบลแนนซีริน เช่น 
- ห้ามใช้กับผู้ที่แพ้ยานี้ 
- ห้ามรับประทานยานี้ร่วมกับเครื่องดื่มประเภทแอลกอฮอล์ด้วยจะส่งผลให้เกิดผลข้างเคียงรุนแรงจากยานี้ 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก 
- ห้ามปรับขนาดรับประทานด้วยตนเอง และให้ใช้ยาตามขนาดรับประทาน                             ที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก หรือ สีเม็ดยาเปลี่ยนไป 
- หากพบว่าใช้ยานี้ไปสักระยะตามแพทย์แนะนำ แล้วอาการไม่ดีขึ้น ควรต้องรีบนำผู้ป่วยกลับมาปรึกษาแพทย์/มาโรงพยาบาล เพื่อแพทย์ประเมินปรับแนวทางการรักษา 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโบลแนนซีรินด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โบลแนนซีรินมีปฏิกิริยาระหว่างยากับยาตัวอื่นอย่างไร? ///// 
ยาโบลแนนซีรินมีปฏิกิริยาระหว่างยากับยาตัวอื่น เช่น 
- การใช้ยาโบลแนนซีรินร่วมกับยา Carbamazepine  จะทำให้ระดับยาโบลแนนซีรินในกระแสเลือดลดต่ำลงจนส่งผลกระทบต่อประสิทธิผลการรักษา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามใช้ยาโบลแนนซีรินร่วมกับยา Ketoconazole, Nefazodone, Fluvoxamine,             และ Fluoxetine  ด้วยตัวยาเหล่านี้จะทำให้ระดับยาโบลแนนซีรินในเลือดสูงขึ้นจนก่อให้เกิดอาการข้างเคียงรุนแรงจากยาโบลแนนซีรินตามมาได้ 
- หลีกเลี่ยงการใช้ยาโบลแนนซีรินร่วมกับยา Levodopa  หรือยา Dopamine                       ด้วยตัวยาเหล่านี้จะออกฤทธิ์ต่อต้านซึ่งกันและกันจนลดประสิทธิผลการรักษาของยาทุกตัวดังกล่าว 
- หลีกเลี่ยงการใช้ยาโบลแนนซีรินร่วมกับยาลดความดันโลหิตสูง ด้วยจะทำให้เกิดการเสริมฤทธิ์ของยาลดความดันโลหิตสูงจนก่อให้เกิดผลข้างเคียงรุนแรงจากยาลดความดันโลหิตสูงต่อผู้ป่วยตามมา 
 ///// ควรเก็บรักษาโบลแนนซีรินอย่างไร? ///// 
ควรเก็บยาโบลแนนซีรินตามคำแนะนำในเอกสารกำกับยา  ห้ามเก็บยาในช่องแช่แข็งตู้เย็น	 เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ 
และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// โบลแนนซีรินมีชื่ออื่นอีกไหม? ผลิตจากบริษัทอะไรบ้าง? ///// 
ยาโบลแนนซีริน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://cdn.neiglobal.com/content/pg/live/blonanserin.pdf [2017,May27] 
https://en.wikipedia.org/wiki/Blonanserin[2017,May27] 
https://www.drugbank.ca/drugs/DB09223[2017,May27]
