มิลเทโฟซีน (Miltefosine)
 ///// บทนำ ///// 
ยามิลเทโฟซีน (Miltefosine) จัดเป็นสารอนุพันธุ์ประเภท Alkylphosphocholine (สารสังเคราะห์ที่มีคุณสมบัติฆ่าเซลล์ได้) ถูกพัฒนาและค้นพบเมื่อปี ค.ศ. 1980 (พ.ศ.2523) และนำไปใช้เป็นยารักษามะเร็งบางประเภทเช่น มะเร็งต่อมน้ำเหลืองของผิวหนัง (Mycosis Fungoides) และมะเร็งเต้านม (Breast cancer) ต่อมาพบว่า ยามิลเทโฟซีนสามารถฆ่าเชื้อโปรโตซัว (Protozoa/สัตว์เซลล์เดียว) ที่เป็นสาเหตุของโรคลิชมาเนีย (Leishmaniasis, โรคพบยากในบ้านเราเป็นโรคติดต่อจากสัตว์เลี้ยงลูกด้วยนม โดยมีตัวริ้นฝอยทรายเป็นพาหะโรค) โดยมีการทดลองใช้ยานี้กับผู้ป่วยในบางประเทศเช่น บราซิล กัวเตมาลา และสหรัฐอเมริกา พบว่าการตอบสนองของโรคกับยานี้เป็นไปอย่างมีประสิทธิภาพ 
รูปแบบยาแผนปัจจุบันของยานี้จะเป็นยารับประทานและยาทาภายนอก/ยาใช้ภายนอก การดูดซึมของยานี้เข้าสู่ร่างกายมีปริมาณสูง แต่ผู้ป่วยต้องใช้เวลาหลายวันในการกำจัดตัวยาออกจากร่างกาย 
องค์การอนามัยโลกได้บรรจุให้ยานี้เป็นยาจำเป็นที่ใช้รักษาโรคลิชมาเนียในปี ค.ศ. 2011 (พ.ศ. 2554) ด้วยความจำเพาะเจาะจงต่อโรค เราจึงไม่ค่อยพบเห็นการใช้ยาชนิดรับประทานมากนัก ส่วนรูปแบบสารละลายที่ใช้ทารักษาโรคมะเร็งสามารถพบในสถานพยาบาลที่ทำการรักษาโรคมะเร็งดังที่กล่าวมาแล้ว 
 ///// มิลเทโฟซีนมีสรรพคุณ (คุณสมบัติ) อย่างไร? ///// 
ยามิลเทโฟซีนมีสรรพคุณดังนี้ 
- รักษาอาการโรคลิชมาเนียชนิดเกิดกับอวัยวะภายใน (Visceral Leishmaniasis) 
- รักษาโรคมะเร็งต่อมน้ำเหลืองที่ผิวหนัง (Mycosis fungoides) และมะเร็งเต้านม 
 ///// มิลเทโฟซีนมีกลไกการออกฤทธิ์อย่างไร? ///// 
กลไกการออกฤทธิ์ของยามิลเทโฟซีนคือ ตัวยาจะทำให้ผนังเซลล์ (Cell membrane) แตกออกและหมดสภาพในการทำหน้าที่ ส่งผลให้เซลล์ตายลง จากกลไกนี้จึงส่งผลให้มีฤทธิ์รักษาตามสรรพคุณ 
 ///// มิลเทโฟซีนมีรูปแบบการจัดจำหน่ายอย่างไร? ///// 
ยามิลเทโฟซีนมีรูปแบบการจัดจำหน่ายดังนี้เช่น 
- ยาแคปซูลชนิดรับประทาน ขนาด 10 และ 50 มิลลิกรัม/แคปซูล 
- ยาเตรียมชนิดสารละลายเข้มข้น 6% เพื่อใช้ทาภายนอก 
 ///// มิลเทโฟซีนมีขนาดใช้ยาอย่างไร? ///// 
ยามิลเทโฟซีนมีขนาดใช้ยาดังนี้เช่น 
ก. สำหรับรักษาโรคลิชมาเนียชนิดเกิดกับอวัยวะภายใน (Visceral Leishmaniasis): 
- ผู้ใหญ่ที่น้ำหนักตั้งแต่ 45 กิโลกรัมขึ้นไป: รับประทานครั้งละ 50 มิลลิกรัมวันละ 3 ครั้งเป็นเวลา 28 วัน 
- ผู้ใหญ่ที่น้ำหนักน้อยกว่า 45 กิโลกรัม: รับประทานครั้งละ 50 มิลลิกรัมวันละ 2 ครั้งเป็นเวลา 28 วัน 
- เด็กที่มีอายุตั้งแต่ 12 ปีขึ้นไปและมีน้ำหนักระหว่าง 30 - 44 กิโลกรัม: รับประทานครั้งละ 50 มิลลิกรัมวันละ 2 ครั้งเป็นเวลา 28 วัน 
- เด็กที่มีอายุตั้งแต่ 12 ปีขึ้นไปและมีน้ำหนักตั้งแต่ 45 กิโลกรัมขึ้นไป: รับประทานครั้งละ 50 มิลลิกรัมวันละ 3 ครั้งเป็นเวลา 28 วัน 
- เด็กอายุต่ำกว่า 12 ปี: ยังไม่มีข้อมูลการใช้ยานี้ในเด็กกลุ่มนี้ที่ชัดเจน ดังนั้นการใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษา 
อนึ่ง ควรรับประทานยาพร้อมหรือหลังอาหารเพื่อลดอาการข้างเคียงเช่น คลื่นไส้อาเจียน 
ข. สำหรับรักษาโรคมะเร็งเต้านมและมะเร็งต่อมน้ำเหลืองผิวหนัง ( Mycosis fungoides): 
- ผู้ใหญ่: ใช้ยาเตรียมขนาดความเข้มข้น 6% ที่เป็นสารละลายทา 1 - 2 ครั้ง/วัน 
- เด็ก: เนื่องจากมะเร็งทั้ง 2 กลุ่มดังกล่าวเป็นมะเร็งผู้ใหญ่ ดังนั้นจึงยังไม่มีข้อมูลที่แน่ชัดในการใช้ยานี้ทาภายนอกในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยามิลเทโฟซีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆเช่น โรคไต โรคตับ รวมทั้งกำลังกินยาอะไรอยู่ เพราะยามิลเทโฟซีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยา/ทายามิลเทโฟซีนสามารถรับประทานยา/ทายาเมื่อนึกขึ้นได้ ถ้าเวลาใกล้เคียงกับการรับประทานยา/ทายาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// มิลเทโฟซีนมีผลไม่พึงประสงค์อย่างไร? ///// 
ยามิลเทโฟซีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ตามลักษณะของการใช้ยาดังนี้เช่น 
ก. ประเภทยารับประทาน: เมื่อตรวจเลือดซีบีซี/CBC สามารถทำให้เกิดภาวะเม็ดเลือดขาวสูง (Leukocytosis) เกล็ดเลือดสูง (Thrombocytosis), ระคายเคืองต่อกระเพาะอาหาร - ลำไส้ คลื่นไส้ อาเจียน ท้องเสียหรือท้องผูก เป็นพิษกับตับกับไต 
ข. ประเภทยาทาภายนอก: ในบริเวณที่ทายาอาจก่อให้เกิดอาการผื่นคัน บวมแดง อักเสบ ปวดแสบ รวมถึงอาจทำให้เกิดแผลซึ่งอาจมีภาวะเนื้อตายเกิดขึ้นตามมาด้วยได้ 
 ///// มีข้อควรระวังการใช้มิลเทโฟซีนอย่างไร? ///// 
มีข้อควรระวังการใช้ยามิลเทโฟซีนดังนี้เช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร 
- ห้ามใช้ยานี้ร่วมกับผู้ป่วยที่ต้องได้รับการฉายรังสี/รังสีรักษา 
- ห้ามมิให้ผู้ป่วยปรับขนาดรับประทานยา/ปรับขนาดยาทาด้วยตนเอง 
- ระวังการใช้ยานี้กับเด็ก โดยผู้ป่วยเด็กต้องมีอายุมากกว่า 12 ปีขึ้นไปและการใช้ยาจะต้องเป็นไปตามคำสั่งแพทย์เท่านั้น 
- ระวังการใช้ยานี้กับผู้ป่วยด้วยโรคตับ โรคไต 
- ระหว่างการใช้ยานี้ชนิดรับประทาน แนะนำให้ผู้ป่วยดื่มน้ำอย่างเพียงพอเพื่อลดภาวะขาดน้ำ และเป็นการป้องกันความเสียหาย/พิษยาที่จะเกิดกับไต 
- ห้ามแบ่งยาให้ผู้อื่นใช้ 
- ห้ามใช่ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยามิลเทโฟซีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// มิลเทโฟซีนมีปฏิกิริยาระหว่างยากับยาตัวอื่นอย่างไร? ///// 
การใช้ยามิลเทโฟซีนร่วมกับยาเม็ดคุมกำเนิดจะเพิ่มอาการข้างเคียงเรื่องท้องเสียและอาเจียนรุนแรงมากขึ้น จึงควรหลีกเลี่ยงการใช้ยาร่วมกัน หรือหยุดการใช้ยาเม็ดคุมกำเนิด และเปลี่ยนวิธีการคุมกำเนิดโดยหันไปใช้ถุงยางอนามัยชายแทน 
 ///// ควรเก็บรักษามิลเทโฟซีนอย่างไร? ///// 
ควรเก็บยามิลเทโฟซีนในอุณหภูมิห้องที่เย็น ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// มิลเทโฟซีนมีชื่ออื่นอีกไหม? ผลิตจากบริษัทอะไรบ้าง? ///// 
ยามิลเทโฟซีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Miltefosine [2015,March28]
	2 http://www.mims.com/India/drug/info/miltefosine/?type=full&amp;mtype=generic#Dosage [2015,March28]
	3 http://www.drugs.com/food-interactions/miltefosine.html [2015,March28]
	4 https://dailymed.nlm.nih.gov/dailymed/fda/fdaDrugXsl.cfm?setid=d6658aeb-7bc1-4eef-ad0d-0a873ddbecf5&amp;type=display#section-14 [2015,March28]
	5 http://www.medindia.net/doctors/drug_information/miltefosine.htm [2015,March28]
	6 http://www.securingindustry.com/pharmaceuticals/discovery-of-miltefosine-fakes-highlights-need-for-simple-assays/s40/a1175/#.VPsrFXyUcgQ [2015,March28]
	7 http://www.who.int/selection_medicines/committees/expert/18/applications/Miltefosine_application.pdf [2015,March28]
	8 http://www.ncbi.nlm.nih.gov/pubmed/10183390 [2015,March28]
	9 http://reference.medscape.com/drug/impavido-miltefosine-999893 [2015,March28]
	10 http://www.epharmapedia.com/medicine/profile/251454?lang=en&amp;tab=druginfo [2015,March28]
