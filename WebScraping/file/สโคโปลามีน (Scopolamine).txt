สโคโปลามีน (Scopolamine)
 ///// บทนำ ///// 
ยาสโคโปลามีน (Scopolamine) หรือ ไฮออสซีน (Hyoscine) หรือ Levo-duboisine หรือ Burundanga จัดเป็นสารจำพวก Tropane alkaloid (สารที่มีในพืชกลุ่มพืชสมุนไพรที่เรียกว่า Solanaceae) อยู่ในกลุ่มยาแอนตี้มัสคารินิก (Antimuscarinic drugs) ถูกนำมาใช้รักษาโรคที่ก่อปัญหากับระบบกล้ามเนื้อของมนุษย์อาทิเช่น 
- โรคพาร์กินสัน 
- รักษาอาการทางระบบทางเดินอาหารเช่น เพื่อลดการบีบตัวของกระเพาะอาหารและลำไส้ 
- ป้องกันการคลื่นไส้อาเจียนในระหว่างการเดินทาง (เมารถเมาเรือ) หรือในระหว่างการดำน้ำลึก 
ทั้งนี้ ยานี้จะออกฤทธิ์ลดการกระตุ้นของกระแสประสาทที่ไปยังกล้ามเนื้อรวมถึงการกดศูนย์กระตุ้นการอาเจียนในสมองอีกด้วย 
มีข้อห้ามใช้ยานี้อยู่บางประการที่แพทย์ต้องสอบถามประวัติสุขภาพของผู้ป่วยเพื่อนำมาประกอบกันก่อนที่จะสั่งจ่ายยานี้เช่น 
- เคยแพ้ยาชนิดนี้หรือไม่ 
- มีโรคหลอดเลือดหัวใจหรือโรคความดันโลหิตสูง มีภาวะตกเลือดอย่างรุนแรง เป็นแผลในกระเพาะอาหาร หรือการเคลื่อนตัวของกระเพาะ-ลำไส้มีความผิดปกติ กระเพาะปัสสาวะทำงานผิดปกติ มีภาวะต่อมลูกหมากโต ตับ-ไตทำงานได้น้อยลง รวมถึงมีอาการกล้ามเนื้ออ่อนแรงหรือไม่ 
- มีการใช้ยาอื่นๆอยู่ก่อนหน้านี้แล้วหรือไม่เช่น ยาในกลุ่ม Anticholinergic, Antihistamine, หรือยารักษาโรคซึมเศร้ากลุ่ม TCAs, ด้วยยาเหล่านี้สามารถเพิ่มอาการข้างเคียง (ผลข้าง เคียง) ของยาสโคโปลามีนได้อย่างมากมาย 
- มีการใช้ยาประเภท Phenothiazines เช่น Chlorpromazine อยู่ก่อนหรือไม่ ด้วยยานี้จะลดประสิทธิภาพการออกฤทธิ์ของยาสโคโปลามีนได้ 
จะเห็นได้ว่ายานี้มีประโยชน์ทางคลินิกโดยใช้รักษาได้หลายอาการโรค แต่ก็มีเงื่อนไขของการใช้ยาอย่างมากมายเช่นเดียวกัน ในบทความนี้จะขอนำเสนอประโยชน์และสรรพคุณโดยเน้นในเรื่องป้องกันและบรรเทาอาการคลื่นไส้-อาเจียนในระหว่างการเดินทาง/อาการเมารถเมาเรือของยาสโคโปลามีนเท่านั้น 
*หมายเหตุ: Scopolamine และ Hyoscine เป็นยาตัวเดียวกัน แถบอเมริกาจะใช้ชื่อ Scopolamine ในขณะที่แถบอังกฤษจะเรียกยานี้ว่า Hyoscine ขนาดการใช้ยาที่เหมาะกับแต่ละอาการโรคและรูปแบบของผลิตภัณฑ์จะมีความแตกต่างกันออกไปทั้งชนิดยารับประทาน ยาฉีด ยาอมใต้ลิ้น ยาเหน็บทวาร และยาพลาสเตอร์ปิดผิวหนัง 
 ///// สโคโปลามีนมีสรรพคุณ (คุณสมบัติ) อย่างไร? ///// 
ยาสโคโปลามีนมีสรรพคุณ/ข้อบ่งใช้เช่น 
- บรรเทาและป้องกันอาการคลื่นไส้อาเจียน 
- ป้องกันอาการเมารถ-เมาเรือ (Motion sickness) 
- รักษาอาการปวดท้องแบบปวดบีบ/ปวดเกร็งในระบบทางเดินอาหารและระบบทางเดินปัสสาวะ 
- รักษาอาการโรคพาร์กินสัน 
 ///// สโคโปลามีนมีกลไกการออกฤทธิ์อย่างไร? ///// 
กลไกการออกฤทธิ์ของยาสโคโปลามีนคือ ตัวยาจะเข้าไปแข่งขันและยับยั้งการทำงานของตัวรับมัสคารินิก (Muscarinic receptors) และแสดงการออกฤทธิ์ที่ระบบประสาทส่วนกลาง และระบบประสาทส่วนปลาย ส่งผลให้กล้ามเนื้อเรียบของอวัยวะภายในร่างกายเกิดการคลายตัว พร้อมกับลดการเคลื่อนตัว/บีบตัวของกระเพาะอาหารและลำไส้ จึงเกิดฤทธิ์ของการรักษาตามสรรพคุณ 
 ///// สโคโปลามีนมีรูปแบบการจัดจำหน่ายอย่างไร? ///// 
ยาสโคโปลามีนมีรูปแบบการจัดจำหน่ายเช่น 
- พลาสเตอร์ปิดหลังใบหู ขนาด 1.5 มิลลิกรัม 
- ยาเม็ด ขนาด 10 มิลลิกรัม/เม็ด 
- ยาน้ำ ขนาด 5 มิลลิกรัม/5 มิลลิลิตร 
- ยาฉีด ขนาด 0.4 และ 1 มิลลิกรัม/มิลลิลิตร 
- ยาฉีด ขนาด 20 มิลลิกรัม/มิลลิลิตร 
 ///// สโคโปลามีนมีขนาดการบริหารยาอย่างไร? ///// 
ยาสโคโปลามีนมีขนาดการบริหารยา/การใช้ยาขึ้นกับแต่ละอาการหรือแต่ละโรค จึงต้องอยู่ในคำสั่งใช้ยานี้จากแพทย์เท่านั้น ในที่นี้ขอยกตัวอย่างขนาดยาเฉพาะกรณีบรรเทาอาการคลื่นไส้อาเจียนและป้องกันหรือรักษาอาการเมารถเมาเรือเช่น 
ก. สำหรับบรรเทาอาการคลื่นไส้-อาเจียน: 
- ผู้ใหญ่: ฉีดยาเข้าหลอดเลือดดำหรือเข้ากล้ามเนื้อหรือเข้าใต้ผิวหนังขนาด 0.3 - 0.65	มิลลิกรัมทุก 6 - 8 ชั่วโมง โดยเป็นไปตามคำสั่งแพทย์ผู้รักษาเท่านั้น 
- เด็กอายุ 1 - 12 ปี: ฉีดยาเข้าหลอดเลือดดำหรือเข้ากล้ามเนื้อหรือเข้าใต้ผิวหนังขนาด 0.006 มิลลิกรัม/น้ำหนักตัว 1 กิโลกรัมทุก 6 - 8 ชั่วโมง โดยขนาดสูงสุดไม่เกิน 0.3 มิลลิกรัม/การฉีด 1 ครั้ง และต้องเป็นไปตามคำสั่งแพทย์ผู้รักษาเท่านั้น 
- เด็กอายุต่ำกว่า 1 ปี: ยังไม่มีข้อมูลทางการแพทย์ที่ชัดเจนในการใช้ยาในเด็กวัยนี้ การใช้ยานี้ในเด็กวัยนี้จึงอยู่ในดุลพินิจของแพทย์ผู้รักษา 
ข. สำหรับอาการเมารถ-เมาเรือ: 
- ผู้ใหญ่และเด็กอายุมากกว่า 12 ปีขึ้นไป: ใช้ชนิดพลาสเตอร์ปิดผิวหนังขนาด 1.5 มิลลิกรัมปิดผิวหนังข้างศีรษะตรงบริเวณหลังใบหูประมาณ 4 ชั่วโมงก่อนการเดินทาง และให้เปลี่ยนใหม่ทุก 3 วันตามความจำเป็น 
- เด็กอายุต่ำกว่า 12 ปี: ยังไม่มีข้อมูลทางการแพทย์ที่ชัดเจนในการใช้ยาในเด็กวัยนี้ การใช้ยานี้ในเด็กวัยนี้จึงอยู่ในดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาสโคโปลามีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาสโคโปลามีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมใช้ยาควรทำอย่างไร? ///// 
หากลืมรับประทานยา/ใช้ยาสโคโปลามีนสามารถรับประทานยา/ใช้ยาเมื่อนึกขึ้นได้ หากเวลาใกล้เคียงกับการใช้ยาในครั้งถัดไปไม่จำเป็นต้องเพิ่มปริมาณยาเป็น 2 เท่า 
 ///// สโคโปลามีนมีผลไม่พึงประสงค์อย่างไร? ///// 
ยาสโคโปลามีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ตาพร่า เจ็บหน้าอก ปัสสาวะขัด รูม่านตาขยาย วิงเวียน เป็นลม ปวดตา หน้าแดง กล้ามเนื้ออ่อนแรง อาจพบอาการคลื่นไส้หรืออาเจียน มีผื่นคันตามผิวหนัง หัวใจเต้นช้า หัวใจเต้นผิดจังหวะ เหงื่อแตก เหนื่อยง่าย 
*กรณีที่ได้รับยานี้เกินขนาด: จะพบอาการวิตกกังวล สูญเสียการมองเห็น ตาบอดกลางคืน เห็นภาพซ้อน ไม่มีสมาธิ ปัสสาวะน้อย ปากแห้ง ผิวแห้ง ปวดศีรษะ หงุดหงิด กระสับกระส่าย มีภาวะชัก ง่วงนอน เหนื่อยง่าย กล้ามเนื้ออ่อนแรง กรณีพบอาการเหล่านี้ควรรีบนำผู้ป่วยส่งโรงพยาบาลโดยเร็วทันที/ฉุกเฉิน 
 ///// มีข้อควรระวังการใช้สโคโปลามีนอย่างไร? ///// 
มีข้อควรระวังการใช้ยาสโคโปลามีนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้ร่วมกับการดื่มสุรา/เครื่องดื่มแอลกอฮอล์หรือยาที่ออกฤทธิ์กดการทำงานของประสาทส่วนกลาง ด้วยจะทำให้เกิดอาการวิงเวียนและผลข้างเคียงอื่นๆติดตามมา 
- ห้ามใช้ยานี้กับผู้ป่วยโรคต้อหิน โรคต่อมลูกหมากโต ผู้ที่มีภาวะปัสสาวะขัด 
- หลีกเลี่ยงการใช้ยานี้กับผู้ป่วยโรคตับ โรคไต 
- ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร รวมถึงเด็กและผู้สูงอายุ ด้วยผู้ป่วยกลุ่มนี้มีความเสี่ยงที่จะได้รับผลกระทบ (ผลข้างเคียง) ของยานี้มากกว่าผู้ป่วยกลุ่มอื่น 
- ระวังการใช้ยานี้กับผู้ที่มีประวัติโรคลมชัก โรคหัวใจ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาสโคโปลามีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// สโคโปลามีนมีปฏิกิริยาระหว่างยากับยาตัวอื่นอย่างไร? ///// 
ยาสโคโปลามีนมีปฏิกิริยาระหว่างยากับยาตัวอื่นเช่น 
- การใช้ยาสโคโปลามีนร่วมกับยา Propoxyphene จะทำให้เกิดอาการวิงเวียน ง่วงนอน รู้สึกสับสน ขาดสมาธิ อาการเหล่านี้จะเกิดขึ้นได้มากกับผู้ป่วยที่อยู่ในกลุ่มผู้สูงอายุ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาสโคโปลามีนร่วมกับยา Potassium chloride ชนิดรับประทานอาจก่อให้เกิดอาการระคายเคืองต่อกระเพาะอาหารและลำไส้เล็กส่วนต้นจนอาจเกิดเป็นแผลและมีภาวะเลือดออกในทางเดินอาหารติดตามมา หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาสโคโปลามีนร่วมกับยาลดน้ำหนักเช่น Phentermine อาจทำให้อุณหภูมิของร่างกายขึ้นสูงผิดปกติจนถึงขนาดต้องส่งโรงพยาบาล อาการดังกล่าวนี้สามารถเกิดขึ้นได้ง่ายโดยเฉพาะกับผู้ป่วยที่อาศัยอยู่ในเขตร้อน เพื่อหลีกเลี่ยงอาการดังกล่าวจึงไม่ควรใช้ยาร่วมกัน 
- การใช้ยาสโคโปลามีนร่วมกับยา Hydrocodone อาจทำให้ผู้ป่วยมีอาการข้างเคียงจากยาทั้ง 2 ตัวมากยิ่งขึ้นเช่น มีอาการวิงเวียน ง่วงนอน ขาดสมาธิ ปากแห้ง ท้องผูกเป็นตะคริวที่ท้อง เพื่อมิให้เกิดอาการข้างเคียงเหล่านี้จึงควรหลีกเลี่ยงการใช้ยาร่วมกัน 
 ///// ควรเก็บรักษาสโคโปลามีนอย่างไร? ///// 
ควรเก็บยาสโคโปลามีนภายใต้อุณหภูมิที่ต่ำกว่า 25 องศาเซลเซียส (Celsius) ห้ามเก็บยาในช่องแช่แข็งตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสง แดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// สโคโปลามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาสโคโปลามีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/cdi/scopolamine.html  [2015,Sept5] 
https://en.wikipedia.org/wiki/Scopolamine  [2015,Sept5] 
http://www.mims.com/THAILAND/Home/GatewaySubscription/?generic=Hyoscine  [2015,Sept5] 
http://www.mims.com/Thailand/drug/search/?q=hyoscine&amp;page=0  [2015,Sept5] 
http://www.mims.com/Thailand/drug/info/Vescopolamine%20Injection/?type=brief  [2015,Sept5] 
file:///C:/Users/apai/Downloads/transderm-v_patient_e.pdf  [2015,Sept5] 
http://www.drugs.com/ppa/scopolamine-hydrobromide-hyoscine-hydrobromide.html  [2015,Sept5] 
http://www.drugs.com/drug-interactions/scopolamine-index.html?filter=3&amp;generic_only=  [2015,Sept5]
