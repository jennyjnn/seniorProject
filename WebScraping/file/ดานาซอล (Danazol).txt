ดานาซอล (Danazol)
 ///// บทนำ ///// 
ยาดานาซอล (Danazol หรือยาชื่อการค้าในต่างประเทศคือ Danocrine) จัดอยู่ในกลุ่มยาฮอร์โมนเพศชนิดแอนโดรเจน (Androgen hormone) ซึ่งเป็นฮอร์โมนเพศชาย (Male sex hor mone) ยาดานาซอลมีข้อบ่งใช้ในการรักษาเยื่อบุโพรงมดลูกเจริญผิดที่ (Endometriosis), ภาวะมีก้อนในเต้านมชนิด Fibrocystic breast changes และโรค Hereditary angioedema (โรคทางพันธุกรรมที่พบได้น้อยที่มีความผิดปกติทางภูมิคุ้มกันต้านทานโรคของร่างกาย) 
กลไกการออกฤทธิ์ของยาดานาซอลจะเกี่ยวข้องกับระบบต่อมใต้สมองและรังไข่ (Pituitary -ovarian axis) โดยมีผลยับยั้งการทำงานของฮอร์โมน Follicle-stimulating hormone (FSH) และฮอร์โมน Luteinizing hormone (LH) ที่มีหน้าที่เกี่ยวข้องกับการเจริญของไข่และของการตกไข่ซึ่งมีผลทำให้เยื่อบุโพรงมดลูก (Endometrial tissue) ฟ่อและหลุดลอกรวมถึงมีผลลดอัตราการเจริญเติบโตของเนื้อเยื่อเต้านมที่ผิดปกติ (Abnormal breast tissue) นอกจากนี้ยังพบว่ามีการใช้ยาดานาซอลเพื่อลดความรุนแรงของโรค Hereditary angioedema ได้โดยตัวยามีผลเพิ่มสารภูมิคุ้มกันต้านทานโรคของร่างกายที่มีชื่อว่า คอมพลีเมนท์ชนิดซี4 (Complement component 4) เนื่องจากพบว่าโรค Hereditary angioedema นี้เกิดจากร่างกายขาดสารภูมิคุ้มกันฯคอมพลีเมนท์ซึ่งมีบทบาทในการยับยั้งปฏิกิริยาการเกิดอาการแพ้ต่างๆอันเป็นอาการแสดงของโรค (เช่น อาการบวมตามร่างกาย ปวดท้อง กล่องเสียงบวม และอาจมีลมพิษแบบเรื้อรัง) 
อาการไม่พึงประสงค์ (ผลข้างเคียง) ที่อันตรายของยาดานาซอลคือ ภาวะลิ่มเลือดอุดตันในหลอดเลือดดำ (Deep Vein Thrombosis, DVT), โรคลิ่มเลือดอุดกั้นในปอด (Pulmonary Embo lism, PE), ภาวะที่สมองขาดเลือดไปเลี้ยงเนื่องจากหลอดเลือดตีบอุดตัน (Stroke) รวมถึงภาวะความดันในกะโหลกศีรษะสูงโดยไม่ทราบสาเหตุ (Pseudotumor cerebri) โดยแพทย์และเภสัชกรควรแนะนำให้ผู้ป่วยและญาติใกล้ชิดทราบอาการและอาการแสดงของภาวะหลอดเลือดสมองอุดตัน เช่น หน้าเบี้ยว รู้สึกชาครึ่งซีก ปวดศีรษะ หรือปวดศีรษะแบบไมเกรนโดยปวดเป็นจังหวะ (Pulsat ing intracranial sounds) คลื่นไส้ อาเจียนแบบพุ่งออกมา ซึ่งหากเกิดอาการดังกล่าวควรรีบพบแพทย์ที่โรงพยาบาลทันที/ฉุกเฉิน ดังนั้นก่อนการเริ่มใช้ยาดานาซอล แพทย์ผู้รักษาจะประเมินความเสี่ยงที่อาจเกิดขึ้นจากยานี้เทียบกับประโยชน์ที่ผู้ป่วยจะได้รับ 
 ///// ยาดานาซอลมีสรรพคุณ (คุณสมบัติ) อย่างไร? ///// 
ยาดานาซอลมีสรรพคุณ/ข้อบ่งใช้เพื่อการรักษาเยื่อบุโพรงมดลูกเจริญผิดที่ (Endometrio sis), ภาวะมีก้อนเต้าในนมชนิด Fibrocystic breast changes และการรักษาโรค Hereditary angioedema 
 ///// ยาดานาซอลมีกลไกการออกฤทธิ์อย่างไร? ///// 
กลไกการออกฤทธิ์ของยาดานาซอลคือ ตัวยาจะกดการทำงานของกระบวนการระบบต่อมใต้สมองและรังไข่ (Pituitary-ovarian axis) ซึ่งส่งผลต่อการยับยั้งการหลั่งฮอร์โมนโกนาโดโทรปริน (Gonadotrophins) ซึ่งเป็นฮอร์โมนจากต่อมใต้สมอง (Pituitary) ที่ทำหน้าที่กระตุันให้เกิดการตกไข่ กลไกของยาดานาซอลจะทำให้การสร้างฮฮร์โมนเอสโตรเจนที่ถูกสร้างโดยรังไข่ที่จะมีผลต่อการกระตุ้นฮอร์โมนเอฟเอสเอช (Follicle-stimulating hormone, FSH: ฮอร์โมนกระตุ้นการสร้างไข่และทำให้ไข่สุก) และฮอร์โมนแอลเอช (Luteinizing hormone, LH: ฮอร์โมนกระตุ้นการตกไข่ ) ถูกยับยั้งอีกด้วย 
ยาดานาซอลยังมีผลต่อการลดความเข้มข้นของสารภูมิต้านทานที่อยู่ในร่างกายหรือที่มีชื่อเรียกว่า อิมมิวโนโกลบูริน (Immunoglobulin, Ig) ทั้งชนิด IgA, IgG และ IgM อย่างมีนัยสำคัญ ซึ่งสามารถใช้ในการรักษาอาการแพ้ที่เกี่ยวข้องกับการเพิ่มขึ้นของ Autoantibodies (สารภูมิต้าน ทานที่ต่อต้านตนเอง) ที่สัมพันธ์กับภาวะเยื่อบุโพรงมดลูกเจริญผิดที่ (Endometriosis) ได้ 
รวมถึงในแง่การใช้ยาดานาซอลเพื่อรักษาโรค Hereditary angioedema นั้นพบว่า ยาดานาซอลมีผลเพิ่มสารภูมิคุ้มกันต้านทานโรคของร่างกายที่มีชื่อว่า คอมพลีเมนท์ชนิดซี4 (C4) ซึ่งช่วยลดความรุนแรงของโรค Hereditary angioedema ได้ เพราะโรคนี้เกิดจากร่างกายขาดสารภูมิคุ้มกันฯคอมพลีเมนท์ซึ่งมีบทบาทในการยับยั้งปฏิกิริยาการแพ้ ซึ่งผู้ป่วยโรคนี้จะมีอาการแสดง คือ อาการบวมตามร่างกาย ปวดท้อง กล่องเสียงบวม และอาจจะมีลมพิษแบบเรื้อรังได้ 
 ///// ยาดานาซอลมีรูปแบบการจัดจำหน่ายอย่างไร? ///// 
รูปแบบของยาดานาซอลที่มีจำหน่ายมีรูปแบบทางเภสัชภัณฑ์คือ ยาแคปซูล (Capsule) สำหรับรับประทานขนาด 200 มิลลิกรัม 
 ///// ยาดานาซอลมีขนาดรับประทานหรือวิธีใช้ยาอย่างไร? ///// 
ยาดานาซอลมีขนาดรับประทานหรือวิธีใช้ยาเช่น 
1. ไม่มีข้อบ่งใช้ยาดานาซอลในเด็ก 
2. ขนาดยาในผู้ใหญ่ผู้หญิงสำหรับการรักษาเยื่อบุโพรงมดลูกเจริญผิดที่ (Endometriosis): ขนาดยาขึ้นกับดุลยพินิจของแพทย์ผู้รักษาโดยจะปรับตามการตอบสนองของผู้ป่วย โดยปกติแล้วขนาดยาสูงสุดคือ 400 มิลลิกรัมต่อวันรับประทานวันละ 2 ครั้ง โดยปกติแล้วการเริ่มรับประทานยา แพทย์อาจแนะนำให้เริ่มรับประทานยาดานาซอลในช่วงเริ่มต้นของการมีรอบเดือน/ประจำเดือน 
3. ขนาดยาในผู้ใหญ่สำหรับการรักษาภาวะมีก้อนเนื้อในเต้านมชนิด Fibrocystic breast changes: ขนาดยาขึ้นกับดุลยพินิจของแพทย์ผู้รักษาโดยจะปรับตามการตอบสนองของผู้ป่วย โดยปกติแล้วขนาดยาสูงสุดคือ 400 มิลลิกรัมต่อวันรับประทานวันละ 2 ครั้ง 
4. ขนาดยาในผู้ใหญ่สำหรับการรักษาโรค Hereditary angioedema: ขนาดยาขึ้นกับดุลยพินิจของแพทย์ผู้รักษาโดยจะปรับตามการตอบสนองของผู้ป่วย โดยปกติแล้วขนาดยาสูงสุดคือ 200 มิลลิกรัมรับประทานวันละ 2 - 3 ครั้งในช่วงแรก หลังจากนั้นแพทย์อาจปรับขนาดยาลง 
5. ขนาดยาในผู้ป่วยไตบกพร่องในผู้ใหญ่: ห้ามใช้ยานี้ในผู้ป่วยที่มีปัญหาโรคไตหรือมีภาวะไตทำงานบกพร่อง 
6. ขนาดยาในผู้ป่วยตับบกพร่องในผู้ใหญ่: ห้ามใช้ยานี้ในผู้ป่วยที่มีปัญหาโรคตับหรือมีภาวะตับทำงานบกพร่อง 
7. ยานี้สามารถบริโภคได้ทั้งก่อนหรือหลังอาหาร 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษา แพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยาดานาซอล ผู้ป่วยควรแจ้งแพทย์/พยาบาลและเภสัชกรดัง นี้ 
- ต้องตรวจสอบการตั้งครรภ์ของผู้ป่วยก่อนเริ่มใช้ยาดานาซอล 
- ประวัติแพ้ยา/แพ้อาหาร/แพ้สารเคมีทุกชนิด 
- มีโรคประจำตัวต่างๆรวมทั้งกำลังกินยาอะไรอยู่ เพราะยาดานาซอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้ว 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตรหรือไม่ เนื่องจากยาดานาซอลมีผลพิษต่อทารกในครรภ์จึงห้ามใช้ยานี้ในผู้ป่วยที่กำลังตั้งครรภ์อยู่ รวมถึงควรหลีกเลี่ยงการใช้ยานี้ในระหว่างการตั้งครรภ์เนื่องจากยาอาจส่งผลพิษต่อทารกในครรภ์ แต่สามารถพิจารณาใช้เมื่อแพทย์พิจารณาแล้วว่ายามีประโยชน์เหนือความเสี่ยง 
- แจ้งแพทย์ของท่านให้ทราบหากท่านมีประวัติความเจ็บป่วยในปัจจุบัน/ในอดีตเช่น ประวัติมีภาวะลิ่มเลือดอุดตันในหลอดเลือดดำ (Deep Vein Thrombosis, DVT), โรคลิ่มเลือดอุดกั้นในปอด (Pulmonary Embolism, PE), ภาวะที่สมองขาดเลือดไปเลี้ยงเนื่องจากหลอดเลือดตีบอุดตัน (Stroke) หรือมีประวัติสมองขาดเลือดชั่วคราว (Transient Ischemic Attack, TIA), การทำงานของตับผิดปกติรุนแรง, การทำงานของไตผิดปกติรุนแรง, การทำงานของหัวใจผิดปกติ 
 ///// หากลืมรับประทานยาควรทำอย่างไร? ///// 
ยาดานาซอลเป็นยาที่มีวิธีการรับประทานยาวันละ 1 - 3 ครั้งต่อวันโดยสามารถรับประทานเวลาใดก็ได้เนื่องจากอาหารไม่มีผลต่อยา เพื่อให้การรับประทานยาเป็นไปอย่างสม่ำเสมอและป้อง กันการลืมรับประทานยา ผู้ป่วยควรเลือกช่วงเวลาในการรับประทานยาเป็นเวลาเดียวกันทุกวัน 
กรณีลืมรับประทานยาดานาซอลให้รับประทานยาทันทีที่นึกขึ้นได้ แต่หากใกล้กับเวลาที่ต้องรับประทานยามื้อถัดไป (เกินกว่าครึ่งหนึ่งของระยะห่างระหว่างมื้อคือเกิน 12 ชั่วโมงจากเวลารับ ประทานยาปกติ) ให้ข้ามมื้อยาที่ลืมไป รอรับประทานยามื้อถัดไปเลยโดยไม่ต้องเพิ่มขนาดยาเป็น 2 เท่าเช่น ปกติรับประทานยาวันละ 1 ครั้งเวลา 21.00 น. หากผู้ป่วยนึกขึ้นได้ว่าลืมรับประทานยามื้อ 21.00 น. ตอนเวลา 8.00 น. วันรุ่งขึ้นก็ให้รับประทานยามื้อ 21.00 น. ทันทีที่นึกขึ้นได้ แต่หากนึกขึ้นได้ในช่วงที่ใกล้กับช่วงเวลาของยามื้อถัดไปเช่น นึกขึ้นได้ว่าลืมรับประทานยามื้อ 21.00 น. เมื่อคืน ตอนเวลา 14.00 น.วันถัดมา ให้รอรับประทานยามื้อถัดไปคือ 21.00 น. ในขนาดยาปกติตามแพทย์สั่ง โดยไม่ต้องนำยามื้อที่ลืมรับประทานมารับประทานเพิ่ม 
กรณีรับประทานยาดานาซอลวันละ 2 - 3 ครั้ง หากลืมให้รับประทานยาทันทีที่นึกขึ้นได้ แต่หากใกล้กับเวลาที่ต้องรับประทานยามื้อถัดไป (เกินกว่าครึ่งหนึ่งของระยะห่างระหว่างมื้อคือ เกิน 6 ชั่วโมงจากเวลารับประทานยาปกติกรณีรับประทานวันละ 2 ครั้ง และเกิน 4 ชั่วโมงจากเวลารับประทานยาปกติกรณีรับประทานวันละ 3 ครั้ง) ให้ข้ามมื้อยาที่ลืมไป รอรับประทานยามื้อถัดไปเลยโดยไม่ต้องเพิ่มขนาดยาเป็น 2 เท่าเช่น ปกติรับประทานยาวันละ 2 ครั้งเวลา 9.00 น. และ 21.00 น. หากผู้ป่วยนึกขึ้นได้ว่าลืมรับประทานยามื้อ 9.00 น. ตอนเวลา 12.00 น. ก็ให้รับประทานยามื้อ 9.00 น. ทันทีที่นึกขึ้นได้ แต่หากนึกขึ้นได้ในช่วงที่ใกล้กับช่วงเวลาของยามื้อถัดไปเช่น นึกขึ้นได้ว่าลืมรับประทานยามื้อ 9.00 น. ตอนเวลา 16.00 น.ให้รอรับประทานยามื้อถัดไปคือ 21.00 น. ในขนาดยาปกติตามแพทย์สั่ง โดยไม่ต้องนำยามื้อที่ลืมรับประทานมารับประทานเพิ่ม 
 ///// ยาดานาซอลมีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง/อาการไม่พึงประสงค์) ของยาดานาซอลเช่น 
ก.	อาการไม่พึงประสงค์ที่พบได้บ่อยๆ: เช่น สิว, ผิวหน้ามัน, น้ำหนักเพิ่ม, อาการบวมตัว แขน ขา, มีขนขึ้นบริเวณใบหน้า, ผมร่วง, เสียงเปลี่ยนคล้ายเสียงผู้ชาย (ในเพศหญิง), อารมณ์แปรปรวน 
ข.	อาการไม่พึงประสงค์อื่นๆที่อาจพบได้: เช่น อาการร้อนวูบวาบบริเวณใบหน้า (Hot flushes), อาการคันและรู้สึกแห้งบริเวณช่องคลอด/ภาวะช่องคลอดแห้ง, เวียนศีรษะ, อาการรู้สึกเหนื่อยล้า อ่อนเพลีย, ปวดหลัง, ปวดเมื่อยกล้ามเนื้อ, รอบเดือน/ประจำเดือนอาจไม่สม่ำเสมอ, สมรรถภาพหรือความต้องการทางเพศอาจเปลี่ยนแปลงไปในทางลดลง 
ค.	อาการไม่พึงประสงค์ที่รุนแรง: เช่น เป็นลม, ระดับไขมันในเลือดชนิดดีในร่างกายที่มีชื่อว่าเอชดีแอล (HDL) ลดลง, ภาวะโลหิตจาง, ภาวะเม็ดเลือดขาวต่ำ, ภาวะเกล็ดเลือดต่ำ, ภาวะชัก, ภาวะความดันในกะโหลกศีรษะสูงโดยไม่ทราบสาเหตุ หรือ Pseudotumor cerebri, การเกิดโรคหลอดเลือดสมอง (Cerebrovascular accident), ภาวะตับอักเสบ (Hepatitis), ภาวะตับอ่อนอักเสบ (Pancreatitis), ภาวะตัว/ตาเหลืองจากน้ำดี (Jaundice) 
 ///// มีข้อควรระวังการใช้ยาดานาซอลอย่างไร? ///// 
มีข้อควรระวังการใช้ยาดานาซอลเช่น 
- ห้ามใช้กับผู้ป่วยที่แพ้ยานี้หรือแพ้ส่วนประกอบของยานี้ 
- ห้ามใช้ยานี้ในหญิงตั้งครรภ์และหญิงที่กำลังให้นมบุตรเนื่องจากยามีผลพิษต่อทารกในครรภ์และยาสามารถขับผ่านทางน้ำนมได้ 
- ห้ามใช้ยานี้ในผู้ป่วยที่มีปัญหาโรคหัวใจ, โรคตับ, โรคไตทำงานบกพร่อง 
- ระวังการใช้ยานี้ในผู้ป่วยที่มีปัญหาโรคหัวใจเนื่องจากยาสามารถทำให้เกิดภาวะคั่งน้ำ/บวมน้ำในร่างกายได้รวมถึงความดันโลหิตสูง 
- ห้ามใช้ยานี้ในผู้ป่วยที่มีประวัติการเกิดเนื้องอกจากฮอร์โมนหรือมีเลือดออกทางช่องคลอดผิดปกติโดยไม่ทราบสาเหตุ และควรได้รับการวินิจฉัยสาเหตุของการเกิดเลือดออกทางช่องคลอด 
- ห้ามใช้ยานี้ในผู้ป่วยที่กำลังมีถุงน้ำ/ซิสต์ที่รังไข่ (Ovarian cyst) แต่ก็มีซิสต์รังไข่บางชนิดที่สามารถใช้ยานี้ได้ การใช้ยานี้ในกรณีนี้จึงอยู่ในดุลพินิจของแพทย์ผู้รักษา 
- ห้ามใช้ยานี้ในผู้ป่วยที่มีประวัติภาวะลิ่มเลือดอุดตันในหลอดเลือดดำ (Deep Vein Throm bosis, DVT), โรคลิ่มเลือดอุดกั้นในปอด (Pulmonary Embolism, PE), ภาวะที่สมองขาดเลือดไปเลี้ยงเนื่องจากหลอดเลือดตีบหรืออุดตัน (Stroke) หรือมีประวัติสมองขาดเลือดชั่วคราว (Transient Ischemic Attack, TIA), การทำงานของตับผิดปกติรุนแรง, การทำงานของไตผิดปกติรุนแรง, การทำงานของหัวใจผิดปกติ 
- ห้ามใช้ยานี้ในหญิงที่มีโรคโพรฟีเรีย (Porphyria: กลุ่มอาการที่ถ่ายทอดทางพันธุกรรมที่พบได้น้อยที่ร่างกายสร้างสารที่มีชื่อว่า พอฟีริน/Porphyrin: สารที่ทำงานร่วมกับฮีโมโกลบินในการนำพาออกซิเจนเข้าสู่เม็ดเลือดแดงเพื่อนำไปเลี้ยงระบบต่างๆของร่างกาย) มากเกินไปจนทำให้เกิดอาการเช่น ปวดท้อง, อาเจียน, กล้ามเนื้ออ่อนแรง, ภาวะสับสน, เกิดภาพหลอน/ประสาทหลอน, ผิวหนังไวต่อแสง) เนื่องจากยาดานาซอลจะส่งผลกระตุ้นให้โรคโพรฟีเรียเกิดกำเริบได้ 
- สุภาพสตรีที่มีความผิดปกติของเต้านมเช่น เจ็บเต้านมหรือเต้านมมีลักษณะเปลี่ยนแปลงจากปกติ ควรได้รับการตรวจร่างกายและการตรวจเต้านมจากแพทย์ผู้รักษาเพื่อวินิจฉัยความผิด ปกตินั้นก่อนการเริ่มใช้ยาดานาซอล 
- ผู้ป่วยที่กำลังใช้ยานี้อยู่ ผิวอาจไวต่อแสงแดดมากขึ้น แนะนำให้ใช้ยาทากันแดด/ครีมกันแดดระหว่างใช้ยานี้และหลีกเลี่ยงการอาบแดด 
- สุภาพสตรีที่กำลังได้รับยานี้อยู่ควรมีการคุมกำเนิดด้วยวิธีการอื่นๆที่ไม่ใช่ยาคุมกำเนิดชนิดฮอร์โมนเช่น ใช้ถุงยางอนามัยชายหรือใส่ห่วงคุมกำเนิดเพื่อป้องกันการตั้งครรภ์ในช่วงที่กำลังใช้ยานี้อยู่ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาดานาซอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาดานาซอลมีปฏิกิริยาระหว่างยากับยาตัวอื่นอย่างไร? ///// 
ยาดานาซอลมีปฏิกิริยาระหว่างยากับยาตัวอื่นเช่น 
1. หลีกเลี่ยงการใช้ยาดานาซอลร่วมกับยาลดไขมันในเลือดกลุ่มสะตาติน (Statin) เช่น ซิมวาสะตาติน (Simvastatin), โลวาสสะตาติน (Lovastatin), อะทอวาสสะตาติน (Atorvastatin), ฟลูวาสสะตาติน (Fluvastatin) เนื่องจากการใช้ยาทั้งสองร่วมกันจะเพิ่มความเสี่ยงของการเกิดพิษต่อกล้ามเนื้อและอาจเกิดภาวะกล้ามเนื้อลายสลาย (Rhabdomyolysis) ได้ 
2. หลีกเลี่ยงการใช้ยาดานาซอลร่วมกับยาวาร์ฟาริน (Warfarin: ยาต้านการแข็งตัวของเลือด) เนื่องจากการใช้ยาทั้งสองร่วมกันจะเพิ่มความเสี่ยงในการเกิดภาวะเลือดออกผิดปกติได้ อย่างไรก็ตามหากมีความจำเป็นต้องใช้ยาทั้งสองร่วมกัน แพทย์จะเฝ้าติดตามความแข็งตัวของเลือด/ค่าไอเอนอา (INR, International normalized ratio) 
3. หลีกเลี่ยงการใช้ยาดานาซอลร่วมกับยาซัยโรลิมัส (Sirolimus: ยากดภูมิคุ้มกันต้านทานโรค) เนื่องจากการใช้ยาทั้งสองร่วมกันจะเพิ่มความเสี่ยงในการเกิดพิษจากยาซัยโรลิมัสได้เช่น โลหิตจาง, ภาวะเม็ดเลือดขาวต่ำ, ภาวะเกล็ดเลือดต่ำ, มีไข้, ท้องเสีย 
4. หลีกเลี่ยงการใช้ยาดานาซอลร่วมกับยารักษาเบาหวานชนิดต่างๆ เนื่องจากการใช้ยาทั้งสองร่วมกันจะส่งผลต่อความสามารถในการลดระดับน้ำตาลของยารักษาเบาหวาน 
 ///// ควรเก็บรักษายาดานาซอลอย่างไร? ///// 
แนะนำเก็บยาดานาซอล ณ อุณหภูมิห้อง เก็บยาให้พ้นจากแสงแดดและแสงสว่างที่กระทบยาได้โดยตรง หลีกเลี่ยงนำยาสัมผัสกับความร้อนที่มากเช่น เก็บยาในรถที่ตากแดดหรือเก็บยาในห้องที่มีอุณหภูมิสูง (มีแสงแดดส่องถึงทั้งวันหรือเป็นเวลานาน) ไม่เก็บยาในห้องที่ชื้นเช่น ห้องน้ำ หรือห้องครัว โดยควรเก็บยาในภาชนะบรรจุเดิม และเก็บยาให้พ้นมือเด็กและสัตว์เลี้ยง 
 ///// ยาดานาซอลมีชื่ออื่นอีกไหม? ผลิตจากบริษัทอะไรบ้าง? ///// 
ยาดานาซอลที่จำหน่ายในประเทศไทย มียาชื่อการค้าอื่นและบริษทผู้ผลิตเช่น 
 ///// บรรณานุกรม ///// 
Lacy CF. Amstrong LL, Goldman MP, Lance LL. Drug Information handbook. 20th ed. Ohio: Lexi-Comp,Inc.; 2011-12. 
Micromedex Healthcare Series, Thomson Micromedex, Greenwood Village, Colorado 
Product Information: Ladogal, Danazol, Sanofo-aventis. 
TIMS (Thailand). MIMS. 130th ed. Bangkok: UBM Medica;2013
