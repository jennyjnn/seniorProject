เพนโทบาร์บิทอล (Pentobarbital)
 ///// บทนำ ///// 
ยาเพนโทบาร์บิทอล (Pentobarbital) เป็นยาในกลุ่มบาร์บิทูเรต (Barbiturate) ที่ออกฤทธิ์เพียงระยะสั้นๆ ต่างประเทศมีการจัดจำหน่ายภายใต้ชื่อการค้าว่า “Nembutal” โดยมีการใช้ยานี้มาตั้งแต่ปี ค.ศ. 1930 (พ.ศ. 2473) การใช้เพนโทบาร์บิทอลในปริมาณสูงๆสามารถทำให้ผู้ที่ใช้เสียชีวิต (ตาย) ได้เพราะยานี้ส่งผลกดศูนย์ควบคุมการหายใจในสมอง ประโยชน์ทางการแพทย์ที่นำยานี้มาใช้ทางคลินิกคือ ช่วยสงบประสาท/ยากล่อมประสาท ใช้เป็นยานอนหลับ และใช้ควบคุมการชักแบบฉุกเฉิน (เช่น โรคลมชัก) นอกจากนี้ยาเพนโทบาร์บิทอลยังถูกนำไปใช้ลดความดันในสมองของผู้ป่วยด้วยกลุ่มอาการ Reye’s syndrome อีกด้วย บางประเทศแพทย์จะใช้ยานี้สำหรับการุณยฆาต (แพทย์ช่วยให้ผู้ป่วยเสียชีวิตกรณีผู้ป่วยได้รับความทรมานจากโรคที่ไม่มีทางรักษาให้หายได้แล้ว) ให้กับผู้ป่วย แต่ประเทศไทยเรายังไม่มีกฎหมายรองรับเรื่องการทำการุณยฆาตแต่อย่างใด 
ก่อนการสั่งจ่ายยานี้แพทย์จะซักประวัติข้อมูลส่วนตัวของผู้ป่วย/ประวัติทางการแพทย์เช่น 
- มีโรคประจำตัวอย่างเช่น โรคตับ โรคไต หรือไม่ 
- มีภาวะโรคหืดที่ไม่สามารถควบคุมอาการได้ หรือมีอาการปวดแบบเรื้อรัง หรือไม่ 
- มีประวัติป่วยทางจิตและเคยพยายามคิดฆ่าตัวตายหรือไม่ 
- มีประวัติติดยาเสพติดหรือติดสุราหรือไม่ 
- มีการใช้ยาประเภทใดอยู่บ้าง 
แพทย์/เภสัชกรมักสำทับให้รับประทานยาตามขนาดที่แนะนำ ไม่ปรับขนาดรับประทานยาเอง รวมถึงให้รับประทานพร้อมกับดื่มน้ำเปล่า ห้ามดื่มสุราร่วมกับการใช้ยาเพนโทบาร์บิทอลโดยเด็ดขาด 
รูปแบบยาแผนปัจจุบันของยานี้จะเป็นยาชนิดรับประทาน ยาฉีด และยาเหน็บทวาร ร่างกายมนุษย์สามารถดูดซึมยาชนิดนี้จากระบบทางเดินอาหารได้ประมารณ 70 - 90% เมื่อตัวยาเข้าสู่กระแสเลือดจะเข้ารวมตัวกับพลาสมาโปรตีนประมาณ 20 - 45% ตัวยาจะถูกเปลี่ยนโครงสร้างทางเคมีโดยผ่านตับ ร่างกายต้องใช้เวลาประมาณ 15 - 48 ชั่วโมงเพื่อกำจัดยาจำนวนครึ่งหนึ่งออกจากกระแสเลือดและผ่านทิ้งไปกับปัสสาวะ 
ทางคลินิกพบว่าผู้สูงอายุจะมีโอกาสได้รับผลกระทบ (ผลข้างเคียง) จากยาเพนโทบาร์บิทอลมากกว่าผู้ป่วยกลุ่มอื่นด้วยสภาพร่างกายและอวัยวะตับ-ไตมีประสิทธิภาพในการทำงานกำจัดตัวยานี้ออกจากร่างกายได้น้อยลง 
 ///// เพนโทบาร์บิทอลมีสรรพคุณ (คุณสมบัติ) อย่างไร? ///// 
ยาเพนโทบาร์บิทอลมีสรรพคุณ/ข้อบ่งใช้เช่น 
- ใช้เป็นยานอนหลับโดยใช้เพื่อให้นอนหลับในช่วงเวลาเพียงสั้นๆ 
- ช่วยบำบัดอาการลมชักแบบฉุกเฉิน 
- ช่วยสงบประสาท/กล่อมประสาทและทำให้หลับก่อนเข้ารับการผ่าตัด 
 ///// เพนโทบาร์บิทอลมีกลไกการออกฤทธิ์อย่างไร? ///// 
ยาเพนโทบาร์บิทอลมีกลไกการออกฤทธิ์คือ ตัวยาจะออกฤทธิ์ต่อตัวรับในสมองที่ชื่อ GABA receptors (Gamma-aminobutyric acid receptors, ตัวรับสารสื่อประสาท GABA ที่เกี่ยวข้องกับอารมณ์ การรับรู้ และการทำงานของกล้ามเนื้อ) และส่งผลกดการทำงานของกระแสประสาททำให้รู้สึกง่วงนอน ส่งผลให้มีฤทธิ์ของการรักษาตามสรรพคุณ 
 ///// เพนโทบาร์บิทอลมีรูปแบบการจัดจำหน่ายอย่างไร? ///// 
ยาเพนโทบาร์บิทอลมีรูปแบบการจัดจำหน่ายเช่น 
- ยาแคปซูลชนิดรับประทาน ขนาด 50 และ 100 มิลลิกรัม/แคปซูล 
- ยาเม็ดชนิดรับประทาน ขนาด 100 มิลลิกรัม/เม็ด 
- ยาฉีด ขนาด 50 มิลลิกรัม/มิลลิลิตร 
 ///// เพนโทบาร์บิทอลมีขนาดรับประทานอย่างไร? ///// 
ยาเพนโทบาร์บิทอลมีขนาดรับประทานเช่น 
- ผู้ใหญ่: รับประทาน 100 มิลลิกรัมวันละครั้งก่อนนอน 
- เด็ก: รับประทาน 4 มิลลิกรัม/น้ำหนักตัว 1 กิโลกรัมหรือตามคำสั่งแพทย์ผู้รักษา 
*อนึ่ง: ผู้ป่วยโรคตับ โรคไต แพทย์ผู้รักษาจะเป็นผู้ปรับขนาดรับประทานตามความเหมาะสมของแต่ละบุคคล 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเพนโทบาร์บิทอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเพนโทบาร์บิทอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเพนโทบาร์บิทอลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// เพนโทบาร์บิทอลมีผลไม่พึงประสงค์อย่างไร? ///// 
ยาเพนโทบาร์บิทอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการวิงเวียน ง่วงนอน คลื่นไส้ อาเจียน ความจำเสื่อม ตากระตุก กดการหายใจ (หาย ใจตื้นและแผ่วเบา) ความดันโลหิตต่ำ หัวใจเต้นช้า ก่อให้เกิดตับอักเสบ 
กรณีที่มีอาการถอนยาอาจพบอาการประสาทหลอน เหงื่อออกมาก นอนไม่หลับ และความดันโลหิตสูง 
 ///// มีข้อควรระวังการใช้เพนโทบาร์บิทอลอย่างไร? ///// 
มีข้อควรระวังการใช้ยาเพนโทบาร์บิทอลเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยด้วยโรคถุงลมโป่งพอง โรคหืดที่ควบคุมอาการไม่ได้ ผู้ป่วยโรคตับ โรคไต ผู้ป่วยที่มีอาการหยุดหายใจขณะนอนหลับ/นอนหลับแล้วหยุดหายใจ (Obstructive sleep apnea) 
- ห้ามใช้ยานี้กับหญิงตั้งครรภ์ด้วยสามารถก่อความผิดปกติกับทารกในครรภ์ได้ และ 
- ห้ามใช้ยานี้ในหญิงที่อยู่ในภาวะให้นมบุตร ตัวยาสามารถซึมผ่านเข้าน้ำนมของมารดาจนผ่านไปถึงทารกได้ 
- ห้ามปรับขนาดการรับประทานยานี้เอง การรับประทานยานี้ควรต้องเป็นไปตามคำสั่ง จากแพทย์ผู้รักษาเท่านั้น 
- ระวังการใช้ยานี้ติดต่อกันเป็นเวลานานด้วยสามารถทำให้เกิดการติดยาได้ 
- ระวังการใช้ยานี้กับเด็กด้วยยากลุ่มนี้อาจก่อให้เด็กเกิดภาวะตื่นเต้นหรือตื่นตระหนกอย่างผิดปกติ 
- ระวังการใช้ยานี้กับผู้สูงอายุด้วยมีความสามารถในการกำจัดยาออกจากร่างกายได้ช้ากว่าผู้ป่วยกลุ่มอื่นจึงอาจเกิดผลข้างเคียงจากยานี้ที่รุนแรงได้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเพนโทบาร์บิทอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เพนโทบาร์บิทอลมีปฏิกิริยาระหว่างยากับยาตัวอื่นอย่างไร? ///// 
ยาเพนโทบาร์บิทอลมีปฏิกิริยาระหว่างยากับยาตัวอื่นเช่น 
- ห้ามใช้ยาเพนโทบาร์บิทอลร่วมกับการดื่มเครื่องดื่มที่มีแอลกอฮอล์เพราะจะทำให้มีอาการง่วงนอนและวิงเวียนอย่างมาก 
- การใช้ยาเพนโทบาร์บิทอลร่วมกับยา Propoxyphene จะกระตุ้นให้เกิดอาการข้างเคียง(ผลข้างเคียง) ต่างๆติดตามมาเช่น วิงเวียน ง่วงนอน รู้สึกสับสน ขาดสติ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาเพนโทบาร์บิทอลร่วมกับยา Acetaminophen อาจส่งผลข้างเคียงที่รุนแรงไปยังตับของผู้ป่วย หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาเพนโทบาร์บิทอลร่วมกับยา Hydrocodone อาจทำให้ระดับของตัวยา Hydrocodone ในกระแสเลือดลดต่ำลงจนกระทบกับประสิทธิภาพการรักษา หากจำเป็นต้องใช้ยาร่วมกัน แพทย์จะปรับขนาดรับประทานเป็นกรณีๆไป 
 ///// ควรเก็บรักษาเพนโทบาร์บิทอลอย่างไร? ///// 
สามารถเก็บยาเพนโทบาร์บิทอลภายใต้อุณหภูมิห้องที่เย็น ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เพนโทบาร์บิทอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเพนโทบาร์บิทอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Pentobarbital  [2015,Aug22] 
http://mims.com/THAILAND/Home/GatewaySubscription/?generic=Pentobarbital [2015,Aug22] 
http://www.drugs.com/mtm/pentobarbital.html  [2015,Aug22] 
http://www.drugbank.ca/drugs/DB00312 [2015,Aug22] 
http://www.drugs.com/sfx/pentobarbital-side-effects.html  [2015,Aug22] 
http://www.druglib.com/activeingredient/pentobarbital/  [2015,Aug22] 
http://www.drugs.com/imprints.php?action=search&amp;drugname=PENTOBARBITAL  [2015,Aug22] 
http://www.medicatione.com/?c=drug&amp;s=barbopent  [2015,Aug22] 
http://www.drugs.com/drug-interactions/pentobarbital-index.html?filter=3&amp;generic_only=  [2015,Aug22] 
http://www.akorn.com/documents/catalog/sell_sheets/76478-501-20.pdf   [2015,Aug22] 
https://en.wikipedia.org/wiki/Barbiturate#Overdose  [2015,Aug22]
