มาโพรทิลีน (Maprotiline)
 ///// บทนำ ///// 
ยามาโพรทิลีน (Maprotiline หรือ Maprotiline hydrochloride หรือ Maprotiline HCl) เป็นยารักษาโรคซึมเศร้าประเภทกลุ่มยา Tetracyclic antidepressants (TCAs หรือ TeCA) ถูกพัฒนาและวางจำหน่ายตั้งแต่ปี ค.ศ. 1980 (พ.ศ. 2523) รูปแบบผลิตภัณฑ์จะเป็นยาชนิดรับประทาน การดูดซึมผ่านระบบทางเดินอาหารของยานี้อยู่ในเกณฑ์ดี 
เมื่อยามาโพรพิลีนเข้าสู่กระแสเลือดจะเกิดการรวมตัวกับพลาสมาโปรตีนประมาณ 80 - 90% ตับจะเป็นอวัยวะที่คอยทำลายและเปลี่ยนแปลงโครงสร้างของยานี้ ร่างกายจะต้องใช้เวลาประมาณ 27 - 58 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับอุจจาระและปัสสาวะ 
ยามาโพรทิลีนจะออกฤทธิ์ต่อสารสื่อประสาทในสมองหลายตัวเช่น ส่งผลให้เกิดสารสื่อประสาทนอร์อีพิเนฟริน (Norepinephrine) มีปริมาณมากขึ้น รองลงมาคือสารเซโรโทนิน (Serotonin) และสารโดพามีน (Dopamine) นอกจากนี้ยังส่งผลแข่งขันและยับยั้งการทำงานของสารสื่อประสาท กลุ่มฮีสตามีน (Histamine) อีกด้วย จากกลไกต่อสารสื่อประสาทดังกล่าวทำให้เกิดฤทธิ์ในการรักษาด้านอื่นๆตามมาด้วยเช่น ใช้บำบัดอาการทางจิตประสาท รักษาการเจ็บ/ปวดของปลายประสาท บำบัดอาการไบโพลาร์ (Bipolar/อารมณ์สองขั้ว) อาการวิตกกังวล รวมถึงอาการนอนไม่หลับ บางครั้งยานี้ยังนำไปรักษาอาการปัสสาวะรดที่นอนในเวลากลางคืนกับผู้ป่วยเด็ก 
ยามาโพรทิลีนอาจก่อให้เกิดอาการข้างเคียง (ผลข้างเคียง) บางอย่างที่พบได้บ่อยเมื่อใช้ยานี้เช่น เกิดผื่นคัน และมีอาการบวมตามร่างกาย 
กรณีที่ผู้ป่วยรับประทานยามาโพรทิลีนเกินขนาดอาจจะพบอาการชัก หัวใจเต้นเร็วผิดปกติ วิงเวียนและง่วงนอนอย่างรุนแรง อ่อนแรง หายใจลำบาก และอาเจียน 
การใช้ยามาโพรทิลีนจะทำให้เกิดอาการติดยาหรือไม่นั้น ทางคลินิกอาจจะยังไม่ทราบแน่ชัด แต่เพื่อหลีกเลี่ยงอาการติดยาดังกล่าวแพทย์จะค่อยๆปรับลดขนาดการรับประทานลง 25% ทุกสัปดาห์แทนการหยุดการใช้ยานี้ทันที ก็จะช่วยทำให้ผู้ป่วยเลี่ยงอาการติดยาหรือถอนยาได้เป็นอย่างดี 
ยามาโพรทิลีนไม่เหมาะที่จะใช้ร่วมกับยากลุ่ม MAOIs และต้องระวังการใช้กับผู้ป่วยด้วยโรค ตับ โรคไต รวมถึงผู้ป่วยลมชัก ยังมีพฤติกรรมเรื่องการทำร้ายตัวเองของเด็กและวัยรุ่นหลังจากใช้ยานี้จึงถือเป็นเหตุผลในทางคลินิกให้หลีกเลี่ยงการใช้ยานี้กับกลุ่มผู้ป่วยเด็กจนถึงเด็กวัยรุ่น 
นอกจากนี้การใช้ยามาโพรทิลีนกับผู้สูงอายุอาจทำให้ได้รับผลกระทบ (ผลข้างเคียง) จากการใช้ยานี้ได้มากกว่าผู้ป่วยกลุ่มอื่นๆ หรือการใช้ยานี้กับสตรีตั้งครรภ์และสตรีที่อยู่ในภาวะให้นมบุตรยิ่งถือเป็นข้อควรระวังอย่างมากด้วยสุ่มเสี่ยงที่จะเกิดความผิดปกติต่างๆต่อทารก 
อาจสรุปได้ว่ายามาโพรทิลีนเป็นยาที่ส่งผลต่อสภาพร่างกายรวมถึงอาการทางจิตของผู้ป่วยได้มาก การใช้ยานี้ที่ปลอดภัยและเหมาะสมควรต้องเป็นไปตามคำสั่งของแพทย์ผู้รักษาแต่ผู้เดียว 
 ///// มาโพรทิลีนมีสรรพคุณ (คุณสมบัติ) อย่างไร? ///// 
ยามาโพรทิลีนมีสรรพคุณ/ข้อบ่งใช้เพื่อบำบัดอาการซึมเศร้า 
 ///// มาโพรทิลีนมีกลไกการออกฤทธิ์อย่างไร? ///// 
ยามาโพรทิลีนมีกลไกการออกฤทธิ์โดย ตัวยาจะยับยั้งการดูดกลับเข้าสู่สมองของสารสื่อประสาทที่มีชื่อเรียกว่า นอร์แอดรินาลีน (Noradrenaline/Norepinephrine) ในบริเวณเยื่อหุ้มเซลล์ประสาท จากผลดังกล่าวจะทำให้อารมณ์ซึมเศร้าค่อยๆบรรเทาลงและมีอาการดีขึ้นตามลำดับ 
 ///// มาโพรทิลีนมีรูปแบบการจัดจำหน่ายอย่างไร? ///// 
ยามาโพรทิลีนมีรูปแบบการจัดจำหน่ายเป็นยาเม็ดชนิดรับประทานขนาด 10, 25, 50 และ 75 มิลลิกรัม/เม็ด 
 ///// มาโพรทิลีนมีขนาดรับประทานอย่างไร? ///// 
ยามาโพรทิลีนมีขนาดรับประทานเช่น 
- ผู้ใหญ่: เริ่มต้นรับประทาน 75 มิลลิกรัมวันละครั้ง หรือแบ่งรับประทานตามแพทย์สั่ง 
- ผู้สูงอายุ: เริ่มต้นรับประทานวันละ 25 มิลลิกรัม ขนาดรับประทานที่ใช้คงระดับของการรักษาของผู้สูงอายุอยู่ที่ 50 - 75 มิลลิกรัมวันละครั้ง หรือแบ่งรับประทานตามแพทย์สั่ง 
- เด็ก: ห้ามใช้ยานี้กับผู้ป่วยเด็ก 
อนึ่ง: 
- ยานี้สามารถรับประทานก่อนหรือพร้อมอาหารก็ได้ 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยามาโพรทิลีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยามาโพรทิลีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยามาโพรทิลีนสามารถรับประทานเมื่อนึกขึ้นได้ ถ้าเวลาใกล้เคียงกับการ รับประทานในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยามาโพรทิลีนตรงเวลา 
*อนึ่ง การหยุดรับประทานยานี้ทันทีอาจทำให้เกิดอาการถอนยาตามมา 
 ///// มาโพรทิลีนมีผลไม่พึงประสงค์อย่างไร? ///// 
ยามาโพรทิลีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: เช่น ทำให้ปากแห้ง ท้องผูกหรือท้องเสีย คลื่นไส้ อาเจียน รู้สึกมีรสขมในปาก เป็นตะคริวที่ท้อง 
- ผลต่อระบบประสาท: เช่น วิงเวียน ง่วงนอน มีอาการสั่น เกิดลมชัก หูดับ 
- ผลต่อสภาพจิตใจ: เช่น กระสับกระส่าย วิตกกังวล นอนไม่หลับ ประสาทหลอน ฝันร้าย อาจพบอาการคลุ้มคลั่ง และความจำแย่ลง 
- ผลต่ออวัยวะตา: เช่น มีอาการตาพร่า และรูม่านตาขยาย 
- ผลต่อระบบหัวใจและหลอดเลือด: เช่น เกิดความดันโลหิตต่ำหรือความดันโลหิตสูงก็ได้ หัวใจเต้นเร็วหรือหัวใจเต้นผิดจังหวะ ชีพจรเต้นผิดปกติจนถึงหยุดเต้น 
- ผลต่อระบบทางเดินปัสสาวะ: เช่น ปัสสาวะขัด ปัสสาวะออกน้อย และมีอาการปัสสาวะถี่/ปัสสาวะบ่อย 
- ผลต่อผิวหนัง: เช่น พบผด ผื่นคัน แพ้แสงแดดง่าย เหงื่อออกมาก 
- ผลต่ออวัยวะตับ: เช่น อาจพบอาการตัวเหลืองหรือดีซ่าน 
 ///// มีข้อควรระวังการใช้มาโพรทิลีนอย่างไร? ///// 
มีข้อควรระวังการใช้ยามาโพรทิลีนเช่น 
- ห้ามใช้กับผู้ที่แพ้ยานี้ 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามหยุดใช้ยานี้ทันทีโดยไม่ปรึกษาแพทย์ทั้งนี้เพื่อหลีกเลี่ยงภาวะถอนยา 
- ผู้สูงอายุควรรับประทานยานี้ที่ขนาดต่ำและค่อยๆเพิ่มขนาดรับประทานโดยปฏิบัติตามคำสั่งแพทย์อย่างเคร่งครัด 
- ไม่แนะนำการใช้ยานี้ในสตรีตั้งครรภ์ สตรีที่อยู่ในภาวะให้นมบุตร และเด็กโดยไม่มีคำสั่งจากแพทย์ 
- แจ้งแพทย์ทุกครั้งว่ามีการใช้ยาอะไรอยู่ก่อนเพื่อเลี่ยงภาวะยาตีกัน/ปฏิกิริยาระหว่างยา 
- หลังการใช้ยานี้ตามกำหนดเวลาอย่างเหมาะสมแล้ว (เช่น ประมาณ 1 เดือน) อาการยังไม่ดีขึ้น ให้นำผู้ป่วยมาพบแพทย์/มาโรงพยาบาลก่อนนัดเพื่อแพทย์พิจารณาปรับแนวทางการรักษา 
- เฝ้าระวังพฤติกรรมการอยากทำร้ายตนเองของผู้ป่วยเสมอเมื่อมีการใช้ยาต้านเศร้าทุกชนิดรวมถึงยามาโพรทิลีน 
- มาพบแพทย์/มาโรงพยาบาลตามนัดทุกครั้งเพื่อแพทย์ตรวจสอบความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยามาโพรพิทิลีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// มาโพรทิลีนมีปฏิกิริยาระหว่างยากับยาตัวอื่นอย่างไร? ///// 
ยามาโพรทิลีนมีปฏิกิริยาระหว่างยากับยาตัวอื่นเช่น 
- ห้ามใช้ยามาโพรทิลีนร่วมกับกลุ่มยา MAOIs ด้วยอาจเพิ่มความเป็นพิษต่อร่างกาย การจะใช้ยากลุ่มดังกล่าวร่วมกันต้องเป็นไปตามคำสั่งของแพทย์ผู้รักษาแต่เพียงผู้เดียว 
- การใช้ยามาโพรทิลีนร่วมกับการดื่มสุราหรือกับยาที่ออกฤทธิ์กดประสาทส่วนกลางเช่น ยาTriazolam สามารถทำให้ร่างกายได้รับพิษจากกลุ่มยาเหล่านี้จึงควรหลีกเลี่ยงและห้ามใช้ร่วมกัน 
- หลีกเลี่ยงการใช้ยามาโพรทิลีนร่วมกับยา Tamadol ด้วยอาจเกิดภาวะลมชัก 
- หลีกเลี่ยงการใช้ยามาโพรทิลีนร่วมกับยา Amiodarone ด้วยเสี่ยงต่อการเกิดอาการหัวใจเต้นผิดจังหวะตามมา 
 ///// ควรเก็บรักษามาโพรทิลีนอย่างไร? ///// 
ควรเก็บยามาโพรทิลีนในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// มาโพรทิลีนมีชื่ออื่นอีกไหม? ผลิตจากบริษัทอะไรบ้าง? ///// 
ยามาโพรทิลีนที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
อนึ่งยาชื่อการค้าของยานี้ที่จำหน่ายในประเทศตะวันตกเช่น Deprilept, Ludiomil, Psymion 
 ///// บรรณานุกรม ///// 
http://www.mims.com/thailand/drug/info/maprotiline/?type=brief&amp;mtype=generic  [2016,June18] 
https://en.wikipedia.org/wiki/Maprotiline  [2016,June18] 
http://www.drugbank.ca/drugs/DB00934  [2016,June18] 
http://www.drugs.com/cdi/maprotiline.html  [2016,June18] 
http://www.drugs.com/drug-interactions/maprotiline-index.html?filter=3&amp;generic_only=  [2016,June18] 
http://www.drugs.com/pro/maprotiline.html  [2016,June18]
