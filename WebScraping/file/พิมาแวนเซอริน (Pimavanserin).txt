พิมาแวนเซอริน (Pimavanserin)
 ///// บทนำ ///// 
ยาพิมาแวนเซอริน(Pimavanserin) เป็นยาทางเลือกใหม่ที่ใช้บำบัดอาการประสาทหลอนหรืออาการหลงผิดในผู้ป่วยโรคพาร์กินสัน ยานี้ได้รับการขึ้นทะเบียนครั้งแรกเมื่อเมษายน ค.ศ.2016(พ.ศ.2559)  มีสถิติทางคลินิกระบุว่า ผู้ป่วยโรคพาร์กินสันประมาณ 50% จะมีอาการได้ยินเสียงหรือเห็นภาพที่ไม่มีอยู่จริงในขณะนั้นหรือที่เรียกว่าประสาทหลอน  อาการเหล่านี้จะนำมาด้วยความสูญเสีย การรับรู้ ความรู้สึกนึกคิด ตลอดจนกระทบต่ออารมณ์ของผู้ป่วย 
รูปแบบเภสัชภัณฑ์ของยาพิมาแวนเซอรินเป็นยาเม็ดชนิดรับประทาน  หลังการดูดซึมจากระบบทางเดินอาหารเข้าสู่กระแสเลือด ตัวยาบางส่วนจะถูกลำเลียงไปทำลายที่ตับ ร่างกายต้องใช้เวลาประมาณ 54–56 ชั่วโมงเพื่อกำจัดยานี้ออกจากกระแสเลือดส่วนใหญ่ทางปัสสาวะและบางส่วนทางอุจจาระ  แพทย์จะสั่งจ่ายยานี้ให้กับผู้ป่วยรับประทานวันละ1ครั้งต่อเนื่อง ก็เพียงพอต่อการออกฤทธิ์บำบัดอาการประสาทหลอนของผู้ป่วยพาร์กินสันได้แล้ว 
การออกฤทธิ์ของยาพิมาแวนเซอรินจะเกิดที่สมอง และมีกลไกที่เรียกในศัพท์วิชาการว่า Inverse agonist และ antagonist ที่ตัวรับ(Receptor) ชนิด Serotonin หรือ 
5-HT2A หรือ 5-hydroxytryptamine 2A receptor  ทำให้สารสื่อประสาทอย่าง Serotonin มีระดับที่เหมาะสมใกล้เคียงกับภาวะปกติ และส่งผลทำให้อาการประสาทหลอนหรืออาการหลงผิดดีขึ้น 
ผู้ป่วยโรคพาร์กินสันจะต้องรับประทานยาพิมาแวนเซอรินอย่างต่อเนื่องเป็นเวลานาน 6 สัปดาห์ขึ้นไปจึงจะเห็นประสิทธิผลอย่างชัดเจน 
มีคำเตือนบางประการที่ผู้บริโภค/ผู้ป่วยควรทราบเกี่ยวกับยาพิมาแวนเซอริน คือ 
1.	การใช้ยานี้กับผู้สูงอายุที่มีอาการสมองเสื่อมและมีภาวะประสาทหลอนร่วมด้วย  อาจเพิ่มความเสี่ยงต่อการเสียชีวิตของผู้ป่วยประมาณ 4.5% โดยทางคลินิกสรุป	 	     สาเหตุของการเสียชีวิตมาจากอาการของโรคหัวใจ เช่น หัวใจล้มเหลว หรือเสียชีวิตด้วยการติดเชื้อ เช่น เกิดโรคปอดบวม  จึงมีข้อห้ามใช้ยานี้กับผู้ป่วยสูงอายุที่มีอาการสมองเสื่อมและมีภาวะประสาทหลอนร่วมด้วย 
2.	ยาพิมาแวนเซอรินจะส่งผลทำให้คลื่นไฟฟ้าหัวใจตั้งแต่ Q wave ไปจนถึง T wave ยาวนานขึ้น (QT interval prolongation) ซึ่งส่งผลทำให้การเต้นของหัวใจผิดปกติ  จึงควรหลีกเลี่ยงการใช้ยานี้กับผู้ที่มีประวัติหัวใจเต้นผิดจังหวะ ด้วยเสี่ยงต่อการทำให้เกิดหัวใจเต้นช้าและเสียชีวิตในที่สุด 
3.	ระหว่างที่ได้รับยาพิมาแวนเซอรินแล้วพบอาการเจ็บหน้าอก/แน่นหน้าอก  พร้อมกับมีอาการปวดศีรษะร่วมด้วย หรือมีอาการวิงเวียนอย่างรุนแรง ต้องรีบนำผู้ป่วยส่ง	โรงพยาบาลทันที 
4.	สำหรับผู้ที่รับประทานยานี้เกินขนาด  สามารถสังเกตได้จาก อาการคลื่นไส้และอาเจียนร่วมด้วย  กรณีนี้ต้องรีบส่งตัวผู้ป่วยมาพบแพทย์/มาโรงพยาบาลโดยเร็ว 
5.	ไม่แนะนำการใช้ยานี้กับผู้ป่วยโรคตับ  ด้วยตับเป็นอวัยวะที่มีหน้าที่ทำลาย	สารพิษต่างๆที่รวมถึงยาพิมาแวนเซอรินด้วยเช่นกัน  หากตับทำงานบกพร่องโอกาสที่ผู้ป่วยจะได้รับพิษ(ผลข้างเคียงรุนแรง)จากยาพิมาแวนเซอรินย่อมมีมากขึ้น 
6. ห้ามใช้กับผู้แพ้ยานี้ 
ยาพิมาแวนเซอรินจัดว่าเป็นยาใหม่ที่เพิ่งได้รับการขึ้นทะเบียนมาไม่กี่ปี เราจึงพบเห็นการใช้ยานี้แต่ในต่างประเทศภายใต้ชื่อการค้าว่า Nuplazid  อย่างไรก็ตาม หากประเทศไทยมีผู้ป่วยโรคพาร์กินสันที่มีสภาวะประสาทหลอนเป็นปริมาณมากพอสมควร ก็อาจเป็นเหตุผลหรือช่องทางการนำยาพิมาแวนเซอรินเข้ามาใช้ภายในประเทศก็เป็นได้ 
 
 ///// พิมาแวนเซอรินมีสรรพคุณ(คุณสมบัติ)อย่างไร? ///// 
ยาพิมาแวนเซอริน มีสรรพคุณ/ข้อบ่งใช้ เช่น 
- บำบัดอาการประสาทหลอนและอาการหลงผิดในผู้ป่วยพาร์กินสัน 
 
 ///// พิมาแวนเซอรินมีกลไกการออกฤทธิ์อย่างไร? ///// 
อันที่จริงนักวิทยาศาสตร์ยังไม่ทราบกลไกออกฤทธิ์อย่างเด่นชัดของยาพิมาแวนเซอริน แต่หลักฐานทางคลินิกพบว่า ยาพิมาแวนเซอรินจะออกฤทธิ์ต่อตัวรับ 5-HT2A ที่อยู่ในเซลล์ประสาทในสมองในลักษณะ Inverse agonist และ antagonist ส่งผลให้เปลี่ยนแปลงสมดุล
ของระดับ Serotonin ในสมอง  อาจเป็นด้วยเหตุผลนี้จึงทำให้อาการหลงผิดและอาการประสาทหลอนบรรเทาและดีขึ้นตามลำดับ 
 
 ///// พิมาแวนเซอรินมีรูปแบบการจัดจำหน่ายอย่างไร? ///// 
ยาพิมาแวนเซอรินมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยาPimavanserin ขนาด 17 มิลลิกรัม/เม็ด 
 ///// พิมาแวนเซอรินมีขนาดรับประทานอย่างไร? ///// 
ยาพิมาแวนเซอรินมีขนาดรับประทาน เช่น 
- ผู้ใหญ่: รับประทานยาขนาด 34 มิลลิกรัม วันละ1ครั้ง สามารถรับประทานยาก่อนหรือหลังอาหารก็ได้ 
- เด็ก: ยังไม่มีข้อมูลความปลอดภัยของยานี้ในเด็ก 
อนึ่ง: 
- รับประทานยานี้ต่อเนื่องตามคำสั่งแพทย์ 
- ห้ามปรับขนาดรับประทานโดยไม่ขอคำปรึกษาจากแพทย์ 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาพิมาแวนเซอริน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาพิมาแวนเซอริน 
อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร 	  เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาพิมาแวนเซอริน สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่าให้รับประทานยาที่ขนาดปกติ 
 
 ///// พิมาแวนเซอรินมีผลไม่พึงประสงค์อย่างไร? ///// 
ยาพิมาแวนเซอรินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อสภาพจิตใจ: เช่น ตัวยาพิมาแวนเซอรินอาจทำให้เกิดอาการประสาทหลอนได้เช่นกัน  นอกจากนี้อาจทำให้เกิดความรู้สึกสับสน 
- ผลต่อระบบทางเดินอาหาร: เช่น เกิดอาการ  คลื่นไส้   ท้องผูก 
- ผลต่อระบบหัวใจและระบบเลือด: เช่น มือ-เท้าเกิดอาการบวม 
- ผลต่อระบบประสาท: เช่น การควบคุมการเดินหรือการเคลื่อนที่ทำได้ไม่ดีเหมือนเดิม 
- ผลต่อระบบทางเดินปัสสาวะ: เช่น  ระบบทางเดินปัสสาวะอักเสบ(โรคติดเชื้อระบบทางเดินปัสสาวะ) 
 
 ///// มีข้อควรระวังการใช้พิมาแวนเซอรินอย่างไร? ///// 
มีข้อควรระวังการใช้ยาพิมาแวนเซอริน เช่น 
- ห้ามใช้กับผู้ที่แพ้ยาชนิดนี้ 
- ห้ามหยุดการรับประทานโดยไม่ได้ขอคำปรึกษากับแพทย์ 
- การใช้ยานี้กับสตรีมีครรภ์  สตรีในภาวะให้นมบุตร และเด็ก ต้องเป็นไปตามดุลยพินิจ
ของแพทย์เท่านั้น 
- ระหว่างได้รับยานี้ ผู้ป่วยต้องมารับการตรวจคลื่นไฟฟ้าหัวใจ  การทำงานของตับ	  ตามที่แพทย์นัดหมายเป็นระยะไป 
- หากพบอาการ เจ็บหน้าอก/แน่นหน้าอก  หายใจไม่ออก/หายใจลำบาก  คลื่นไส้ร่วมกับอาเจียน  วิงเวียนศีรษะอย่างรุนแรง  ต้องรีบนำผู้ป่วยส่งโรงพยาบาลทันที 
- มาพบแพทย์/มาโรงพยาบาลเพื่อตรวจประเมินอาการทางระบบประสาทตามแพทย์นัดหมายทุกครั้ง  ผู้ป่วยไม่ควรละทิ้งการรักษาไปเฉยๆ 
- ห้ามแบ่งยาให้ผู้อื่นใข้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาพิมาแวนเซอรินด้วย)  ยาแผนโบราณ   อาหารเสริม    ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// พิมาแวนเซอรินมีปฏิกิริยาระหว่างยากับยาตัวอื่นอย่างไร? ///// 
ยาพิมาแวนเซอรินมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาพิมาแวนเซอรินร่วมกับยา  Ritonavir และ Boceprevir  ด้วยจะ    ทำให้ระดับยาพิมาแวนเซอรินในกระแสเลือดเพิ่มมากขึ้นจนเป็นเหตุให้เกิดอาการ                    หัวใจเต้นผิดจังหวะตามมา 
- ห้ามใช้ยาพิมาแวนเซอรินร่วมกับยา Codeine หรือ Morphine  เพราะจะทำให้เกิดภาวะกดสมอง จนส่งผลให้ระบบการหายใจผิดปกติ  เกิดอาการหายใจขัด จนเกิดภาวะโคม่าและถึงขั้นเสียชีวิตในที่สุด 
- ห้ามใช้ยาพิมาแวนเซอรินร่วมกับ ยาCabozantinib  ด้วยจะทำให้คลื่นไฟฟ้าหัวใจตั้งแต่ Q wave จนถึง T wave มีระยะเวลายาวนานขึ้น จนอาจส่งผลทำให้ วิงเวียน  เป็นลม  ชีพจรเต้นผิดปกติ  หัวใจเต้นผิดจังหวะ  และหายใจขัดตามมา 
- ห้ามใช้ยาพิมาแวนเซอรินร่วมกับ ยาAmiodarone  เพราะเสี่ยงต่อการเกิด                      ภาวะหัวใจเต้นผิดจังหวะ   ระดับอิเล็กโทรไลต์(Electrolyte)อย่าง แมกนีเซียม และ โปแตสเซียม ในเลือดต่ำ ตลอดจนมีอาการท้องเสีย หรืออาเจียนอย่างรุนแรงและต่อเนื่อง 
 
 ///// ควรเก็บรักษาพิมาแวนเซอรินอย่างไร? ///// 
เก็บยาพิมาแวนเซอริน ในช่วงอุณหภูมิ 20–25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// พิมาแวนเซอรินมีชื่ออื่นอีกไหม? ผลิตจากบริษัทอะไรบ้าง? ///// 
ยาพิมาแวนเซอริน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://thesocialmedwork.com/shop/nuplazid-pimavanserin?gclid=Cj0KCQiA2NXTBRDoARIsAJRIvLwjjhq7qzD-FVvNTNyWkuLqKAdD9MqIsiVvcJcw9j9Zjx8A00XR55QaAqqHEALw_wcB  [2018,March10] 
https://en.wikipedia.org/wiki/Pimavanserin  [2018,March10] 
https://www.accessdata.fda.gov/drugsatfda_docs/label/2016/207318lbl.pdf  [2018,March10] 
https://www.drugs.com/mtm/pimavanserin.html  [2018,March10] 
https://www.drugs.com/sfx/pimavanserin-side-effects.html  [2018,March10]
