เมทาควอโลน (Methaqualone)
 ///// บทนำ ///// 
สาร/ยาเมทาควอโลน(Methaqualone) อยู่ในบัญชียาเสพติดให้โทษประเภทที่ 1 ของไทย มีการออกฤทธิ์คล้ายกับยาบาร์บิทูเรท(Barbiturate like) และ เบนโซไดอะซีปีน (Benzodiazepine) คือ เป็นยากดระบบประสาทส่วนกลางหรือกดสมอง  การสังเคราะห์ยานี้เกิดขึ้นครั้งแรกในประเทศอินเดียเมื่อปี ค.ศ.1951 (พ.ศ.2494) เพื่อใช้รักษาโรคมาลาเรีย  ในเวลาต่อมาพบว่า ยาเมทาควอโลนมีฤทธิ์ทำให้รู้สึกง่วงนอน ขณะนั้นจึงมีการสร้างสูตรตำรับใหม่ โดยนำยาเมทาควอโลนมาผสมกับยาไดเฟนไฮดรามีน (Diphenhydramine) เพื่อใช้เป็นยานอนหลับ และจัดจำหน่ายภายใต้ชื่อการค้าว่า แมนแดรก(Mandrax) 
ยาเมทาควอโลนที่วางจำหน่ายในท้องตลาด ได้กระจายไปยังประเทศอเมริกาและถูกสั่งจ่ายในฐานะยานอนหลับ  โดยเริ่มต้นรับประทานยา 75–150 มิลลิกรัม/วันจะทำให้มีฤทธิ์ง่วงนอนอย่างต่ำๆ  แต่แพทย์มักจะสั่งจ่ายยาที่ 300–600 มิลลิกรัม/วันเพื่อช่วยทำให้ผู้ป่วยหลับได้สนิท   ผู้ที่รับประทานยานี้ จะเริ่มมีอาการง่วงนอนภายใน 30 นาทีและระยะเวลาการออกฤทธิ์อยู่นานที่ประมาณ 5–8 ชั่วโมง 
อย่างไรก็ตามทางคลินิกได้รวบรวมประสิทธิผลและอาการข้างเคียงต่างๆหลังจากได้รับยาเมทาควอโลนในระยะเวลา 2 เดือนติดต่อกันพบว่า 
1.	ผู้ที่รับประทานยานี้จะมีอาการติดยา และแพทย์ต้องปรับขนาดรับประทานเพิ่มขึ้นเรื่อยๆจึงจะทำให้นอนหลับ 
2.	อาการติดยาชนิดนี้ จะคล้ายกับอาการติดยากลุ่มบาร์บิทูเรท 
3.	มีผู้ลักลอบใช้ยานี้ในฐานะยากระตุ้นความบันเทิงแล้วเกิดอาการถอนยาจนถึงขั้นเสียชีวิต   ซึ่งอาการถอนยาเมทาควอโลนประกอบไปด้วย  นอนไม่หลับ  กระสับกระส่าย    ปวดศีรษะ  เป็นตะคริวตามร่างกายอย่างรุนแรง และตามมาด้วยภาวะชัก  คลุ้มคลั่ง  พบเกิดเลือดออกในกระเพาะอาหาร/เลือดออกในทางเดินอาหาร  อาการถอนยาจะแสดงฤทธิ์ดังข้างต้นเป็นเวลานานประมาณ 3–5 วัน 
4.	การรับประทานยาเมทาควอโลนร่วมกับสุรา อาจทำให้เสียชีวิตได้  ด้วยก่อให้เกิดความดันโลหิตต่ำอย่างรุนแรงจนเข้าขั้นโคม่า 
ด้วยฤทธิ์ที่ทำให้มีอาการติดยาประกอบกับมีการลักลอบแอบใช้ผิดวัตถุประสงค์แพทย์จนเป็นผลให้สูญเสียชีวิต  หลายประเทศจึงประกาศให้ยาเมทาควอโลนอยู่ในขอบข่ายของยาเสพติด หรือเป็นสารควบคุมที่ต้องใช้ภายใต้การดูแลของแพทย์เท่านั้น 
 
 ///// เมทาควอโลนมีกลไกการออกฤทธิ์อย่างไร? ///// 
ยาเมทาควอโลน มีกลไกการออกฤทธิ์โดย ตัวยาจะกระตุ้นตัวรับ(Receptor)ที่ชื่อ GABA receptor ในสมอง และที่ระบบประสาทของร่างกาย  จนเกิดการปิดกั้นการส่งสัญญาณประสาทของสมอง และส่งผลให้มีอาการง่วงนอนตามมา แต่ก็มีผลทำให้ความดันโลหิตลดลง และยังกดการทำงานของระบบหายใจ  ส่งผลต่อการเต้นของหัวใจให้ช้าลง  ทั่วไป ร่างกายต้องใช้เวลาประมาณ 20–60 ชั่วโมงเพื่อกำจัดยานี้ออกจากกระแสเลือดผ่านทางปัสสาวะ/ไต    *กรณีที่ได้รับยาเมทาควอโลนเกินขนาด จะเกิดอาการลมชัก  มีไข้  อาเจียน  ไตวาย  เกิดภาวะโคม่า และเสียชีวิตด้วยหัวใจหยุดเต้น 
 
 ///// ผลข้างเคียงของเมทาควอโลนมีอะไรบ้าง? ///// 
การใช้ยาเมทาควอโลนตามคำสั่งแพทย์ ก็อาจเกิดผลข้างเคียง(ผลไม่พึงประสงค์จากยา/ อาการข้างเคียง)จากการใช้ยานี้ได้เช่นกัน ดังนี้เช่น 
- ผลต่อระบบประสาท:  เช่น วิงเวียน  ชัก  เป็นเหน็บชาตามแขน-ขา 
- ผลต่อระบบทางเดินอาหาร:  เช่น อาเจียน  คลื่นไส้  ปากแห้ง  ท้องเสีย  เป็นตะคริวที่ท้อง 
- ผลต่อผิวหนัง:  เช่น เกิดผื่นคัน  เหงื่อออกมาก 
- ผลต่อสภาพจิตใจ:  เช่น มีภาวะซึมเศร้า  มีภาวะนกเขาไม่ขัน  วิตกกังวล  เคลิบเคลิ้ม  ฝันแปลกประหลาด 
- ผลต่อระบบทางเดินหายใจ: เช่น กดการหายใจ    ทำให้หายใจลำบาก 
- ผลต่อระบบหัวใจและหลอดเลือด:  เช่น หัวใจเต้นช้าลง 
 ///// เมทาควอโลนถูกจำหน่ายภายใต้ชื่อการค้าอะไรบ้าง? ///// 
ยาเมทาควอโลน มีการจัดจำหน่ายภายใต้ชื่อการค้าดังนี้ 
1.	Mandrax(แมนแดรก): มีส่วนประกอบของ Methaqualone 250 มิลลิกรัม + Diphenhydramine 25 มิลลิกรัม/เม็ด เคยจัดจำหน่ายในอังกฤษและแอฟริกาใต้ 
2.	Quaalude(ควอลูด): มีส่วนประกอบของ Methaqualone 300 มิลลิกรัม/เม็ดเคยจัดจำหน่ายในประเทศสหรัฐอเมริกา 
อนึ่ง การลักลอบซื้อขายยานี้ในตลาดมืดจะใช้ชื่อการค้าต่างๆ เช่น ที่อเมริกาใช้ชื่อ  Ludes หรือ Sopers,  ที่อังกฤษ  ออสเตรเลีย และนิวซีแลนด์ ใช้ชื่อ  Mandrakes และ Mandies 
 
 ///// บรรณานุกรม ///// 
https://pdfs.semanticscholar.org/5567/09130a9aeba0aab82f2bc76b68f4f2715396.pdf  [2018,March10] 
https://www.drugs.com/illicit/quaaludes.html  [2018,March10] 
https://www.indexmundi.com/thailand/illicit_drugs.html  [2018,March10] 
http://permitfortraveler.fda.moph.go.th/Document/%E0%B9%80%E0%B8%AD%E0%B8%81%E0%B8%AA%E0%B8%B2%E0%B8%A3%E0%B9%81%E0%B8%99%E0%B8%9A%203%20NARCO-list-update-26.08.2016.pdf  [2018,March10] 
https://www.drugbank.ca/drugs/DB04833  [2018,March10]
