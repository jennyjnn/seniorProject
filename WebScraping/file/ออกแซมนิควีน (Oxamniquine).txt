ออกแซมนิควีน (Oxamniquine)
 ///// บทนำ ///// 
ยาออกแซมนิควีน(Oxamniquine) เป็นยารักษาโรคพยาธิใบไม้ในเลือด (Schistosomiasis) โดยมีสาเหตุจากเชื้อพยาธิที่มีชื่อเรียกว่า Schistosoma mansoni   สำหรับรูปแบบเภสัชภัณฑ์ของยาออกแซมนิควีน จะเป็นยาชนิดรับประทาน  สามารถถูกดูดซึมเข้าสู่ร่างกายจากระบบทางเดินอาหารได้เป็นอย่างดี จึงใช้เป็นยารักษาการติดเชื้อพยาธิใบไม้ในเลือดได้   ในร่างกาย การทำลายตัวยานี้จะเกิดที่ตับ  โดยร่างกายต้องใช้เวลาประมาณ 1–2.5 ชั่วโมงเพื่อกำจัดยานี้ออกจากกระแสเลือด  แล้วผ่านทิ้งไปกับปัสสาวะ 
สำหรับประสิทธิภาพของการรักษาโรคพยาธิใบไม้ในเลือดโดยยาออกแซมนิควีนจัดว่าอยู่ในเกณฑ์ที่ดี และมีความปลอดภัยเมื่อใช้ยาตรงตามคำสั่งแพทย์  องค์การอนามัยโลก(WHO) ได้ระบุให้ยาออกแซมนิควีนเป็นยาจำเป็นขั้นพื้นฐานที่สถาน พยาบาลควรมีสำรองไว้เพื่อประชาชนก็จริง  แต่ยาออกแซมนิควีนกลับไม่ค่อยได้รับความนิยมจากประเทศแถบตะวันตก  ด้วยมีราคาค่อนข้างแพง  ประกอบกับมียา Praziquantel เป็นทางเลือกสำรองด้วยมีราคาต้นทุนที่ต่ำกว่า 
สำหรับกลไกการออกฤทธิ์ของยาออกแซมนิควีนคือ ตัวยาจะส่งผลยังยั้งกระบวน   การทำงานของสารพันธุกรรมในตัวพยาธิ ส่งผลให้พยาธิไม่สามารถดำรงชีวิตอยู่ได้ 
ผู้ที่ได้รับยาออกแซมนิควีน จะมีอาการวิงเวียน และอาจมีความรู้สึกง่วงนอนหรือไม่ก็ได้  แต่ข้อดีประการหนึ่งของยาออกแซมนิควีน คือ การใช้ยากับผู้ป่วยเพียง 1–2 ครั้งก็สามารถกำจัดเชื้อพยาธิใบไม้ในเลือด (Schistosoma mansoni) ได้ผลเป็นอย่างดี 
สำหรับสตรีมีครรภ์/ตั้งครรภ์ และสตรีที่อยู่ในภาวะให้นมบุตรจัดเป็นกลุ่มเสี่ยงที่อาจจะเกิดผลข้างเคียงที่รุนแรงจากยานี้ จึงควรหลีกเลี่ยงการใช้ยานี้ และด้วยตัวยาอาจส่งผลกระทบต่อทารกในครรภ์ได้ 
สำหรับประเทศไทยอาจไม่พบเห็นการใช้ยาออกแซมนิควีน แต่ในต่างประเทศมีการจัดจำหน่ายยานี้ภายใต้ชื่อการค้าว่ายา “Vansil” 
 
 ///// ออกแซมนิควีนมีสรรพคุณ(คุณสมบัติ)อย่างไร? ///// 
ยาออกแซมนิควีนมีสรรพคุณ/ข้อบ่งใช้เพื่อ รักษาการติดเชื้อพยาธิใบไม้ เลือด โดยมีความจำเพาะต่อเชื้อพยาธิใบไม้เลือดชนิดย่อยที่มีชื่อว่า Schistosoma mansoni เท่านั้น 
 
 ///// ออกแซมนิควีนมีกลไกการออกฤทธิ์อย่างไร? ///// 
กลไกการออกฤทธิ์ของยาออกแซมนิควีนคือ ตัวยาจะออกฤทธิ์รบกวนการทำงาน/ เมตาบอลิซึม(Metabolism)ในสารพันธุกรรมของตัวพยาธิใบไม้ในเลือด (Schistosoma mansoni) ส่งผลให้สมดุลการเจริญเติบโตของมันหยุดชะงัก และทำให้พยาธินั้นตายลง 
 
 ///// ออกแซมนิควีนมีรูปแบบการจัดจำหน่ายอย่างไร? ///// 
ยาออกแซมนิควีนมีรูปแบบการจัดจำหน่าย ดังนี้ เช่น 
- ยาแคปซูลชนิดรับประทานที่ประกอบด้วย Oxamniquine ขนาด 250 มิลลิกรัม/แคปซูล 
- ยาน้ำชนิดรับประทานที่มีส่วนประกอบของ Oxamniquine ขนาด 250 มิลลิกรัม/5 มิลลิลิตร 
- ยาเม็ดชนิดรับประทานที่มีส่วนประกอบของ Oxamniquine ขนาด 250 มิลลิกรัม/เม็ด 
 
 ///// ออกแซมนิควีนมีขนาดรับประทานอย่างไร? ///// 
ยาออกแซมนิควีนมีขนาดรับประทาน เช่น 
- ผู้ใหญ่: รับประทานขนาด 250 มิลลิกรัม ครั้งเดียว ก่อนหรือหลังอาหารก็ได้ 
- เด็ก: การใช้ยานี้กับเด็กต้องขึ้นกับดุลยพินิจของแพทย์ผู้รักษา 
อนึ่ง: 
- หลังการใช้ยานี้ แพทย์อาจนัดตรวจอาการของผู้ป่วย  กรณีที่พบว่ายังมี                        เชื้อพยาธิใบไม้ในเลือดอยู่ แพทย์อาจต้องให้ยานี้ซ้ำอีกครั้ง 
- ดูแลรักษาสุขอนามัยพื้นฐานเพื่อมิให้เกิดการติดเชื้อพยาธิซ้ำ 
- หลังรับประทานยานี้แล้วมีอาการวิงเวียน ควรหลีกเลี่ยงการขับขี่ยวดยานพาหนะต่างๆ และ/หรือทำงานกับเครื่องจักร ด้วยจะเกิดอุบัติเหตุได้ง่าย 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาออกแซมนิควีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคไต  โรคตับ  รวมทั้งกำลังกินยา/ใช้ยาอะไรอยู่ เพราะยาออกแซมนิควีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีลืมรับประทานยาออกแซมนิควีน ตามเวลาที่แพทย์ระบุ  สามารถรับประทานยานี้ทันทีที่นึกขึ้นได้   ทั้งนี้โดยทั่วไป การรับประทานยาออกแซมนิควีนเพียงครั้งเดียวก็สามารถเห็นประสิทธิผลในการรักษาแล้ว 
 
 ///// ออกแซมนิควีนมีผลไม่พึงประสงค์อย่างไร? ///// 
ยาออกแซมนิควีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินปัสสาวะ:  เช่น ปัสสาวะมีสีแดงซึ่งอาจเกิดจากกระบวนการทางเมตาโบลิซึมของร่างกายที่มีต่อตัวยาออกแซมนิควีน ซึ่งเมื่อหยุดใช้ยานี้แล้ว  อาการนี้จะหายไปเอง 
- ผลต่อระบบทางเดินอาหาร:  เช่น  สึกไม่สบายในทางเดินอาหาร  คลื่นไส้ อาเจียน ท้องเสีย 
- ผลต่อระบบประสาท: เช่น  วิงเวียน   ปวดศีรษะ  ง่วงนอน  มีไข้ เกิดอาการชัก 
- ผลต่อตับ:  เช่น  ค่าเอนไซม์การทำงานของตับในเลือด สูงขึ้น 
- ผลต่อผิวหนัง:  เช่น  ผื่นคัน  ลมพิษ 
 
 ///// มีข้อควรระวังการใช้ออกแซมนิควีนอย่างไร? ///// 
มีข้อควรระวังการใช้ยาออกแซมนิควีน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์   สตรีที่อยู่ในภาวะให้นมบุตร 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สีและ/หรือกลิ่นยาเปลี่ยนไป 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประ กอบด้วยจะเกิดผลข้างเคียงจากยาสูงขึ้น 
- ระวังการใช้ยานี้กับผู้ป่วย  โรคไต  โรคตับ 
- ระวังและดูแลสุขอนามัยส่วนบุคคล/สุขอนามัยพื้นฐาน เพื่อป้องกันการกลับมาติดเชื้อพยาธิซ้ำ เช่น  รับประทานอาหารที่สุกสะอาด  ล้างมือก่อนรับประทานอาหารและหลังเข้าห้องน้ำทุกครั้ง 
- รับประทานยานี้ตรงตามคำสั่งแพทย์ 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกาย และดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาออกแซมนิควีนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ออกแซมนิควีนมีปฏิกิริยาระหว่างยากับยาตัวอื่นอย่างไร? ///// 
ยาออกแซมนิควีนมีปฏิกิริยาระหว่างยากับยาตัวอื่น เช่น 
- การใช้ยาออกแซมนิควีนร่วมกับยา Amodiaquine,  Chloroquine  อาจทำให้                   ระดับยาออกแซมนิควีนในเลือดลดต่ำลงได้ จนอาจส่งผลต่อประสิทธิภาพการรักษา เพื่อเป็นการป้องกันภาวะดังกล่าว  จึงควรหลีกเลี่ยงการใช้ยาร่วมกัน 
- การใช้ยาออกแซมนิควีนร่วมกับยา Metoprolol  อาจทำให้ระดับยา Metoprolol                    ในเลือดสูงขึ้นจนก่อให้เกิดผลข้างเคียงที่รุนแรง  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาออกแซมนิควีนร่วมกับยา Fesoterodine(Antimuscarinic drug)  อาจส่งผลให้กระบวนการเมตาโบไลท์(Metabolite/ทำลายยา)ของยา Fesoterodine เพิ่มขึ้น  จนกระทบต่อประสิทธิภาพการรักษาของยา Fesoterodine  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาออกแซมนิควีนอย่างไร? ///// 
ควรเก็บยาออกแซมนิควีนภายใต้อุณหภูมิห้องที่เย็น  ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ออกแซมนิควีนมีชื่ออื่นอีกไหม? ผลิตจากบริษัทอะไรบ้าง? ///// 
ยาออกแซมนิควีน  มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Mansil 
 ///// บรรณานุกรม ///// 
https://en.wikipedia.org/wiki/Oxamniquine[2017,March11] 
https://www.drugs.com/mtm/oxamniquine.html[2017,March11] 
https://www.drugbank.ca/drugs/DB01096[2017,March11] 
http://www.rxwiki.com/oxamniquine[2017,March11]
