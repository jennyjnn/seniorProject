ไมโตมัยซิน (Mitomycin)
 ///// บทนำ ///// 
ยาไมโตมัยซิน(Mitomycin) เป็นตัวยาที่แยกได้จากเชื้อแบคทีเรียที่ชื่อว่า Streptomyces caespitosus หรือ Streptomyces lavendulae  หากมองจากโครงสร้างไมโตมัยซินยังถูกแบ่งออกเป็น 3 ชนิดย่อย คือ Mitomycin A, Mitomycin B และ Mytomycin C  ในแง่มุมของยารักษาโรคเมื่อกล่าวถึงยาไมโตมัยซินจะหมายถึง “ไมโตมัยซิน-ซี (Mitomycin C)”  ทางคลินิกใช้ยาไมโตไมซิน ซี เป็นยาเคมีบำบัดสำหรับต่อต้านโรคมะเร็งที่เกิดกับอวัยวะในร่างกายได้หลายชนิด ไม่ว่าจะเป็น มะเร็งกระเพาะอาหาร    มะเร็งตับอ่อน   มะเร็งทวารหนัก    มะเร็งกระเพาะปัสสาวะ   มะเร็งเต้านม  มะเร็งปากมดลูก    มะเร็งลำไส้ใหญ่  และอื่นๆ 
รูปแบบเภสัชภัณฑ์ของยาไมโตมัยซิน-ซี(ต่อไปในบทความนี้ขอเรียกว่า “ไมโตมัยซิน”)เป็นยาฉีด และไม่มีสูตรตำรับของยารับประทาน หลังจากฉีดยานี้เข้ากระแสเลือด ยาไมโตมัยซินจะกระจายตัวไปตามอวัยวะต่างๆได้อย่างรวดเร็ว จนทำให้ตัวยาในกระแสเลือดลดลงเป็นปริมาณมากเช่นเดียวกัน  ร่างกายต้องใช้เวลาประมาณ50 นาทีเพื่อกำจัดยานี้ทิ้ง โดยผ่านไปกับปัสสาวะ   การฉีดยานี้เข้าเส้นเลือด(หลอดเลือด)ต้องระวังมิให้เข็มฉีดยาแทงทะลุออกนอกหลอดเลือด เพื่อป้องกันยาไมโตมัยซินหลุดลอดไปสัมผัสกับเนื้อเยื่อบริเวณใกล้เคียงซึ่งจะทำให้เกิดเป็นแผลพุพอง  โดยจะสังเกตจาก เนื้อเยื่อใกล้เคียงรอยแทงเข็มฉีดยานี้จะมีอาการบวมแดง กรณีนี้ ต้องรีบแจ้งแพทย์ทันทีเพื่อการรักษาได้ทันท่วงที่ 
ตัวยาไมโตมัยซินสามารถใช้รักษามะเร็งภายในผนังกระเพาะปัสสาวะโดยปล่อยยานี้ผ่านท่อสวนทางเดินปัสสาวะให้ตัวยาอยู่ในกระเพาะปัสสาวะเป็นเวลานาน 2 ชั่วโมง  จากนั้นจึงให้ผู้ป่วยปัสสาวะทิ้ง  ถือเป็นข้อแตกต่างจากยาเคมีบำบัดอีกหลายตัว 
การใช้ยาไมโตมัยซินให้เกิดประสิทธิผล ยังต้องอาศัยความต่อเนื่องในการมารับการให้ยานี้  ซึ่งผู้ป่วยมะเร็งมักจะได้รับผลข้างเคียงต่างๆหลังการทำเคมีบำบัดที่รวมถึงจากยาไมโตมัยซิน โดยผลข้างเคียงจากยาไมโตมัยซิน เช่น มีอาการ คลื่นไส้อาเจียน  ท้องเสีย  ผมร่วง  กระเพาะปัสสาวะอักเสบ เป็นต้น 
ทั้งนี้ พอสรุป คำเตือน  ข้อควรระวัง และข้อควรปฏิบัติต่างๆ ระหว่างที่ได้รับยาไมโตมัยซิน ดังนี้ 
- ยานี้สามารถกดไขกระดูกทำให้เม็ดเลือดและระดับเกล็ดเลือดลดลง  ระหว่างที่ได้รับยานี้ ผู้ป่วยต้องมาโรงพยาบาลเพื่อรับการตรวจเลือดว่า เกิดความผิดปกติหรือไม่ 
- ห้ามใช้ยาAspirin ขณะที่ได้รับยาไมโตมัยซิน  นอกจากจะมีคำสั่งแพทย์ 
- ป้องกันการตั้งครรภ์ระหว่างที่ได้รับยาชนิดนี้/ยานี้ เพราะยาไมโตมัยซินสามารถส่งผลกระทบ(ผลข้างเคียงรุนแรง)กับทารกในครรภ์ได้อย่างรุนแรง 
- หากพบอาการมี ไข้  หนาวสั่น  มีเลือดปนมากับปัสสาวะ/ปัสสาวะเป็นเลือด หรืออุจจาระเป็นเลือด   ปวดขณะถ่ายปัสสาวะ  หายใจขัด/หายใจลำบาก  ต้องรีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ห้ามเลี้ยงบุตรด้วยน้ำนมของมารดาที่ได้รับยาไมโตมัยซิน 
- ห้ามรับการฉีดวัคซีนขณะที่ใช้ยาไมโตมัยซิน เพราะเสี่ยงต่อการติดเชื้อจากตัววัคซีนนั้นเสียเอง 
- ล้างมือบ่อยครั้งขึ้น  พักผ่อน  นอนหลับ  รับประทานอาหารอย่างเหมาะสมเพื่อให้ร่างกายฟื้นสภาพได้รวดเร็วขึ้น 
- หลีกเลี่ยงการอยู่ในที่ที่มีผู้คนแออัดด้วยเสี่ยงต่อการติดเชื้อได้ง่าย 
อนึ่ง คณะกรรมการอาหารและยาของไทยได้บรรจุยาไมโตมัยซินลงในบัญชียาหลักแห่งชาติ โดยมีเงื่อนไขการใช้งานดังนี้ 
1.ใช้เป็น Alternative drug ของ BCG สำหรับมะเร็งกระเพาะปัสสาวะชนิดเกิดที่ผิวเยื่อเมือกบุกระเพาะปัสสาวะ(Superficial bladder cancer) 
2. ใช้รักษามะเร็งตับ โดยการฉีดเข้าหลอดเลือดแดงเฉพาะที่ที่ส่งเลือดเลี้ยงก้อนมะเร็ง  ที่เรียกการรักษานี้ว่า Transcatheter oily chemoembolization (TOCE) 
3. ใช้รักษามะเร็งทวารหนัก (An Mitomycin  al canal) โดยใช้ร่วมกับรังสีรักษา 
ตัวยาชนิดนี้ ถูกจัดให้เป็นยาควบคุมพิเศษ เราจึงพบเห็นการใช้แต่ในสถาน พยาบาลเท่านั้น และการใช้ยานี้ต้องเป็นไปตามคำสั่งแพทย์แต่เพียงผู้เดียว 
 
 ///// ไมโตมัยซินมีสรรพคุณ(คุณสมบัติ)อย่างไร? ///// 
ยาไมโตมัยซินมีสรรพคุณ/ข้อบ่งใช้ เช่น 
- รักษามะเร็งชนิดต่างๆ เช่น มะเร็งกระเพาะอาหาร  มะเร็งตับอ่อน  มะเร็งกระเพาะปัสสาวะ  มะเร็งเต้านม  มะเร็งปากมดลูก  มะเร็งระบบศีรษะและลำคอ 
 
 ///// ไมโตมัยซินมีกลไกการออกฤทธิ์อย่างไร? ///// 
กลไกการออกฤทธิ์ของยาไมโตมัยซินคือ ตัวยาจะเข้าทำลายสารพันธุกรรม  อย่างเช่น RNA และ DNA ในเซลล์มะเร็ง ทำให้เซลล์มะเร็งหมดความสามารถในการแบ่งตัวและตายลง 
 
 ///// ไมโตมัยซินมีรูปแบบการจัดจำหน่ายอย่างไร? ///// 
ยาไมโตมัยซินมีรูปแบบการจัดจำหน่าย เช่น 
- ยาฉีด ที่บรรจุตัวยา Mitomycin ขนาด 2 , 5 , 10 , 20 และ 40 มิลลิกรัม/ขวด 
ลักษณะเป็นยาผงแห้งปราศจากเชื้อ 
 
 ///// ไมโตมัยซินมีขนาดบริหารยาอย่างไร? ///// 
ยาไมโตมัยซินใช้รักษาโรคมะเร็งได้หลากหลายชนิด ขนาดยาขึ้นกับแต่ละชนิดของมะเร็ง  เม็ดเลือด  และสภาพร่างกายแต่ละผู้ป่วย ในบทความนี้ขอยกตัวอย่างเฉพาะขนาดยาในบางโรคมะเร็งเท่านั้น เช่น 
ก. สำหรับมะเร็งกระเพาะปัสสาวะ: 
- ผู้ใหญ่: หยอดยาเข้าทางท่อปัสสาวะขนาด 40 มิลลิกรัม ตามคำสั่งแพทย์ 
ข. สำหรับมะเร็งกระเพาะอาหารและมะเร็งตับอ่อน:  การใช้ยาไมโตมัยซินกับผู้ป่วยมะเร็งกลุ่มนี้จะกระทำเมื่อการใช้ยาเคมีบำบัดอื่นไม่ได้ผล หรือแพทย์พิจารณาเล็งเห็นประโยชน์จากการใช้ยานี้ร่วมกับผู้ป่วยมะเร็งที่ได้รับการทำเคมีบำบัดด้วยยาชนิดอื่นอยู่แล้ว 
- ผู้ใหญ่: ก่อนใช้ยาผู้ป่วยต้องได้รับการตรวจความสมบูรณ์และปริมาณเม็ดเลือดว่ามีความพร้อมที่จะได้รับยาไมโตมัยซินเสียก่อน อาจต้องใช้เวลา 6–8 สัปดาห์เพื่อรอให้เลือดของผู้ป่วยมีความสมบูรณ์เต็มที่  จากนั้นให้ยาผ่านทางหลอดเลือดครั้งเดียวขนาด 20 มิลลิกรัม/พื้นที่ผิวของร่างกาย  1 ตารางเมตร 
อนึ่ง: 
- ทั่วไป จะไม่ใช้ยาไมโตมัยซินเป็นยาเดี่ยวเพื่อรักษาโรคมะเร็ง แต่จะใช้ร่วมกับ             ยาเคมีบำบัดตัวอื่น 
- การเตรียมยานี้เพื่อฉีดให้ผู้ป่วย ให้ผสมยาด้วยน้ำกลั่นปริมาณ 10, 40 หรือ 
	 80 มิลลิลิตร ตามคำแนะนำในเอกสารกำกับยาก่อนฉีดให้ผู้ป่วย 
- กรณีพบอาการ ปวด บวม แดง บริเวณที่ได้รับการฉีดยา ให้ใช้ผ้าเย็นประคบเพื่อลดอาการปวด แล้วรีบแจ้งแพทย์ให้ทราบโดยเร็ว 
- เด็ก: ปัจจุบัน ยังไม่มีข้อมูลด้านความปลอดภัยและขนาดยานี้ในผู้ป่วยเด็ก 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไมโตมัยซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
การใช้ยาไมโตมัยซินต้องอาศัยความต่อเนื่อง  การใช้ยานี้กับผู้ป่วยต้องเป็นไปตามที่แพทย์กำหนด  หากผู้ป่วยไม่สามารถมารับการฉีดยานี้ตามนัด  ควรติดต่อแพทย์/พยาบาล/บุคคลากรทางการแพทย์ที่ตรวจรักษาเพื่อทำการนัดหมายการให้ยาครั้งใหม่โดยเร็ว 
 
 ///// ไมโตมัยซินมีผลไม่พึงประสงค์อย่างไร? ///// 
ยาไมโตมัยซินสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบเลือด: เช่น เกิดภาวะเกล็ดเลือดต่ำแต่อาการนี้จะกลับมาเป็นปกติหลังหยุดใช้ยาไปแล้วประมาณ 10 สัปดาห์  นอกจากนี้ยังก่อให้เกิดพิษ(กดไขกระดูกรุนแรง)ต่อไขกระดูกและมีภาวะเม็ดเลือดขาวต่ำ 
- ผลต่อผิวหนัง: เช่น มีอาการผมร่วง   มีการติดเชื้อของผิวหนัง  เนื้อเยื่อผิวหนังอักเสบเฉียบพลัน 
- ผลต่อระบบทางเดินหายใจ: เช่น หายใจขัด   เกิดพิษ(ผลข้างเคียงรุนแรง)ต่อปอด/ปอดอักเสบ 
- ผลต่อไต: เช่น ระดับ Creatinine ในเลือด เพิ่มขึ้น 
- ผลต่อระบบหัวใจและหลอดเลือด: เช่น หัวใจล้มเหลว  บวมตามร่างกาย 
- ผลต่อระบบประสาท: เช่น มีไข้  ปวดศีรษะ  ง่วงนอน 
- ผลต่อสภาพจิตใจ: เช่น รู้สึกสับสน 
- ผลต่อระบบทางเดินอาหาร: เช่น เบื่ออาหาร  คลื่นไส้อาเจียน  ท้องเสีย 
- ผลต่อท่อปัสสาวะ: เช่น เกิดภาวะเนื้อตายเฉพาะส่วนในท่อปัสสาวะ  และอาจมีภาวะเนื้อตายเฉพาะส่วนที่องคชาติ 
 
 ///// มีข้อควรระวังการใช้ไมโตมัยซินอย่างไร? ///// 
มีข้อควรระวังการใช้ยาไมโตมัยซิน เช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยานี้กับสตรีมีครรภ์ และสตรีในภาวะให้นมบุตร 
- ระวังการแทงเข็มฉีดยาทะลุหลอดเลือด จนทำให้ตัวยาไหลไปสัมผัสเนื้อเยื่อบริเวณรอบนอกเส้นเลือดซึ่งจะส่งผลให้เนื้อเยื่อเหล่านั้นอักเสบจนอาจเกิดเนื้อตายเฉพาะส่วน 
- แพทย์จะเป็นผู้กำหนดและนัดหมายการให้ยานี้กับผู้ป่วยได้อย่างเหมาะสมที่สุด 
- ผู้ที่จะใช้ยานี้ได้จะต้องผ่านเกณฑ์การตรวจคัดกรองผลเลือดของร่างกายเสียก่อนแพทย์จะไม่ใช้ยานี้รักษามะเร็งขณะที่ระดับเลือดในร่างกายผู้ป่วยยังไม่สมบูรณ์ 
- มาโรงพยาบาลรับการตรวจร่างกาย  การตรวจเลือด เช่น ดูการทำงานของไตตามที่แพทย์นัดหมายทุกครั้ง 
- *การได้รับยานี้เกินขนาดจะทำให้เกิด ภาวะกดไขกระดูกรุนแรง  มีไข้   คลื่นไส้  อาเจียน  กรณีนี้แพทย์จะรักษาตามอาการ(การรักษาประคับประคองตามอาการ) 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไมโตมัยซินด้วย) ยาแผนโบราณ    อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไมโตมัยซินมีปฏิกิริยาระหว่างยากับยาตัวอื่นอย่างไร? ///// 
ยาไมโตมัยซินมีปฏิกิริยาระหว่างยากับยาตัวอื่น เช่น 
- ห้ามผสมยาอื่นลงในขวดยาเตรียมของยาไมโตมัยซินเพื่อฉีดให้ผู้ป่วยพร้อมกัน 
เพราะจะก่อให้เกิดภาวะยาเข้ากันไม่ได้กับยาไมโตมัยซิน(เช่น ยาตกตะกอน)  กลุ่มยาดังกล่าว  เช่นยา  Aztreonam, Cefepime, Etoposide phosphate, Filgrastim, Gemcitabine, Piperacillin, Sargramostim, Topotecan, และ Vinorelbin 
- ห้ามใช้ยาไมโตมัยซินร่วมกับ ยาAdalimumab  เพราะจะทำให้ร่างกายมีภาวะติดเชื้อได้ง่าย 
- ห้ามใช้ยาไมโตมัยซินร่วมกับ ยาFluorouracil  ด้วยเสี่ยงต่อภาวะเม็ดเลือดโดนทำลาย และมีอาการไตวายตามมา 
- ห้ามใช้ยาไมโตมัยซินร่วมกับ ยาVinblastine  เพราะจะก่อให้เกิดพิษต่อปอด/ปอดอักเสบของผู้ป่วย 
 
 ///// ควรเก็บรักษาไมโตมัยซินอย่างไร? ///// 
ควรเก็บรักษายาไมโตมัยซิน ดังนี้ เช่น 
- เก็บยาฉีดที่เป็นผงแห้งได้ที่อุณหภูมิ 15–30 องศาเซลเซียส(Celsius) 
- กรณีเตรียมยาเป็นสารละลายแล้วสามารถเก็บที่อุณหภูมิ 15–25 องศาเซลเซียสได้นาน 1 สัปดาห์ หรือเก็บที่อุณหภูมิ 2–8 องศาเซลเซียส สามารถเก็บได้นาน 2 สัปดาห์ 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- ห้ามเก็บยาในช่องแช่แข็งตู้เย็น  ไม่เก็บยาที่หมดอายุ 
- เก็บยาให้พ้นมือเด็กและสัตว์เลี้ยง 
 
 ///// ไมโตมัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาไมโตมัยซิน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Kyowa, Mitomycin C 
 ///// บรรณานุกรม ///// 
http://chemocare.com/chemotherapy/drug-info/mitomycin.aspx [2018,April7] 
https://en.wikipedia.org/wiki/Mitomycins [2018,April7] 
http://www.mims.com/thailand/drug/info/mitocin/?type=brief [2018,April7] 
https://www.drugs.com/pro/mitomycin.html [2018,April7] 
https://www.drugs.com/dosage/mitomycin.html [2018,April7] 
http://drug.fda.moph.go.th:81/nlem.in.th/medicine/essential/list/132#item-8769 [2018,April7] 
http://www.mims.com/thailand/drug/info/mitocin/?type=brief [2018,April7]
