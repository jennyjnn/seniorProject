ฟีนิลโพรพาโนลามีน (Phenylpropanolamine)
 ///// บทนำ ///// 
ยาฟีนิลโพรพาโนลามีน (Phenylpropanolamine) เป็นสารเคมีที่มีสูตรโครงสร้างหลักเหมือนกับสาร Norephedrine (สารสื่อประสาทชนิดหนึ่งที่มีหน้าที่หลายอย่าง เช่น เกี่ยวข้องกับประสาทอัตโนมัติ) และสาร Nor pseudoephedrine (สารกระตุ้นให้สมองตื่นตัว/stimulant ชนิดหนึ่ง) จึงทำให้มีคุณสมบัติออกฤทธิ์ต่อระบบประสาทได้ด้วย 
ในสหรัฐอเมริกาได้ยกเลิกการใช้ยาตัวนี้จากท้องตลาด เพราะก่อให้เกิดความเสี่ยงของโรคหลอดเลือดสมอง (Stroke) โดยเฉพาะในสตรีวัยรุ่น แต่ในแถบยุโรปยังมีจำหน่ายอยู่โดยจัดเป็นหมวดยาที่ช่วยบรรเทาอาการของหวัดและมีอาการไอร่วมด้วย 
สำหรับในประเทศไทยเรายังมีจำหน่ายอยู่บ้างทั้งในรูปแบบ ยาเดี่ยว และยาผสมทั้งชนิดน้ำและชนิดเม็ด 
หากศึกษาจากข้อมูลเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) ของยาจะพบว่า ฟีนิลโพรพาโนลามีนถูกดูดซึมได้ดีจากระบบทางเดินอาหาร ใช้เวลาไม่เกิน 1 - 2 ชั่วโมงก็ทำให้ระดับยาในเลือดเพิ่มได้สูงสุด ตับจะคอยเปลี่ยนโครงสร้างทางเคมีของยา และร่างกายคนต้องใช้เวลา 3 - 5 ชั่วโมงเพื่อกำจัดยาออกไปจากกระแสเลือด 50% โดยผ่านไปกับน้ำปัสสาวะเสียเป็นส่วนมาก ด้านหนึ่งของการออกฤทธิ์ของยานี้จะส่งผลถึงระบบการทำงานของหัวใจ รวมถึงยังมีผลข้างเคียงเกี่ยวกับระบบหลอดเลือด ดังนั้นการใช้ยาให้ปลอดภัยถูกต้องเหมาะสม จึงต้องขึ้นกับดุลยพินิจของแพทย์ผู้รักษาเท่านั้น 
 ///// ยาฟีนิลโพรพาโนลามีนมีสรรพคุณ (คุณสมบัติ) อย่างไร? ///// 
ยาฟีนิลโพรพาโนลามีนมีสรรพคุณใช้บรรเทารักษาอาการหวัดคัดจมูก 
 ///// ยาฟีนิลโพรพาโนลามีนมีกลไกการออกฤทธิ์อย่างไร? ///// 
ฟีนิลโพรพาโนลามีนเป็นสารที่ออกฤทธิ์คล้ายกับสารสื่อประสาทในระบบประสาทอัตโนมัติ (Sympathomimetic) ลดการบวมและการหลั่งสารคัดหลั่งของเยื่อเมือก จึงทำให้การคัดจมูกของผู้ป่วยมีอาการดีขึ้น 
 ///// ยาฟีนิลโพรพาโนลามีนมีรูปแบบการจัดจำหน่ายอย่างไร? ///// 
ยาฟีนิลโพรพาโนลามีนมีรูปแบบการจัดจำหน่ายดังนี้ 
- ยาเม็ด ขนาดความแรง 25 มิลลิกรัม/เม็ด 
- ยาเม็ด ชนิดผสมร่วมกับยาอื่นขนาด 12.5 และ 25 มิลลิกรัม/เม็ด 
- ยาน้ำผสมร่วมกับยาชนิดอื่น ขนาด 5 และ 12.5 มิลลิกรัม/5 มิลลิลิตร 
 ///// ยาฟีนิลโพรพาโนลามีนมีขนาดรับประทานอย่างไร? ///// 
ยาฟีนิลโพรพาโนลามีนมีขนาดรับประทานเพื่อบรรเทาอาการคัดจมูกน้ำมูกไหลดังนี้ 
- ผู้ใหญ่: รับประทาน 25 มิลลิกรัมทุกๆ 4 ชั่วโมง 
- เด็กอายุ 2 - 6 ปี: รับประทาน 6.25 มิลลิกรัมทุก 4 ชั่วโมง ขนาดรับประทานสูงสุดไม่เกิน 37.5 มิลลิกรัม/วัน 
- เด็กอายุ 7 - 12 ปี: รับประทาน 12.5 มิลลิกรัมทุก 4 ชั่วโมง ขนาดรับประทานสูงสุดไม่เกิน 75 มิลลิกรัม/วัน 
- เด็กอายุมากกว่า 12 ปี: รับประทาน 25 มิลลิกรัมทุกๆ 4 ชั่วโมง ขนาดรับประทานสูง สุดไม่เกิน 150 มิลลิกรัม/วัน 
- เด็กอายุต่ำกว่า 2 ปี: ขนาดยาขึ้นกับดุลพินิจของแพทย์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฟีนิลโพรพาโนลามีน ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาฟีนิลโพรพาโนลามีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟีนิลโพรพาโนลามีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาฟีนิลโพรพาโนลามีนมีผลไม่พึงประสงค์อย่างไร? ///// 
ยาฟีนิลโพรพาโนลามีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น อาจเกิดอาการชักในผู้ป่วยบางราย ประสาทหลอน หัวใจเต้นเร็ว วิงเวียน ง่วงนอน ปวดศีรษะ นอนไม่หลับ วิตกกังวล คลื่นไส้ อาเจียน และเหงื่อออกมาก เป็นต้น 
 ///// มีข้อควรระวังการใช้ยาฟีนิลโพรพาโนลามีนอย่างไร? ///// 
มีข้อควรระวังการใช้ยาฟีนิลโพรพาโนลามีนดังนี้ 
- ห้ามใช้กับผู้ที่มีประวัติแพ้ยาฟีนิลโพรพาโนลามีน 
- ห้ามใช้ยานี้กับผู้ป่วยด้วยโรคต้อหิน โรคความดันโลหิตสูง โรคต่อมลูกหมากโต ภาวะลำไส้อุดตัน 
- ห้ามใช้ยานี้กับหญิงตั้งครรภ์ด้วยส่งผลกระทบต่อทารกในครรภ์มารดา 
- ไม่ควรใช้ยานี้เกิน 3 - 5 วัน และควรหลีกเลี่ยงการใช้ยาติดต่อกันเกิน 3 เดือน 
- ระวังการใช้ยากับเด็กรวมถึงผู้ป่วยด้วยโรคหัวใจ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟีนิลโพรพาโนลามีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาฟีนิลโพรพาโนลามีนมีปฏิกิริยาระหว่างยากับยาตัวอื่นอย่างไร? ///// 
ยาฟีนิลโพรพาโนลามีนมีปฏิกิริยาระหว่างยากับยาตัวอื่นดังนี้ 
- การใช้ยาฟีนิลโพรพาโนลามีนร่วมกับยาแก้ปวด เช่น Tamadol อาจเพิ่มความเสี่ยงทำให้ผู้ป่วยมีอาการชัก หากไม่มีความจำเป็นควรหลีกเลี่ยงการใช้ยาร่วมกัน 
- การใช้ยาฟีนิลโพรพาโนลามีนร่วมกับยาลดน้ำหนัก เช่น Phentermine อาจก่อให้เกิดผลต่อระบบการทำงานของหัวใจ เช่น มีอาการเจ็บหน้าอก หัวใจเต้นเร็วมาก/หัวใจเต้นระรัว วิงเวียน เป็นลม ขา-เท้าบวม จากอาการข้างต้นจึงห้ามใช้ยาร่วมกัน 
- การใช้ยาฟีนิลโพรพาโนลามีนร่วมกับยารักษาโรคพาร์กินสัน เช่น Selegiline สามารถทำให้ความดันโลหิตสูงมาก จนถึงขั้นเสียชีวิต (ตาย) ได้ หากต้องใช้ยาร่วมกันควรต้องหยุดการใช้ยา Selegiline อย่างน้อย 14 วัน 
- การใช้ยาฟีนิลโพรพาโนลามีนในผู้ป่วยโรคหัวใจ สามารถกระตุ้นให้ร่างกายสูบฉีดโลหิตมากขึ้น และเพิ่มความต้องการออกซิเจนของร่างกายมากขึ้น อาจเกิดภาวะความดันโลหิตสูง หัวใจเต้นผิดจังหวะ หัวใจขาดเลือดจนถึงขั้นเสียชีวิต หากไม่มีความจำเป็นใดๆควรหลีกเลี่ยงการใช้ยากับผู้ป่วยโรคหัวใจ 
 ///// ควรเก็บรักษายาฟีนิลโพรพาโนลามีนอย่างไร? ///// 
ควรเก็บยาฟีนิลโพรพาโนลามีนชนิดรับประทานที่อุณหภูมิระหว่าง 20 - 25 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาฟีนิลโพรพาโนลามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟีนิลโพรพาโนลามีนที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Phenylpropanolamine#Legal_status [2014,Oct11]
	2 http://www.mims.com/THAILAND/Home/GatewaySubscription/?generic=phenylpropanolamine [2014,Oct11]
	3 http://www.drugs.com/dosage/phenylpropanolamine.html [2014,Oct11]
	4 http://www.drugs.com/sfx/phenylpropanolamine-side-effects.html [2014,Oct11]
	5 http://druginfosys.com/Drug.aspx?drugCode=569&amp;drugName=&amp;type=4 [2014,Oct11]
	6 http://druginfosys.com/Drug.aspx?drugCode=569&amp;drugName=Phenylpropanolamine%20(HCl)&amp;type=11 [2014,Oct11]
	7 http://www.drugs.com/pregnancy/phenylpropanolamine.html [2014,Oct11]
	8 http://dailymed.nlm.nih.gov/dailymed/lookup.cfm?setid=0b2249cb-ecf4-4be9-a6b2-0fe6ca2a7a36 [2014,Oct11]
