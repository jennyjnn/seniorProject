ยาหยอดตาซิลเวอร์ไนเตรท (Silver nitrate ophthalmic solution)
 ///// บทนำ ///// 
ยาหยอดตาซิลเวอร์ไนเตรท(Silver nitrate ophthalmic solution) เป็นสารประกอบประเภทอนินทรีย์ มีสูตรเคมีคือ “AgNO3” มีลักษณะเป็นผงผลึกสีขาวที่ละลายน้ำได้ดี  ในปี ค.ศ.1881 (พ.ศ. 2424) ถูกค้นพบว่า  สารซิลเวอร์ไนเตรทมีคุณสมบัติฝาดสมาน(Astringent,สารช่วยกระชับปากบาดแผลให้ชิดกัน แผลจึงติดได้เร็วขึ้น) และสามารถยับยั้งการเจริญเติบโตของแบคทีเรียทั้งชนิดแกรมบวก(Gram +)และแกรมลบ(Gram -) จึงถูกนำมาใช้เป็นยาหยอดตาในเด็กทารกแรกเกิดเพื่อป้องกันตาติดเชื้อโกโนเรีย(Gonorrhea,  โรคหนองใน)จากมารดาซึ่งอาจเป็นสาเหตุทำให้ตาของเด็กทารกบอด 
ปัจจุบันทางการแพทย์ได้ใช้ยาปฏิชีวนะอื่นๆอีกหลายขนานแทนการใช้ยาหยอดตาซิลเวอร์ไนเตรทกับเด็กทารกแล้ว  ความเข้มข้นของซิลเวอร์ไนเตรทที่ใช้ในสูตรตำรับยาหยอดตาไม่ควรเกิน 1%  การใช้ยาความเข้มข้นมากกว่านี้ อาจส่งผลเสียกับตา เช่น ทำให้กระจกตาขุ่นถาวร หรือเกิดต้อกระจก 
การใช้ยาหยอดตาซิลเวอร์ไนเตรท ต้องระวังมิให้ยาหกเปรอะเปื้อนผิวหนัง หรือเสื้อผ้า  ด้วยจะจับเป็นคราบติดทนนาน  นอกจากนี้การใช้ยาซิลเวอร์ไนเตรทรูปแบบสารละลายขนาดความเข้มข้น 0.5% ยังสามารถนำมาเป็นยาทาผิวหนังในการรักแผลไหม้ได้อีกด้วย 
ข้อห้ามและข้อควรระวังบางประการที่ผู้บริโภคควรทราบก่อนใช้ยาประเภทซิลเวอร์ไนเตรท มีดังนี้ เช่น 
- หลีกเลี่ยงการใช้ยานี้ทั้งชนิดยาหยอดตาหรือชนิดสารละลายกับผู้ที่มีประวัติแพ้ ยา/แพ้สารซิลเวอร์ไนเตรท 
- ห้ามนำยาซิลเวอร์ไนเตรทมาใช้ผิดวิธี เช่น  นำสารละลายซิลเวอร์ไนเตรทที่ใช้รักษาแผลไฟไหม้ มาหยอดตา หรือป้ายแผลในปาก 
- หลีกเลี่ยงการใช้ยาซิลเวอร์ไนเตรท ทาหรือสัมผัสกับแผลเปิด  แผลฉีกขาด                 ด้วยจะทำให้เกิดอาการระคายเคืองอย่างมากกับเนื้อเยื่อ/แผลที่สัมผัสยานี้ 
- หลีกเลี่ยงการใช้ยาซิลเวอร์ไนเตรททาบริเวณใบหน้า  ด้วยจะก่อให้เกิดคราบของตัวยาจับแน่นที่ผิวหนัง 
- การใช้ยาหยอดตาซิลเวอร์ไนเตรทมากเกินไป อาจทำให้เกิดภาวะเยื่อตาอักเสบตามมา 
ทั้งนี้ เราอาจจะพบเห็นการใช้ยาหยอดตาซิลเวอร์ไนเตรทสำหรับเด็กแรกคลอดแต่ในสถานพยาบาลเท่านั้น  และหากมีข้อสงสัยเกี่ยวกับการใช้ยานี้ สามารถสอบถาม                    ข้อมูลเพิ่มเติมได้จากแพทย์หรือจากเภสัชกรตามร้านขายยาได้โดยทั่วไป 
 
 ///// ยาหยอดตาซิลเวอร์ไนเตรทมีสรรพคุณ(คุณสมบัติ)อย่างไร? ///// 
ยาหยอดตาซิลเวอร์ไนเตรทมีสรรพคุณ/ข้อบ่งใช้เพื่อ 
- ป้องกันการติดเชื้อโกโนเรีย/หนองในที่ตาของเด็กทารกแรกเกิด 
 
 ///// ยาหยอดตาซิลเวอร์ไนเตรทมีกลไกการออกฤทธิ์อย่างไร? ///// 
ยาหยอดตาซิลเวอร์ไนเตรท มีกลไกการออกฤทธ์เป็นยาฝาดสมาน จะส่งผลตกตะกอนสารโปรตีนของตัวแบคทีเรีย  ทำให้วงจรการดำรงชีวิตของแบคทีเรียถูกยับยั้งไม่สามารถเจริญเติบโต  หยุดกระจายพันธุ์ และตายลงในที่สุด จากกลไกนี้ส่งผลให้เกิดฤทธิ์การรักษาได้ตามสรรพคุณ 
 
 ///// ยาหยอดตาซิลเวอร์ไนเตรทมีรูปแบบการจัดจำหน่ายอย่างไร? ///// 
ยาหยอดตาซิลเวอร์ไนเตรท มีรูปแบบการจัดจำหน่ายเป็น ยาหยอดตาที่มีส่วนประกอบของสารเคมี Silver nitrate ขนาดความเข้มข้น 0.5 – 1% 
 
 ///// ยาหยอดตาซิลเวอร์ไนเตรทมีขนาดการบริหารยาอย่างไร? ///// 
ยาหยอดตาซิลเวอร์ไนเตรทมีขนาดการบริหารยา/ใช้ยา สำหรับเด็กทารกแรกเกิดที่คลอดจากครรภ์มารดาไม่เกิน 1 ชั่วโมง ให้ใช้ยาหยอดตานี้  ขนาดความเข้มข้น 1%  หยอดตาแต่ละข้างเพียง 2 หยด  รอ 30 วินาที เพื่อให้ยาออกฤทธิ์จากนั้นให้เช็ดทำความสะอาดรอบตาทารก เพื่อเอายาที่เปื้อนออก  เป็นการป้องกันการระคายเคืองและการเกิดคราบติดบริเวณรอบๆตา 
อนึ่ง ก่อนการหยอดตาให้ทารก  บุคลากรทางการแพทย์จะทำความสะอาดเช็ด	 ล้างคราบเลือดและเมือกออกจากบริเวณรอบๆตา ใบหน้า และร่างกายของทารก ซึ่งเป็นการป้องกันการปนเปื้อนขณะหยอดตาให้ทารก 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาหยอดตาซิลเวอร์ไนเตรท  ผู้ป่วย/มารดาควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น มีบาดแผลตามร่างกาย รวมทั้งกำลังกินยา/ใช้ยาอะไรอยู่	  เพราะยาหยอดตาซิลเวอร์ไนเตรท อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่มารดกิน/ที่ใช้อยู่ก่อนที่ตัวยานั้นๆอาจผ่านไปสู่ทารกในครรภ์ได้ 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิด	  ผลข้างเคียงได้ 
 ///// หากลืมหยอดตาควรทำอย่างไร? ///// 
การใช้ยาหยอดตาซิลเวอร์ไนเตรท หยอดตาให้ทารกแรกคลอด ควรกระทำภายใน 1 ชั่วโมงหลังจากการคลอดโดยมีคำสั่งของแพทย์กำกับ  บุคลากรทางการแพทย์จะปฏิบัติตามตารางการให้ยาและใช้หัตถการอย่างเหมาะสม  การลืมหยอดตาให้ทารกแรกเกิดจึงมีโอกาสเกิดขึ้นได้น้อยมาก 
 
 ///// ยาหยอดตาซิลเวอร์ไนเตรทมีผลไม่พึงประสงค์อย่างไร? ///// 
ยาหยอดตาซิลเวอร์ไนเตรทสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ได้ดังนี้ เช่น  ทำให้เยื่อตาอักเสบชนิดไม่ติดเชื้อเล็กน้อยหลังจากหยอดยาไปแล้ว ประมาณ6 ชั่วโมง  ซึ่งก่อให้เกิดการระคายเคืองในตา  และหากตัวยาเปรอะเปื้อนผิวหนัง จะเกิดคราบเกาะผิวหนังติดทนทาน 
 
 ///// มีข้อควรระวังการใช้ยาหยอดตาซิลเวอร์ไนเตรทอย่างไร? ///// 
มีข้อควรระวังการใช้ยาหยอดตาซิลเวอร์ไนเตรท เช่น 
- หลีกเลี่ยงการใช้ยานี้กับทารกที่มารดาแพ้ยานี้ 
- ห้ามใช้ยาหยอดตาซิลเวอร์ไนเตรทหยอดตาซ้ำเป็นครั้งที่ 2 ในวันและเวลา	 เดียวกัน ด้วยจะสร้างความเสียหายต่อกระจกตาของทารกจนอาจเป็นเหตุให้ตาบอด 
- ห้ามปรับขนาดการหยอดตาโดยไม่มีคำสั่งจากแพทย์ 
- ห้ามใช้ยานี้ที่มีสภาพเปลี่ยนไปจากลักษณะเดิม เช่น สียาเปลี่ยนไป หรือน้ำยาตกตะกอน หรือมีเศษผงปนเปื้อนในน้ำยา 
- หลีกเลี่ยง/ห้ามมิให้ยาหยอดตาซิลเวอร์ไนเตรทสัมผัสกับผิวหนังที่มีแผลเปิด  ด้วยจะทำให้ระคายเคืองอย่างมากที่แผลนั้น 
- กรณีที่ยานี้ หก รด เปรอะเปื้อน ผิวหนัง ให้ใช้น้ำกลั่นหรือสารละลายโซเดียมคลอไรด์/น้ำเกลือขนาดความเข้มข้น 0.9%(Sodium chloride solution 0.9%) ทำการชะล้างออกทันที 
- นำทารกที่ได้รับยานี้มาพบแพทย์/มาโรงพยาบาลตามแพทย์นัดทุกครั้ง หรือกรณีมีอาการผิดปกติของตาทารกหลังจากใช้ยานี้ ให้รีบนำทารกมาพบแพทย์/มาโรงพยาบาลทันที 
- ห้ามใช้ยาที่หมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาหยอดตาซิลเวอร์ไนเตรทด้วย) ยาแผนโบราณทุกชนิด   อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง  ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ยาหยอดตาซิลเวอร์ไนเตรทมีปฏิกิริยาระหว่างยากับยาตัวอื่นอย่างไร? ///// 
ยาหยอดตาซิลเวอร์ไนเตรทมีปฏิกิริยาระหว่างยากับยาตัวอื่น เช่น 
- ห้ามใช้ยาหยอดตาซิลเวอร์ไนเตรทร่วมกับยา Sulfacetamide ชนิดป้ายตา
ด้วยจะเกิดการทำปฏิกิริยาระหว่างยาซึ่งกันและกัน ส่งผลให้ตัวยาทั้งสองชนิดรวมตัวและเกิดการตกตะกอนของยาหยอดตาซิลเวอร์ไนเตรทจนทำให้ประสิทธิภาพการรักษาด้อยลงไป และตะกอนที่เกิดขึ้นอาจเป็นอันตรายต่อตาได้ เช่น เกิดกระจกตาเป็นแผล 
 ///// ควรเก็บรักษายาหยอดตาซิลเวอร์ไนเตรทอย่างไร? ///// 
ควรเก็บยาหยอดตาซิลเวอร์ไนเตรท ภายใต้อุณหภูมิ 15 – 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ยาหยอดตาซิลเวอร์ไนเตรทมีชื่ออื่นอีกไหม? ผลิตจากบริษัทอะไรบ้าง? ///// 
ยาหยอดตาซิลเวอร์ไนเตรท ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Silver_nitrate [2017,Jan21] 
http://www.medicalcorps.org/pharmacy/Silvernitrate.html [2017,Jan21] 
https://www.drugs.com/monograph/silver-nitrate.html [2017,Jan21] 
https://www.ncbi.nlm.nih.gov/pubmed/808790 [2017,Jan21] 
http://www.mims.com/philippines/drug/info/silver%20nitrate?mtype=generic [2017,Jan21] 
http://www.brooksidepress.org/Products/Military_OBGYN/Pharmacy/Silvernitrate.html [2017,Jan21] 
https://www.drugs.com/monograph/silver-nitrate.html [2017,Jan21] 
https://www.drugs.com/drug-interactions/silver-nitrate-ophthalmic-with-sulfacetamide-sodium-ophthalmic-2062-0-2121-0.html [2017,Jan21] 
http://www.trademarkia.com/deydrop-73477158.html [2017,Jan21] 
http://pharm-sci.tbzmed.ac.ir/Drug-Information/Integrative%20Medicine%20Professional%20Access/ProfDrugs/SilverNitratepd.html#t [2017,Jan21]
