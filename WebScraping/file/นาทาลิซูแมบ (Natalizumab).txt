นาทาลิซูแมบ (Natalizumab)
 ///// บทนำ ///// 
ยานาทาลิซูแมบ(Natalizumab) เป็นยาในกลุ่ม โมโนโคลนอล แอนติบอดิ (Monoclonal Antibodies) นักวิทยาศาสตร์มีความเชื่อว่ายานี้จะลดบทบาทการทำงานของเซลล์ที่คอยกระตุ้นการอักเสบต่างๆของร่างกาย  ทางคลินิกจึงนำมาใช้บำบัดอาการของโรคภูมิคุ้มกันเล่นงานตนเอง(โรคออโตอิมมูน) อย่างเช่น  โรคปลอกประสาทเสื่อมแข็ง(Multiple Sclerosis) และ โรคโครห์น(Crohn’s disease) 
รูปแบบเภสัชภัณฑ์ของยานาทาลิซูแมบเป็นยาชนิดฉีด ตัวยาสามารถอยู่ในร่างกายได้นานประมาณ 7–15 วัน ผู้ป่วยจะต้องได้รับยานี้ทุก 4 สัปดาห์  และอาการป่วยจะต้องดีขึ้นเป็นลำดับภายในระยะเวลาการใช้ยา 12 สัปดาห์  ยานาทาลิซูแมบเคยถูกเพิกถอนทะเบียนเมื่อปี ค.ศ.2004 (พ.ศ.2547)ด้วยมีข้อมูลเกี่ยวพันการใช้ยาชนิดนี้ร่วมกับยา Interferon beta-1a หรือใช้ร่วมกับยารักษา Multiple sclerosis ตัวอื่นแล้วก่อให้เกิดความเสียหายต่อสมองหรือที่เรียกกันว่า Progressive multifocal leukoencephalophathy หรือย่อว่า PML  อย่างไรก็ตามได้มีการทบทวนข้อมูลด้านความปลอดภัยกันอีกครั้ง ทำให้ยานาทาลิซูแมบถูกนำกลับมาใช้ใหม่ในปี ค.ศ.2006 (พ.ศ.2549) โดยการใช้รักษาเป็นไปในลักษณะของยาเดี่ยว ไม่ใช้ร่วมกับยาอื่น ทั้งนี้เพื่อเป็นการหลีกเลี่ยงอาการโรค PML ดังกล่าว 
อาจสรุปข้อมูลสำคัญๆของยานาทาลิซูแมบที่ผู้บริโภค/ผู้ป่วยควรทราบดังนี้ 
- ห้ามใช้กับผู้แพ้ยานี้ 
- ยานาทาลิซูแมบในรูปแบบยาแผนปัจจุบัน เป็นยาประเภทกดภูมิต้านทาน(ภูมิคุ้มกัน หรือภูมิคุ้มกันต้านทานโรค)ที่สกัดได้จากโปรตีนของสัตว์เลี้ยงลูกด้วยนม อย่างเช่น หนู (Mouse)  ดังนั้น กรณีผู้ป่วยที่มีประวัติแพ้โปรตีนจากสัตว์ประเภทหนู จึงห้ามใช้ยานี้โดยเด็ดขาด 
- *ผู้ป่วยบางรายจะเริ่มมีอาการข้างเคียง(ผลข้างเคียง)จากยานาทาลิซูแมบตั้งแต่เริ่มต้นการให้ยานี้ซึ่งมักแสดงอาการหลังจากได้รับยานี้ไปแล้วประมาณ 2 ชั่วโมง โดยสังเกตจากเกิดอาการ วิงเวียน  มีไข้  ใบหน้าแดง  รู้สึกหนาวสะท้าน  ความดันโลหิตต่ำ  หายใจขัด/หายใจลำบาก   เกิดผื่นคัน  ลมพิษ  ซึ่งหากพบเห็นเหตุการณ์ดังกล่าว ต้องรีบแจ้ง แพทย์ พยาบาล ทันที 
- กรณีที่ผู้ป่วยได้รับยาชนิดใดอยู่ก่อน ต้องแจ้งให้ แพทย์ พยาบาล เภสัชกร ทราบทุกครั้ง โดยเฉพาะอย่างยิ่งยาต่อไปนี้ เช่น  Mercaptopurine, Adalimumab, Azathioprine,  Certolizumab, Cyclosporine, Etanercept, Golimumab, Infliximab, หรือ Methotrexate  เพราะการใช้ยานาทาลิซูแมบร่วมกับยาเหล่านี้สามารถก่อให้เกิดปัญหากับสมองที่เรียกว่า PML 
- กลไกการออกฤทธิ์ของยานาทาลิซูแมบคือการยับยั้งเซลล์เม็ดเลือดขาวที่เป็นปัจจัยสำคัญของระบบภูมิคุ้มกันไม่ให้เข้าใกล้อวัยวะที่มีการอักเสบ  จากกลไกนี้เป็นเหตุ
ให้ภูมิต้านทานโรคของร่างกายอ่อนแอลง ผู้ป่วยจึงอาจติดเชื้อไวรัส (เช่น โรคหวัด  ไข้หวัดใหญ่   เชื้อเริม)  หรือเกิดทอนซิลอักเสบได้ง่าย  ดังนั้นระหว่างที่ใช้ยานาทาลิซูแมบ ผู้ป่วยต้องหลีกเลี่ยงการอยู่ในพื้นที่แออัดและที่มีผู้คนมากมาย  เพื่อเป็นการป้องกันการติด
เชื้อโรคดังกล่าว 
- ขณะได้รับยานาทาลิซูแมบ ห้ามผู้ป่วยฉีดวัคซีนป้องกันโรคต่างๆ  นอกจากการกระตุ้นภูมิคุ้มกันของวัคซีนจะไม่ได้ผลแล้ว ยังอาจเกิดภาวะติดเชื้อจากการฉีดวัคซีน	  ดังกล่าวตามมา 
- ยานี้ถูกออกแบบมาให้ใช้กับผู้ใหญ่เท่านั้น และถือเป็นข้อห้ามใช้กับผู้ป่วยที่เป็นเด็ก 
- การใช้ยานี้กับสตรีมีครรภ์/ตั้งครรภ์ และสตรีในภาวะให้นมบุตร ต้องเป็นไปตามดุลยพินิจของแพทย์เท่านั้น  ด้วยการใช้ยานาทาลิซูแมบกับผู้ป่วยกลุ่มนี้จะมีความเสี่ยงทำให้เกิดอันตรายกับทารกได้ 
- ศึกษาและเฝ้าสังเกตอาการติดเชื้อกับระบบการทำงานของอวัยวะต่างๆของร่างกาย เสมอระหว่างใช้ยานี้ โดยปรึกษากับ แพทย์ พยาบาล ผู้ที่ให้การดูแลรักษา  ไม่ว่าจะเป็นการติดเชื้อไวรัสที่สมอง(PML)  การติดเชื้อที่ระบบหายใจ (โรคติดเชื้อระบบหายใจ)  ที่ระบบ ทางเดินปัสสาวะ (โรคติดเชื้อระบบทางเดินปัสสาวะ)   การติดเชื้อไวรัสที่ตา  ทั้งนี้ด้วยกลไกการออกฤทธิ์ของยานาทาลิซูแมบสามารถทำให้ร่างกายอ่อนแอและติดเชื้อโรคได้ง่ายกว่าปกติ  รวมถึงอาการข้างเคียงและภาวะแพ้ยาที่มีโอกาสเกิดกับผู้ที่ได้รับยานี้ 
- ระหว่างที่ได้รับยานาทาลิซูแมบภายใน 12 สัปดาห์ อาการป่วยควรต้องดีขึ้นเป็นลำดับ  หากพบว่าอาการป่วยยังไม่ทุเลาหรือทรุดหนัก ควรรีบพาผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- เพื่อประสิทธิผลของการรักษาด้วยยานี้ ให้หลีกเลี่ยงการผิดนัดกำหนดการให้ยา ผู้ป่วยต้องมารับการฉีดยานี้ตามแพทย์นัดหมายทุกครั้ง 
ยานาทาลิซูแมบเป็นยาฉีดที่ต้องใช้ด้วยความระมัดระวังและอาศัยหัตถการทางการแพทย์อย่างถูกต้อง  ซึ่งเราจะพบเห็นยาชนิดนี้มีใช้แต่ในสถานพยาบาลเท่านั้น และในท้องตลาดของยาแผนปัจจุบัน ยานาทาลิซูแมบจะถูกวางจำหน่ายภายใต้ชื่อการค้าว่า “Tysabri” 
 
 ///// นาทาลิซูแมบมีสรรพคุณ(คุณสมบัติ)อย่างไร? ///// 
ยานาทาลิซูแมบมีสรรพคุณ/ข้อบ่งใช้ เช่น 
- ช่วยฟื้นสภาพระบบสมอง และไขสันหลัง จากโรคปลอกประสาทเสื่อมแข็ง 
- บำบัดและบรรเทาอาการโรคโครห์น 
 
 ///// นาทาลิซูแมบมีกลไกการออกฤทธิ์อย่างไร? ///// 
ยานาทาลิซูแมบ มีกลไกการออกฤทธิ์โดย ตัวยาจะยับยั้งการทำงานของตัวรับ(Receptor)บริเวณเยื่อหุ้มเซลล์ของผนังหลอดเลือดซึ่งมีชื่อเรียกเฉพาะว่า Alpha-4 integrin   ตัวรับชนิดนี้   นี้มีความสำคัญในกระบวนการนำเซลล์เม็ดเลือดขาวจากหลอดเลือดเข้าสู่อวัยวะต่างๆที่รวมถึง สมอง  ไขสันหลัง  ผนังลำไส้  อวัยวะเหล่านี้มีความเกี่ยวพันกับ โรคโครห์น  และโรคปลอกประสาทเสื่อมแข็ง กลไกการยับยั้งเม็ดเลือดขาวที่กล่าวมาทำให้กระบวนการอักเสบของโรคเหล่านั้นบรรเทาลงและเป็นที่มาของสรรพคุณ 
 
 ///// นาทาลิซูแมบมีรูปแบบการจัดจำหน่ายอย่างไร? ///// 
นาทาลิซูแมบมีรูปแบบการจัดจำหน่าย เช่น 
- ยาฉีดที่ประกอบด้วยตัวยา Natalizumab ขนาด 300 มิลลิกรัม/15 มิลลิลิตร 
 
 ///// นาทาลิซูแมบมีขนาดการบริหารยาอย่างไร? ///// 
ยานาทาลิซูแมบมีขนาดการบริหารยา/ใช้ยาสำหรับรักษา Multiple sclerosis และ Crohn’s disease เช่น 
- ผู้ใหญ่อายุตั้งแต่ 18 ปีขึ้นไป: เจือจางตัวยา 300 มิลลิกรัม ด้วย 100 มิลลิลิตร 0.9% Sodium chlorideจากนั้นหยดเข้าหลอดเลือดดำโดยใช้เวลาในการหยดยานาน 1 ชั่วโมงขึ้นไป และทุกๆ 4 สัปดาห์ ผู้ป่วยต้องได้รับการให้ยา 1 ครั้ง 
- ผู้ที่อายุต่ำกว่า 18 ปี: ยังไม่มีข้อมูลด้านความปลอดภัยในการใช้ยานี้ในผู้ป่วยกลุ่มวัยนี้ 
อนึ่ง: 
- ยานี้ถูกเก็บที่อุณหภูมิ 2–8 องศาเซลเซียส(Celsius) การเตรียมยาเพื่อฉีดให้คนไข้จึงต้องรอให้สารละลายยามีอุณหภูมิเท่ากับอุณหภูมิห้องก่อนที่จะหยดยาเข้าหลอดเลือดดำ 
- ระยะเวลาของการใช้ยานี้ให้เป็นไปตามดุลยพินิจของแพทย์ ซึ่งอาจต้องใช้เวลาหลายเดือนจนถึงระยะเวลาเป็นปี 
- ผู้ป่วยต้องได้รับการประเมินผลการรักษาโรคหลังจากได้รับยาครั้งแรกไปแล้ว 3 เดือน และประเมินผลการรักษาต่ออีกทุกๆ 6 เดือนว่าควรรักษาต่อด้วยยานี้หรือไม่ 
- ผลข้างเคียงประการหนึ่งของยานาทาลิซูแมบคือทำให้เกิดอันตรายกับตับ/ตับอักเสบ  ซึ่งอาจเกิดขึ้นได้หลังจากได้รับยานี้ครั้งแรกไปแล้ว 6 วัน  หากพบอาการ    ตัวเหลืองตาเหลือง  หรือตรวจพบผลเลือดแสดงความผิดปกติของการทำงานของตับ  ต้องหยุดใช้ยานี้ทันที และเข้าพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียง                      ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมถึงยานาทาลิซูแมบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคติดเชื้อทางสมอง รวมทั้งกำลังกินยา/ใช้ยาอะไรอยู่ เพราะยานาทาลิซูแมบอาจส่งผลให้อาการ ของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
หากลืมมารับการให้ยานาทาลิซูแมบ ต้องรีบติดต่อ แพทย์ พยาบาล ที่ตรวจรักษา เพื่อทำการนัดหมายและมารับการฉีดยานี้โดยเร็ว 
 
 ///// นาทาลิซูแมบมีผลไม่พึงประสงค์อย่างไร? ///// 
ผลไม่พึงประสงค์จากยา(ผลข้างเคียง/อาการข้างเคียง)รุนแรงจากการใช้ยานาทาลิซูแมบประการหนึ่งคือการติดเชื้อ JC virus  (John Cunningham virus ย่อว่า JCV) ที่สมองหรือที่เรียกกันว่า PML  โอกาสเกิดโรค PML นี้มักประกอบไปด้วยปัจจัย 3 ข้อ ดังนี้ 
1. ผู้ป่วยเคยได้รับยานาทาลิซูแมบเป็นเวลาต่อเนื่องนานกว่า 2 ปีขึ้นไป 
2. ก่อนได้รับยานาทาลิซูแมบ ผู้ป่วยเคยได้รับยากดภูมิคุ้มกันบางประเภท เช่น 	    Mitoxantrone, Azathioprine, Methotrexate, Cyclophosphamide, หรือ Mycophenolate mofetil 
3. ตรวจพบสารภูมิต้านทานของไวรัส JC virus( Anti-JCV antibodies) ในกระแสเลือด 
นอกจากนี้ยานาทาลิซูแมบ ยังสามารถก่อให้เกิดผลข้างเคียงต่อระบบอวัยวะต่างๆของร่างกาย อาทิ 
- ผลต่อระบบภูมิคุ้มกันต้านทานโรคของร่างกาย  เช่น อาจทำให้มีการติดเชื้อไวรัส (เช่น ไข้หวัดใหญ่  ติดเชื้อเริม)   ทอนซิลอักเสบ 
- ผลต่อระบบทางเดินหายใจ  เช่น  เกิดการติดเชื้อ/โรคติดเชื้อระบบทางเดินหายใจส่วนบน และโรคติดเชื้อระบบทางเดินหายใจส่วนล่าง  ไซนัสอักเสบ   คออักเสบ  มีอาการไอ 
- ผลต่อระบบประสาท  เช่น  ปวดศีรษะ   วิงเวียน  สั่น  มีภาวะติดเชื้อไวรัสJCVที่สมองหรือที่เรียกว่า Progressive multifocal leukoencephalopathy (PML) 
- ผลต่อระบบทางเดินอาหาร  เช่น  คลื่นไส้  ปวดท้อง  ท้องเสียหรือท้องผูก  ท้องอืด  เบื่ออาหาร 
- ผลต่อหัวใจ  เช่น  เจ็บหน้าอก 
- ผลต่อผิวหนัง  เช่น  มีผื่นคัน  ลมพิษ  ผิวแห้ง  เหงื่อออกกลางคืน 
- ผลต่อตับ  เช่น  ตับทำงานผิดปกติ/เอนไซม์การทำงานของตับในเลือดเพิ่มขึ้น/ตับอักเสบ  บิลิรูบินในเลือดสูง 
- ผลต่อระบบเลือด  เช่น  เกิดภาวะเลือดจาง 
- ผลต่อกล้ามเนื้อ  เช่น  มีอาการปวดกล้ามเนื้อ  เกิดตะคริว  ข้อบวม 
- ผลต่อระบบทางเดินปัสสาวะ  เช่น โรคติดเชื้อทางเดินปัสสาวะ 
- ผลต่อระบบการเผาผลาญพลังงานของร่างกาย  เช่น  น้ำหนักเพิ่มหรือไม่ก็ลดลง  มือ-เท้าบวม 
- ผลต่อสภาวะทางจิตใจ  เช่น  ซึม 
- อื่นๆ  เช่น  ในผู้ป่วยสตรีอาจเกิด ช่องคลอดอักเสบ  ประจำเดือนขาด 
 
 ///// มีข้อควรระวังการใช้นาทาลิซูแมบอย่างไร? ///// 
มีข้อควรระวังการใช้ยานาทาลิซูแมบ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยด้วยโรคPML 
- ห้ามใช้ยากับสตรีมีครรภ์  สตรีในภาวะให้นมบุตร และเด็ก 
- แจ้งแพทย์ พยาบาล เภสัชกร ทุกครั้งว่ามีการเจ็บป่วยติดเชื้อ หรือมียาอื่นใดที่ใช้อยู่ก่อน รวมถึงเป็นผู้ที่เพิ่งได้รับการฉีดวัคซีนมาหรือไม่ 
- ระหว่างที่ใช้ยานี้ควรมาโรงพยาบาลเพื่อรับการตรวจเลือดตามแพทย์นัดทุกครั้ง 
- หากพบอาการป่วยหรือมีการติดเชื้อต่างๆเกิดขึ้น  ให้รีบแจ้ง แพทย์ พยาบาล/มาโรงพยาบาลโดยเร็ว ไม่ต้องรอจนถึงวันแพทย์นัด 
- ยานี้ไม่สามารถรักษาโรค Multiple sclerosis และ Crohn’s disease 
ให้หายขาดได้ เพียงแต่ช่วยบำบัดอาการของโรคให้ดีขึ้น และช่วยป้องกันความพิการจากโรคMultiple sclerosis   การรักษาโรคเหล่านี้ยังคงต้องรับการดูแลจากแพทย์อย่างต่อเนื่อง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยานาทาลิซูแมบด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// นาทาลิซูแมบมีปฏิกิริยาระหว่างยากับยาตัวอื่นอย่างไร? ///// 
ยานาทาลิซูแมบมีปฏิกิริยาระหว่างยากับยาตัวอื่น   เช่น 
- ห้ามใช้ยานาทาลิซูแมบร่วมกับยา Mercaptopurine, Adalimumab, Azathioprine, Certolizumab, Cyclosporine, Etanercept, Golimumab, Infliximab, Methotrexate, 
เพราะเสี่ยงต่อการติดเชื้อ JC virus ในสมองที่จะก่อให้เกิดโรคPML ตามมา 
- หลีกเลี่ยงการใช้ยานาทาลิซูแมบร่วมกับยา Bedaquiline, Efavirenz หรือNaltrexone ด้วยจะทำให้เกิดผลเสียต่อการทำงานของตับ/ตับอักเสบรุนแรงตามมา 
 
 ///// ควรเก็บรักษานาทาลิซูแมบอย่างไร? ///// 
ควรเก็บยานาทาลิซูแมบ ในช่วงอุณหภูมิ 2–8 องศาเซลเซียส  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// นาทาลิซูแมบมีชื่ออื่นอีกไหม? ผลิตจากบริษัทอะไรบ้าง? ///// 
ยานาทาลิซูแมบ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Natalizumab [2017,Oct28] 
https://www.drugs.com/cdi/natalizumab.html [2017,Oct28] 
https://www.drugs.com/ppa/natalizumab.html [2017,Oct28] 
https://www.drugs.com/dosage/natalizumab.html [2017,Oct28] 
https://www.drugs.com/drug-interactions/natalizumab-index.html?filter=3&amp;generic_only= [2017,Oct28] 
https://www.accessdata.fda.gov/drugsatfda_docs/label/2012/125104s0576lbl.pdf [2017,Oct28]
