นาฟทิโดรฟูริล (Naftidrofuryl)
 ///// บทนำ ///// 
ยานาฟทิโดรฟูริล(Naftidofuryl หรือ Naftidrofuryl oxalate) หรืออีกชื่อหนึ่งคือ นาโฟรนิล(Nafronyl หรือ  Nafronyl oxalate) เป็นยาที่มีฤทธิ์ขยายหลอดเลือดทำให้เลือดไหลเวียนไปเลี้ยงส่วนต่างๆของร่างกายได้ดีขึ้น  จึงทำให้ตัวยานาฟทิโดรฟูริลได้รับการขนานนามว่า เป็นยาที่ช่วยกระตุ้นกระบวนการสันดาปของร่างกาย(Metabolic activator)  รูปแบบเภสัชภัณฑ์ของยานาฟทิโดรฟูริลเป็นยาแบบรับประทาน ยาชนิดนี้สามารถถูฏดูดซึมได้ดีจากระบบทางเดินอาหาร    โดยทั่วไป ยานาฟทิโดรฟูริลในกระแสเลือดจะถูกส่งไปทำลายที่ตับ  ร่างกายต้องใช้เวลาอย่างต่ำประมาณ 1 ชั่วโมงเพื่อกำจัดยานี้ทิ้งไปกับปัสสาวะ 
ด้วยกลไกการทำงานของยานาฟทิโดรฟูริลที่ช่วยเพิ่มการไหลเวียนของเลือดไปตามอวัยวะต่างๆที่มีปัญหาขาดการหล่อเลี้ยงจากเลือด   ยานาฟทิโดรฟูริลจะทำให้เนื้อเยื่อต่างๆของร่างกายได้รับออกซิเจนที่ถูกลำเลียงโดยเลือดอย่างเต็มที่  และเป็นเหตุผลให้ทางคลินิก นำยาชนิดนี้มาบำบัดอาการโรคได้หลายประการ อาทิ 
- รักษาอาการปวดน่องด้วยสาเหตุเป็นตะคริว หรือการเกิดตะคริวที่บริเวณขาในช่วงนอนหลับตอนกลางคืน 
- บำบัดอาการปวดขา ขณะอยู่ในท่าพัก(Rest pain) ซึ่งอาจมีสาเหตุจากหลอดเลือดแดงที่หล่อเลี้ยงบริเวณขาเกิดการตีบหรืออุดตัน 
- บำบัดอาการนิ้วมือ-นิ้วเท้าซีดหรือเป็นสีคล้ำ เมื่อมีสภาพอากาศเย็น 
- รักษาอาการชา  อาการเป็นเหน็บชา หรือรู้สึกแสบร้อนในบริเวณนิ้วมือหรือนิ้วเท้า ที่เรียกว่า โรค Raynaud’s syndrome 
- บำบัดอาการปวดจากบาดแผลที่ขาหรือที่เท้า 
- ช่วยเพิ่มการไหลเวียนของเลือดในหลอดเลือดแดงของผู้ป่วยโรคเบาหวาน 
- รักษาอาการเนื้อเน่าตายของร่างกาย(Gangrene) 
- บำบัดอาการโรคหลอดเลือดสมอง 
อย่างไรก็ตาม ยังมีข้อจำกัดบางประการที่ทำให้ไม่สามารถใช้ยานาฟทิโดรฟูริล กับผู้ป่วยบางกลุ่ม เช่น 
- ห้ามใช้กับผู้ที่มีประวัติแพ้ยานาฟทิโดรฟูริล 
- ห้ามใช้กับผู้ป่วยที่มีนิ่วในไต หรือมีปัญหาปัสสาวะไม่ออก/ปัสสาวะขัด 
- ห้ามใช้กับผู้ป่วยโรคตับ 
- ห้ามใช้กับผู้ป่วยเด็ก  ด้วยกลไกและอวัยวะต่างๆที่ใช้ในการทำลายและขับยานี้ทิ้ง อย่าง ตับ ไต ยังเจริญไม่เต็มที่ 
การใช้ยานาฟทิโดรฟูริลให้เกิดประโยชน์สูงสุดนั้น ผู้ป่วยจะต้องรับประทานยานี้อย่างต่อเนื่องตามคำสั่งแพทย์ อาจต้องใช้ยานี้ติดต่อกัน 3 เดือนเป็นอย่างต่ำ  การหยุดใช้ยานี้กะทันหัน อาจทำให้อาการโรคกลับมาเป็นรุนแรงเหมือนเดิม 
*กรณีมีข้อผิดพลาดทำให้ผู้ป่วยได้รับยานาฟทิโดรฟูริลเกินขนาด จะส่งผลต่อการทำงานของหัวใจ และอาจมีอาการชักตามมา  กรณีนี้ต้องรีบนำตัวผู้ป่วยส่งโรงพยาบาลโดยเร็ว หรือฉุกเฉินขึ้นกับความรุนแรงของอาการ 
ยานาฟทิโดรฟูริล เป็นยาอันตรายที่ต้องใช้ตามคำสั่งแพทย์เท่านั้น  และเราสามารถพบเห็นการใช้การจัดจำหน่ายยานี้ได้ตามสถานพยาบาล และร้านขายยาขนาดใหญ่  ผู้บริโภค/ผู้ป่วยสามารถสอบถามข้อมูลการใช้ยานี้เพิ่มเติมได้จากแพทย์ผู้ที่ตรวจรักษาหรือจากเภสัชกรได้ทั่วไป 
 
 ///// นาฟทิโดรฟูริลมีสรรพคุณ(คุณสมบัติ)อย่างไร? ///// 
ยานาฟทิโดรฟูริลเป็นยาที่เพิ่มการไหลเวียนเลือดให้ไปเลี้ยงอวัยวะต่างๆของร่างกาย    ทางคลินิกได้นำยานี้มารักษาอาการ: 
- โรคหลอดเลือดสมอง(Cerebrovascular disorder) 
- โรคของหลอดเลือดส่วนปลาย/ส่วนแขน-ขา ตีบ(Peripheral vascular disease) หรืออาการปวดขาเป็นระยะเหตุขาดเลือด(Intermittent claudication) 
 
 ///// นาฟทิโดรฟูริลมีกลไกการออกฤทธิ์อย่างไร? ///// 
ยานาฟทิโดรฟูริลมีกลไกออกฤทธิ์ต่อผนังหลอดเลือดที่บริเวณตัวรับ(Receptor) ชนิด 5-HT2 หรือ 5-Hydroxytryptamine 2 receptors (Selective antagonist of 5 HT2 receptors)ส่งผลทำให้เกิดการขยายตัวของหลอดเลือด จึง 
ช่วยกระตุ้นให้มีการไหลเวียนโลหิตไปหล่อเลี้ยงอวัยวะต่างๆของร่างกายได้ดียิ่งขึ้น 
ส่งผลทำให้เนื้อเยื่อต่างๆของร่างกายได้รับออกซิเจนอย่างพอเพียง  ด้วยกลไกเหล่านี้จึงทำให้ลดอาการปวดหรืออาการชาตามปลายนิ้วมือและนิ้วเท้า  บรรเทาอาการเป็นตะคริว  นอกจากนี้ยานาฟทิโดรฟูริลยังช่วยเพิ่มการไหลเวียนเลือดในบริเวณสมองทำให้อาการสมองขาดเลือดทุเลาลง 
 
 ///// นาฟทิโดรฟูริลมีรูปแบบการจัดจำหน่ายอย่างไร? ///// 
ยานาฟทิโดรฟูริลมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วยตัวยาNaftidofuryl oxalate  ขนาด 100 มิลลิกรัม/แคปซูล 
 
 ///// นาฟทิโดรฟูริลมีขนาดรับประทานอย่างไร? ///// 
ยานาฟทิโดรฟูริล มีขนาดรับประทาน เช่น 
ก.	บำบัดอาการหลอดเลือดส่วนปลาย/แขน-ขาตีบ: 
- ผู้ใหญ่: รับประทานยาขนาด 100–200 มิลลิกรัม วันละ 3 ครั้ง พร้อมอาหาร 
ข.	บรรเทาอาการหลอดเลือดในสมองตีบหรืออุดตันจากโรคหลอดเลือดสมอง: 
- ผู้ใหญ่: รับประทานยาขนาด 100 มิลลิกรัม วันละ 3 ครั้ง พร้อมอาหาร 
อนึ่ง: 
- การรับประทานยาชนิดนี้/ยานี้ต้องดื่มน้ำตามเป็นปริมาณที่มากเพียงพอ  
	การดื่มน้ำน้อยเกินไปพร้อมกับยานี้  จะทำให้มีภาวะคออักเสบตามมา 
- เด็ก: ห้ามใช้ยานี้กับเด็ก 
*****หมายเหตุ:	 ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยานาฟทิโดรฟูริล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยานาฟทิโดรฟูริลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยานาฟทิโดรฟูริล สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาที่ขนาดปกติ 
 
 ///// นาฟทิโดรฟูริลมีผลไม่พึงประสงค์อย่างไร? ///// 
ยานาฟทิโดรฟูริลสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น ท้องเสีย   ปวดท้อง  คออักเสบ 
- ผลต่อระบบประสาท: เช่น วิงเวียน   ปวดศีรษะ 
- ผลต่อผิวหนัง: เช่น อาจมีอาการผื่นคัน 
- ผลต่อตับ: เช่น ตับอักเสบ  ตับวาย 
- ผลต่อไต:เช่น เกิดนิ่วในไต 
 
 ///// มีข้อควรระวังการใช้นาฟทิโดรฟูริลอย่างไร? ///// 
มีข้อควรระวังการใช้ยานาฟทิโดรฟูริล เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามรับประทานยาอื่นใดร่วมกับยานาฟทิโดรฟูริลโดยไม่มีคำสั่งจากแพทย์
ทั้งนี้เพื่อป้องกันภาวะยาตีกัน(ปฏิกิริยาระหว่างยา) 
- มาโรงพยาบาลเพื่อรับการตรวจร่างกายโดยเฉพาะการตรวจเลือดดูการทำงานของตับ  ดูความผิดปกติของเลือดตามที่แพทย์นัดหมายทุกครั้ง 
- การใช้ยากับสตรีมีครรภ์/ตั้งครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- รับประทานยานี้ต่อเนื่องตามคำสั่งแพทย์  ห้ามหยุดการใช้ยานี้ด้วยตนเอง 
- กรณีพบอาการแพ้ยา  เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันที แล้วรีบนำผู้ป่วยส่งโรงพยาบาลทันที/ฉุกเฉิน 
- หากพบอาการปัสสาวะมีสีคล้ำเข้ม  รู้สึกเหนื่อยง่าย  อ่อนเพลีย  ไม่หิวอาหาร/เบื่ออาหาร  ปวดท้อง  สีอุจจาระซีดจาง  ตัวเหลืองตาเหลือง  ซึ่งเป็นอาการที่บ่งบอกว่าตับของผู้ป่วยเกิดปัญหา/ตับอักเสบ  ให้รีบนำตัวผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด เพื่อการรักษาที่ทันท่วงที 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยานาฟทิโดรฟูริลด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// นาฟทิโดรฟูริลมีปฏิกิริยาระหว่างยากับยาตัวอื่นอย่างไร? ///// 
ข้อมูลปฏิกิริยาระหว่างยาของยานาฟทิโดรฟูริลกับยาอื่นๆ ยังไม่ค่อยมีปรากฏบันทึกทางคลินิก  อย่างไรก็ตามเพื่อหลีกเลี่ยงภาวะยาตีกัน การจะใช้ยาใดๆร่วมกับยานาฟทิโดรฟูริล ต้องเป็นไปตามคำสั่งของแพทย์เท่านั้น 
 
 ///// ควรเก็บรักษานาฟทิโดรฟูริลอย่างไร? ///// 
ควรเก็บยานาฟทิโดรฟูริล ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 
 ///// นาฟทิโดรฟูริลมีชื่ออื่นอีกไหม? ผลิตจากบริษัทอะไรบ้าง? ///// 
ยานาฟทิโดรฟูริล มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Naftidrofuryl [2017,Dec30] 
http://www.mhra.gov.uk/home/groups/spcpil/documents/spcpil/con1421998039422.pdf [2017,Dec30] 
http://www.mhra.gov.uk/home/groups/spcpil/documents/spcpil/con1481694053015.pdf [2017,Dec30] 
http://www.mims.com/thailand/drug/info/naftidrofuryl/?type=brief&amp;mtype=generic [2017,Dec30]
