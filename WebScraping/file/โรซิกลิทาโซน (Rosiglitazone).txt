โรซิกลิทาโซน (Rosiglitazone)
 ///// บทนำ ///// 
ยาโรซิกลิทาโซน(Rosiglitazone หรือ Rosiglitazone maleate) เป็นยาในกลุ่มไธอะโซลิดีน (Thiazolidine dione)     ทางคลินิกนำมาใช้บำบัดโรคเบาหวานประเภทที่ 2  ยานี้ ไม่ได้มีกลไกเพิ่มการหลั่งฮอร์โมนอินซูลินของตับอ่อน แต่จะกระตุ้นให้ร่างกายตอบสนองต่อฮอร์โมนอินซูลินที่มีตามปกติอยู่แล้ว  จึงทำให้ร่างกายสามารถนำน้ำตาลในกระแสเลือดไปใช้ให้เกิดประโยชน์ได้ตามปกติ 
รูปแบบเภสัชภัณฑ์ของยาโรซิกลิทาโซนเป็นยาชนิดรับประทาน และยามีการดูดซึมได้ดีจากระบบทางเดินอาหาร  เมื่อเข้าสู่กระแสเลือด ตัวยาในกระแสเลือดเกือบทั้งหมดสามารถเข้ารวมตัวกับพลาสมาโปรตีน  ยาโรซิกลิทาโซนจะถูกเปลี่ยนแปลงโครงสร้างทางเคมีโดยเอนไซม์ CYP2C8(Cytochrome P4502C8) จากตับ  ร่างกายต้องใช้เวลาประมาณ 3–4 ชั่วโมง เพื่อกำจัดยานี้ออกจากกระแสเลือด โดยผ่านทิ้งไปกับปัสสาวะและอุจจาระ 
สำหรับการใช้ยาโรซิกลิทาโซน ต้องเป็นไปตามคำสั่งแพทย์ และผู้ป่วยยังต้องควบคุมอาหารและปฏิบัติตัวตามคำแนะนำของ แพทย์ พยาบาล เภสัชกร ร่วมด้วย จึงจะเกิดประสิทธิผลในการควบคุมระดับน้ำตาลในเลือด 
มีข้อจำกัดของการใช้ยาบางประการที่ทำให้แพทย์ไม่สามารถใช้ยาโรซิกลิทาโซน รักษาผู้ป่วยได้ เช่น 
- ห้ามใช้ยานี้กับผู้แพ้ยานี้ 
- ห้ามใช้ยานี้กับผู้ป่วยเบาหวานประเภทที่ 1 
- ห้ามใช้ยาโรซิกลิทาโซนร่วมกับยาอินซูลิน  ด้วยจะทำให้เกิดความเสี่ยงของหัวใจล้มเหลวตามมา 
- ห้ามใช้ร่วมกับยากลุ่มไนเตรท(Nitrate)ด้วยจะทำให้มีภาวะยาตีกัน(ปฏิกิริยาระหว่างยา) 
ผู้ป่วยที่ได้รับยาโรซิกลิทาโซน แพทย์จะเริ่มต้นให้ยานี้ในขนาดต่ำสุดที่สามารถควบคุมน้ำตาลในเลือดได้  จากนั้น แพทย์จึงค่อยๆปรับขนาดรับประทานเพิ่มขึ้นตามการตอบสนองของผู้ป่วยต่อยานี้  ทั้งนี้ก็เพราะตัวยาโรซิกลิทาโซนอาจทำให้เกิดภาวะกล้ามเนื้อหัวใจขาดเลือด  ซึ่งเป็นความเสี่ยงที่จะก่อให้เกิดอันตรายต่อร่างกายผู้ป่วยได้  ด้วยเหตุผลนี้เองทำให้แพทย์ต้องนัดตรวจระดับน้ำตาลในเลือดควบคู่ไปกับการควบคุมดูแลการทำงานของหัวใจผู้ป่วยเป็นระยะๆไป 
ยาโรซิกลิทาโซนสามารถใช้ในลักษณะของยาเดี่ยวๆเพื่อรักษาเบาหวานหรืออาจจะใช้ร่วมกับยา Metformin, Sulfonylurea, ก็ได้ โดยต้องขึ้นอยู่กับดุลยพินิจ                 ของแพทย์เป็นสำคัญ 
ผู้ป่วยเบาหวานที่ได้รับยาโรซิกลิทาโซน ยังต้องเฝ้าระวังอาการข้างเคียง(ผลข้างเคียง)จากยานี้ที่อาจเกิดขึ้นได้ เช่น  ภาวะบวมน้ำ  น้ำหนักตัวเพิ่ม  การทำงานของตับผิดปกติ   มีภาวะกระดูกหักง่าย ซึ่งมักจะพบในสตรีมากกว่าบุรุษ  ความเข้มข้นของเลือดลดลง(ภาวะซีด)   ระดับน้ำตาลในเลือดต่ำ  ดังนั้นระหว่างที่ได้รับยานี้ แล้วพบเห็นอาการข้างเคียงดังกล่าวเกิดขึ้น ควรรีบนำผู้ป่วยมาพบแพทย์/มาโรงพยาบาลโดยไม่ต้องรอถึงวันแพทย์นัด เพื่อแพทย์พิจารณาปรับขนาดการใช้ยานี้ 
ยาโรซิกลิทาโซนยังสามารถสร้างภาวะยาตีกันกับยาอื่นๆหลายประเภท เช่น ยากดภูมิคุ้มกันของร่างกาย   ยาปฏิชีวนะ   รวมถึงเครื่องดื่มประเภทแอลกอฮอล์  ผู้ป่วยจึงต้องแจ้งให้แพทย์ทราบทุกครั้งที่เข้ารับการตรวจรักษาว่า ตนเองมียาอะไรที่ใช้อยู่ก่อนหรือไม่ 
ยาโรซิกลิทาโซนเป็นยาที่มีจำหน่ายในประเทศอเมริกา แต่สำหรับประเทศแถบยุโรปได้เพิกถอนยาตัวนี้ออกไปแล้ว 
ก่อนการใช้ยาทุกประเภทรวมถึงยาโรซิกลิทาโซน ผู้บริโภค/ผู้ป่วยควรต้องได้รับคำแนะนำโดยแพทย์/เภสัชกรก่อนเสมอ  ทั้งนี้จะเป็นผลดีต่อการรักษารวมถึงลดอันตรายที่อาจเกิดจากการใช้ยาผิดของผู้ป่วยเอง 
 
 ///// โรซิกลิทาโซนมีสรรพคุณ(คุณสมบัติ)อย่างไร? ///// 
ยาโรซิกลิทาโซนมีสรรพคุณ/ข้อบ่งใช้ เพื่อ 
- ใช้รักษาโรคเบาหวานประเภทที่ 2 (Type 2 diabetes) โดยใช้ได้ทั้งเป็นยาเดี่ยว                                           หรือใช้ร่วมกับยารักษาเบาหวาน/ยาต้านเบาหวานตัวอื่น 
 
 ///// โรซิกลิทาโซนมีกลไกการออกฤทธิ์อย่างไร? ///// 
ยาโรซิกลิทาโซนมีกลไกการออกฤทธิ์โดย ตัวยาจะกระตุ้นให้ร่างกายตอบสนองต่อฮอร์โมนอินซูลิน ที่มีตามปกติอยู่แล้ว ส่งผลทำให้ร่างกายนำน้ำตาลในเลือดไปใช้ให้เกิดประโยชน์ได้  ส่งผลลดระดับน้ำตาลในเลือดได้ตามสรรพคุณ 
 
 ///// โรซิกลิทาโซนมีรูปแบบการจัดจำหน่ายอย่างไร? ///// 
ยาโรซิกลิทาโซนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Rosiglitazone 2 , 4  และ 8 มิลลิกรัม/เม็ด 
 
 ///// โรซิกลิทาโซนมีขนาดรับประทานอย่างไร? ///// 
ยาโรซิกลิทาโซนมีขนาดรับประทาน เช่น 
 
- ผู้ใหญ่: เริ่มต้นรับประทานยา 4 มิลลิกรัม วันละ1ครั้ง  หลังจากใช้ยาไปแล้ว ประมาณ 8–12 สัปดาห์ แพทย์อาจปรับขนาดรับประทานเป็น 8 มิลลิกรัม วันละ1ครั้ง  ขนาดรับประทานสูงสุดไม่เกิน 8 มิลลิกรัม วันละ1ครั้ง โดยสามารถรับประทานยานี้ก่อนหรือหลังอาหารก็ได้ 
- เด็ก: ทางคลินิก ยังไม่มีข้อมูลอย่างแน่ชัด ในด้านความปลอดภัย และขนาดยานี้ในเด็ก 
อนึ่ง: 
- แพทย์อาจสั่งจ่ายยาให้ผู้ป่วยรับประทานเป็นวันละ 2 ครั้งก้ได้ โดยแพทย์จะเป็นผู้พิจารณาตามความเหมาะสม 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                         ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโรซิกลิทาโซน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขั/หายใจลำบาก 
- มีโรคประจำตัวต่างๆ  เช่น โรคหัวใจ  รวมทั้งกำลังกินยา/ใช้ยาอะไรอยู่  เพราะยาโรซิกลิทาโซน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโรซิกลิทาโซน สามารถรับประทานเมื่อนึกขึ้นได้ ถ้าเวลาใกล้เคียงกับ การรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// โรซิกลิทาโซนมีผลไม่พึงประสงค์อย่างไร? ///// 
ยาโรซิกลิทาโซนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อหัวใจ:  เช่น  เกิดภาวะหัวใจวาย/หัวใจล้มเหลว   บวมตามร่างกาย  ความดันโลหิตสูง 
- ผลต่อระบบเลือด:   เช่น  จำนวนเม็ดเลือดขาวน้อยลง  โลหิตจาง 
- ผลต่อตับ:  เช่น  ปริมาณบิลิรูบินสูงในเลือด  ตับอักเสบ   เอนไซม์การทำงานของตับในเลือดสูงเพิ่มขึ้น 
- ผลต่อระบบการเผาผลาญพลังงานของร่างกาย:  เช่น เกิดภาวะน้ำตาลในเลือดต่ำหรือไม่ก็สูง  ไขมันคอเลสเตอรอลในเลือดลดลง 
- ผลต่อตา:  เช่น   การมองเห็นภาพไม่ชัดเจน 
- ผลต่อระบบทางเดินหายใจ:  เช่น เกิดโรคติดเชื้อระบบทางเดินหายใจส่วนบนได้ง่าย   ไซนัสอักเสบ   ปอดบวม 
- ผลต่อระบบกล้ามเนื้อและกระดูก:  เช่น  ปวดหลัง  มีภาวะกระดูกหักง่าย 
- ผลต่อระบบทางเดินอาหาร:  เช่น  ท้องเสีย 
 
 ///// มีข้อควรระวังการใช้โรซิกลิทาโซนอย่างไร? ///// 
มีข้อควรระวังการใช้ยาโรซิกลิทาโซน เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยด้วยโรคเบาหวานประเภทที่ 1 
- ห้ามใช้ยานี้กับผู้ป่วยที่มีภาวะหัวใจล้มเหลว 
- ห้ามใช้ร่วมกับ ยาอินซูลิน และยากลุ่มไนเตรท(Nitrate) 
- ขณะใช้ยานี้ ควรตรวจการทำงานของหัวใจ  ตรวจเลือดดูค่าการทำงานของเอนไซม์ตับในเลือด ว่าปกติดีหรือไม่ ตามคำสั่งแพทย์ทุกครั้ง 
- หากเกิดภาวะน้ำตาลในเลือดต่ำ(อ่านเพิ่มเติมในเว็บ haamor.com บทความเรื่อง ภาวะน้ำตาลในเลือดต่ำในผู้ป่วยเบาหวาน)บ่อยๆ ควรรีบแจ้งแพทย์/มาโรงพยาบาล โดยไม่ต้องรอถึงวันแพทย์นัด เพื่อแพทย์พิจารณาปรับขนาดรับประทานยารักษาเบาหวานที่รวมถึงยาโรซิกลิทาโซน 
- การใช้ยานี้กับหญิงมีครรภ์/ตั้งครรภ์  สตรีที่อยู่ในภาวะให้นมบุตร  ผู้สูงอายุและเด็ก  ต้องเป็นไปตามดุลยพินิจของแพทย์ว่าเห็นสมควรหรือไม่เท่านั้น 
- หมั่นตรวจน้ำตาลในเลือดเป็นประจำตามคำแนะนำของแพทย์ 
- มาพบแพทย์/มาโรงพยาบาลตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโรซิกลิทาโซนด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร   และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โรซิกลิทาโซนมีปฏิกิริยาระหว่างยากับยาตัวอื่นอย่างไร? ///// 
ยาโรซิกลิทาโซนมีปฏิกิริยาระหว่างยากับยาตัวอื่น เช่น 
- ห้ามรับประทานยาโรซิกลิทาโซนร่วมกับเครื่องดื่มที่มีแอลกอฮอล์เป็นส่วนผสม  ด้วยจะทำให้เกิดภาวะน้ำตาลในเลือดต่ำหรือไม่ก็สูง 
- การใช้ยาโรซิกลิทาโซนร่วมกับยาบางตัวอาจทำให้เกิดภาวะน้ำตาลในเลือดต่ำ เช่นยา  Ketoconazole, Trimethoprim,  Gemfibrozil,   หากมีความจำเป็นต้องรับประทานยาร่วมกัน   แพทย์จะปรับขนาดการรับประทานให้เหมาะสมเป็นกรณีๆไป 
- ห้ามใช้ยาโรซิกลิทาโซนร่วมกับยากลุ่ม NSAIDs  ด้วยเสี่ยงต่อการเกิดภาวะหัวใจวายตามมา 
- หลีกเลี่ยงการใช้ยาโรซิกลิทาโซนร่วมกับยา Phenylephrine  เพราะจะทำให้ประสิทธิภาพการทำงานของยาโรซิกลิทาโซนลดน้อยลง 
 ///// ควรเก็บรักษาโรซิกลิทาโซนอย่างไร? ///// 
ควรเก็บยาโรซิกลิทาโซนภายใต้อุณหภูมิ 15–30 องศาเซลเซียส(Celsius)  ห้ามเก็บยาในช่องแช่แข็งตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// โรซิกลิทาโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาโรซิกลิทาโซน มียาชื่อการค้า และบริษัทผู้ผลิต/ผู้จำหน่าย เช่น 
อนึ่งยาชื่อการค้าอื่นของยาโรซิกลิทาโซน  เช่น  Avandaryl, Enselin, Reglit, Risicon- G, Rosicon, Rozon, Rosizon,Roglin, Rosinorm, Rositec 
 ///// บรรณานุกรม ///// 
https://www.drugs.com/pro/rosiglitazone.html[2017,May27] 
http://www.mims.com/thailand/drug/info/rosiglitazone/?type=brief&amp;mtype=generic[2017,May27] 
https://www.fda.gov/downloads/drugs/drugsafety/postmarketdrugsafetyinformationforpatientsandproviders/ucm143413.pdf[2017,May27] 
https://en.wikipedia.org/wiki/Rosiglitazone#Efficacy[2017,May27]
