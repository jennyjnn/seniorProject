ยาฟีนิลเอฟรีน (Phenylephrine)
 ///// บทนำ ///// 
ฟีนิลเอฟรีน (Phenylephrine) จัดเป็นยาประเภท แอลฟา1-แอดริเนอจิก รีเซ็ปเตอร์ อะโกนิส (Alpha 1- Adrenergic receptor agonist, ยาเกี่ยวข้องกับการทำงานของกล้ามเนื้อเรียบ) ถูกนำมา ใช้ด้วยวัตถุประสงค์ระงับน้ำมูกมากเนื่องจากไข้หวัด ใช้เป็นยาขยายรูม่านตา และช่วยเพิ่มความดันโลหิตในผู้ป่วยที่มีภาวะความดันโลหิตต่ำ 
ฟีนิลเอฟรีนถูกวางจำหน่ายและใช้เป็นทางเลือกทดแทนยาซูโดเอฟิดรีน (Pseudoephedrine) ด้วยซูโดเอฟิดรีนสามารถนำไปผลิตเป็นยาเสพติดประเภทยาบ้าได้ 
ในด้านการบริหารยา/การนำยามาใช้มีหลายรูปแบบเช่น เป็นยาเม็ดและยาน้ำสำหรับรับประทาน หรือยาหยอด หรือสเปรย์ทางจมูก เป็นยาหยอดตา ยาเหน็บทวาร หรือยาฉีด 
ร่างกายสามารถดูดซึมฟีนิลเอฟรีนจากระบบทางเดินอาหารได้ประมาณ 38% เมื่อยาเข้าสู่กระ แสเลือดจะจับกับพลาสมาโปรตีนได้ประมาณ 95% ตับจะคอยเปลี่ยนโครงสร้างทางเคมีของฟีนิลเอฟ รีน และร่างกายต้องใช้เวลา 2.1 - 3.4 ชั่วโมงเพื่อขับยาออกจากกระแสเลือด 50% โดยผ่านไปกับปัสสาวะเป็นส่วนมาก 
คณะกรรมการอาหารและยาของไทยได้บรรจุฟีนิลเอฟรีนลงในบัญชียาหลักแห่งชาติโดยอยู่ในหมวดยาหยอดตา 
สำหรับตลาดยาของบ้านเราสามารถพบเห็นฟีนิลเอฟรีนในรูปแบบยาผสมชนิดรับประทานเช่น กลุ่มยาแก้โรคหวัดที่มีส่วนผสมฟีนิลเอฟรีนกับคลอเฟนิรามีน (Chlorpheniramine) หรือกับยาบรอม เฟนิรามีน (Brompheniramine) ร่วมกับยาพาราเซตามอล (Paracetamol) ยังมีการใช้ในรูปแบบยา ใช้ภายนอกอีกหลายรายการที่เป็นทางเลือกสำหรับผู้บริโภค อย่างไรก็ตามการใช้ยานี้ไม่ว่าจะเป็นด้วยวัตถุประสงค์การรักษาโรคใดๆก็ตาม จะต้องเป็นไปตามดุลยพินิจของแพทย์เท่านั้น 
 ///// ยาฟีนิลเอฟรีนมีสรรพคุณ (คุณสมบัติ) อย่างไร? ///// 
ยาฟีนิลเอฟรีนมีสรรพคุณดังนี้ 
- บรรเทาอาการคัดจมูกเนื่องจากมีน้ำมูกมาก 
- รักษาภาวะความดันโลหิตต่ำ ภาวะช็อก 
- ใช้ขยายรูม่านตาในการรักษาโรคทางตา 
- รักษาโรคริดสีดวงทวารในรูปแบบยาเหน็บ (ไม่ขอกล่าวรายละเอียดในบทความนี้) 
 ///// ยาฟีนิลเอฟรีนมีกลไกการออกฤทธิ์อย่างไร? ///// 
กลไกการออกฤทธิ์ของยาฟีนิลเอฟรีนคือ ตัวยาจะออกฤทธิ์ต่อผนังหลอดเลือดทำให้เกิดการหดตัวของหลอดเลือดฝอย และจะทำให้กล้ามเนื้อบริเวณรูม่านตาขยายออกเมื่อนำมาหยอดตา จากกลไกเหล่านี้ทำให้ฟีนิลเอฟรีนมีฤทธิ์รักษาตามสรรพคุณ 
 ///// ยาฟีนิลเอฟรีนมีรูปแบบการจัดจำหน่ายอย่างไร? ///// 
ยาฟีนิลเอฟรีนมีรูปแบบการจัดจำหน่ายดังนี้ 
- ยาเม็ดที่ผสมรวมกับยาแก้ปวด+ยาลดไข้ ขนาดความแรง 10 มิลลิกรัม/เม็ด 
- ยาเม็ดที่ผสมรวมกับยาแก้แพ้ ขนาดความแรง 5 และ 15 มิลลิกรัม/เม็ด 
- ยาเม็ดที่ผสมรวมกับยาแก้แพ้+ยาลดไข้ ขนาดความแรง 10 และ 12.5 มิลลิกรัม/เม็ด 
- ยาเม็ดที่ผสมรวมกับยาลดไข้+ยาแก้ไอ+ยาแก้แพ้ ขนาดความแรง 10 มิลลิกรัม/เม็ด 
- ยาแคปซูลที่ผสมรวมกับยาแก้แพ้ ขนาดความแรง 10 มิลลิกรัม/แคปซูล 
- ยาน้ำที่ผสมรวมกับยาแก้แพ้ ขนาดความแรง 2.5, 5 และ 10 มิลลิกรัม/5 มิลลิลิตร 
- ยาน้ำที่ผสมรวมกับยาแก้แพ้ ขนาดความแรง 2 มิลลิกรัม/มิลลิลิตร 
- ยาน้ำที่ผสมรวมกับยาแก้แพ้+ยาลดไข้ ขนาดความแรง 5 มิลลิกรัม/5 มิลลิลิตร 
- ยาน้ำที่ผสมรวมกับยาแก้แพ้+ยาแก้ไอ ขนาดความแรง 5 มิลลิกรัม/5 มิลลิลิตร 
- ยาหยอดตา ขนาดความเข้มข้น 0.09 และ 0.12 มิลลิกรัม/100 มิลลิลิตร 
- ยาหยอดตา ขนาดความเข้มข้น 2.5 และ 10 มิลลิกรัม/100 มิลลิลิตร 
 ///// ยาฟีนิลเอฟรีนมีขนาดรับประทานอย่างไร? ///// 
ยาฟีนิลเอฟรีนมีขนาดรับประทานดังนี้ 
ก. สำหรับอาการคัดจมูกน้ำมูกมาก: 
- ผู้ใหญ่: ตัวยาในรูปแบบ Phenylephrine HCl รับประทาน 10 มิลลิกรัมทุกๆ 4 ชั่วโมง 
- เด็กอายุ 2 - 6 ปี: ตัวยาในรูปแบบ Phenylephrine tannate รับประทาน 1.87 - 3.75 มิลลิ กรัมทุกๆ 12 ชั่วโมง 
- เด็กอายุ 6 - 12 ปี: ตัวยาในรูปแบบ Phenylephrine HCl รับประทาน 10 มิลลิกรัมทุกๆ 4 ชั่ว โมง หรือตัวยาในรูปแบบ Phenylephrine tannate รับประทาน 3.75 - 7.5 มิลลิกรัมทุกๆ 12 ชั่วโมง 
- เด็กอายุมากกว่า 12 ปี: ตัวยาในรูปแบบ Phenylephrine HCl รับประทาน 10 - 20 มิลลิกรัม ทุกๆ 4 ชั่วโมง หรือตัวยาในรูปแบบ Phenylephrine tannate รับประทาน 7.5 - 15 มิลลิกรัมทุกๆ 12ชั่วโมง 
- ไม่มีข้อมูลที่แน่ชัดในการใช้ยานี้ในเด็กอายุต่ำกว่า 2 ปี ดังนั้นการใช้ยานี้ในเด็กกลุ่มนี้จึงอยู่ในดุลพินิจของแพทย์ 
ข. สำหรับอาการความดันโลหิตต่ำ: 
- ผู้ใหญ่: ตัวยารูปแบบ Phenylephrine HCl เริ่มต้นฉีดเข้ากล้ามเนื้อหรือฉีดใต้ผิวหนัง 2 - 5มิลลิกรัม หรือฉีดเข้าหลอดเลือดดำอย่างช้าๆ	ขนาด 100 - 500 ไมโครกรัม อาจให้ยาซ้ำโดยรอเวลาอีก 15 นาทีเป็นอย่างต่ำ 
- เด็ก:	ขนาดยาฉีดในเด็กขึ้นกับดุลพินิจของแพทย์ เพราะต้องขึ้นกับความรุนแรงของอาการ อายุ และน้ำหนักตัวของเด็ก 
*****หมายเหตุ: 
- ขนาดการใช้ยานี้ในตัวยาทุกรูปแบบต้องขึ้นกับดุลยพินิจของแพทย์ผู้รักษาเท่านั้น 
- ในยารับประทานผู้ป่วยไม่ควรปรับเปลี่ยนขนาดการรับประทานหรือเพิ่มขนาดการรับ ประทานด้วยตนเอง 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฟีนิลเอฟรีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาฟีนิลเอฟรีนอาจส่งผลให้อาการ ของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟีนิลเอฟรีนสามารถรับประทานยาเมื่อนึกขึ้นได้ ถ้าเวลาใกล้เคียงกับ การรับประทานในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาฟีนิลเอฟรีนมีผลไม่พึงประสงค์อย่างไร? ///// 
ยาฟีนิลเอฟรีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น วิตกกังวล หัวใจเต้นผิดจังหวะ หัวใจเต้นเร็วหรือช้าผิดปกติ ชีพจรเต้นผิดปกติ ปวดศีรษะ ปลายมือ - เท้าเย็น คลื่นไส้ อาเจียน เหงื่อออกมาก อ่อนแรง หวาดกลัว กระสับกระส่าย นอนไม่หลับ รู้สึกสับสน เบื่ออาหาร ปัสสาวะขัด น้ำตาลในเลือดสูง ร่างกายมีภาวะเป็นกรดมากขึ้น (อาการเช่น อ่อนเพลีย ซึม หายใจเร็ว หายใจลำบาก) หัวใจมีการบีบตัวเพิ่มขึ้นจนอาจเกิดภาวะเจ็บหน้าอกและหัวใจหยุดเต้น หรือเกิดภาวะความดันโลหิตสูงจนเป็นเหตุให้มีภาวะเลือดออกในกะโหลกศีรษะได้ 
 ///// มีข้อควรระวังการใช้ยาฟีนิลเอฟรีนอย่างไร? ///// 
มีข้อควรระวังการใช้ยาฟีนิลเอฟรีนดังนี้ 
- ห้ามใช้กับผู้ที่แพ้ยาฟีนิลเอฟรีน 
- ห้ามใช้ยานี้กับผู้ป่วยความดันโลหิตสูง ผู้ที่มีภาวะหัวใจเต้นเร็ว (Ventricular 	 tachycardia) 
- ห้ามรับประทานร่วมกับยากลุ่ม MAOI ต้องเว้นระยะเวลาหลังการใช้ MAOI อย่างน้อย 14 วัน ขึ้นไป จึงค่อยรับประทานฟีนิลเอฟรีน 
- ห้ามใช้ฟีนิลเอฟรีนที่เป็นชนิดยาหยอดตาในผู้ป่วยด้วยโรคต้อหิน 
- ระวังการใช้ยานี้กับผู้ป่วยโรคไทรอยด์ฮอร์โมนสูง (ต่อมไทรอยด์เป็นพิษ), ผู้ที่มีภาวะหัวใจขาดเลือดระยะรุนแรง, ผู้ป่วยโรคเบาหวาน, ผู้ป่วยโรคต่อมลูกหมากโต 
- การใช้ยาฟีนิลเอฟรีนในรูปยาหยอดหรือยาพ่นจมูกเป็นเวลานานๆ สามารถก่อให้เกิดอาการคัดจมูกจากจมูกบวมเมื่อหยุดใช้ยาหรือที่เราเรียกกันว่า Rebound congestion 
- ระวังการใช้ยาหยอดตาที่มีฟีนิลเอฟรีนในปริมาณสูงๆกับเด็กทารก ผู้สูงอายุ ผู้ป่วยโรคหัวใจ ผู้ป่วยโรคความดันโลหิตสูง ด้วยยาหยอดตาฟีนิลเอฟรีนสามารถก่อให้เกิดอาการข้างเคียงได้เช่น เดียวกับยาชนิดรับประทาน 
- เลี่ยงการใช้ยากับสตรีตั้งครรภ์และสตรีที่อยู่ในภาวะให้นมบุตร หากมีความจำเป็นต้องใช้ยากับผู้ป่วยกลุ่มนี้ควรต้องได้รับคำสั่งจากแพทย์ผู้รักษาเท่านั้น ห้ามมิให้ผู้ป่วยซื้อหายามาใช้ด้วยตนเอง 
- หลีกเลี่ยงการซื้อยาแก้ไอ ยาแก้โรคหวัด/ไข้หวัด ที่มีส่วนผสมของฟีนิลเอฟรีนจากร้านขายยามาใช้กับเด็กที่มีอายุต่ำกว่า 2 ปี และการใช้ยานี้กับเด็กเล็กควรต้องอยู่ภายใต้คำสั่งแพทย์เท่านั้น 
- ห้ามแบ่งยานี้ให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟีนิลเอฟรีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาฟีนิลเอฟรีนมีปฏิกิริยาระหว่างยากับยาตัวอื่นอย่างไร? ///// 
ยาฟีนิลเอฟรีนมีปฏิกิริยาระหว่างยากับยาตัวอื่นดังนี้ 
- การใช้ยาฟีนิลเอฟรีนร่วมกับยากลุ่ม Nonselective beta-blockers และกลุ่ม MAOI สามารถก่อให้ เกิดภาวะความดันโลหิตสูงจนถึงขั้นเป็นอันตรายกับผู้ป่วย จึงควรหลีกเลี่ยงและห้ามใช้ยาร่วมกัน 
- การใช้ยาฟีนิลเอฟรีนร่วมกับยารักษาอาการปวดเกร็งของอวัยวะในระบบทางเดินอาหารเช่น Hyoscyamine อาจทำให้ความดันโลหิตและอัตราการเต้นของหัวใจเพิ่มขึ้น หากมีความจำเป็นต้องใช้ร่วมกัน ควรปรับเวลาหรือขนาดของการรับประทานยาให้เหมาะสม และควรต้องเฝ้าระวังเรื่องความดันโลหิตและการทำงานของหัวใจอย่างใกล้ชิด 
- การใช้ยาหยอดตาที่มีส่วนผสมของฟีนิลเอฟรีนในผู้ป่วยโรคต้อหิน จะก่อให้เกิดแรงดันในลูกตาเพิ่มมากขึ้น ถือเป็นข้อห้ามมิให้ใช้ยาหยอดตาที่มีส่วนผสมของฟีนิลเอฟรีนกับผู้ป่วยโรคต้อหินโดยเด็ด ขาด 
- การใช้ยาฟีนิลเอฟรีนกับผู้ป่วยด้วยโรคเบาหวานสามารถกระตุ้นให้เกิดภาวะน้ำตาลในเลือดสูงขึ้น ควรหลีกเลี่ยงการใช้ยาร่วมกัน หรือต้องเฝ้าระวังระดับน้ำตาลในเลือดอย่างสม่ำเสมอเมื่อมีการใช้ยาร่วมกัน 
 ///// ควรเก็บรักษายาฟีนิลเอฟรีนอย่างไร? ///// 
สามารถเก็บยาฟีนิลเอฟรีน 
- ชนิดเม็ดและยาน้ำที่อุณหภูมิห้อง 
- ควรเก็บยาฉีดที่อุณหภูมิระหว่าง 15 - 30 องศาเซลเซียส (Celsius) 
- สามารถเก็บยาหยอดตาที่อุณหภูมิห้อง แต่ยาหยอดตาบางสูตรตำรับแนะนำให้เก็บที่อุณหภูมิระหว่าง 2 - 8 องศาเซลเซียส (ดังนั้น การใช้ยาจึงต้องอ่านฉลากยา/ เอกสารกำกับยาให้ดี) 
นอกจากนี้ ควรเก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาฟีนิลเอฟรีนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟีนิลเอฟรีนที่จำหน่ายในประเทศไทย มียาชื่อการค้าอื่นและบริษัทผู้ผลิตดังนี้ 
 ///// บรรณานุกรม ///// 
1 http://en.wikipedia.org/wiki/Phenylephrine [2014,Nov22]
	2 http://drug.fda.moph.go.th:81/nlem.in.th/search?keyword=phenylephrine [2014,Nov22]
	3 http://www.drugs.com/mtm/phenylephrine.html [2014,Nov22]
	4 http://www.drugs.com/drug-interactions/phenylephrine.html [2014,Nov22]
	5 http://www.mims.com/usa/drug/info/phenylephrine/?type=full&amp;mtype=generic [2014,Nov22]
 	6 http://www.mims.com/Thailand/drug/search/?q=phenylephrine [2014,Nov22]
	7 http://www.mims.com/THAILAND/Home/GatewaySubscription/?generic=phenylephrine [2014,Nov22]
	8 http://www.mims.com/Thailand/drug/info/Eye-Gene/?type=brief [2014,Nov22]
