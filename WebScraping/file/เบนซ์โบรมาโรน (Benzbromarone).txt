เบนซ์โบรมาโรน (Benzbromarone)
 ///// บทนำ ///// 
ยาเบนซ์โบรมาโรน (Benzbromarone) เป็นหนึ่งในกลุ่มยายูริโคซูริก (Primary uricosuric) ทางคลินิกใช้เป็นยาบำบัดโรคเกาต์รวมถึงภาวะที่มีกรดยูริก/กรดยูริค (Uric acid) ในร่างกายสูงเกินไป ตัวยานี้จะออกฤทธิ์เพิ่มการขับเกลือของกรดยูริก (Urate) ออกทางไต/ทางปัสสาวะ ยานี้เป็นที่รู้จักกันในวงการแพทย์ตั้งแต่ปี ค.ศ. 1970 (พ.ศ. 2513) ถูกขึ้นทะเบียนและรับรองการใช้ทางคลินิกมากกว่า 20 ประเทศทั้งในทวีปเอเชีย อเมริกา และยุโรป ในปี ค.ศ. 2003 (พ.ศ. 2546) พบว่ายานี้เป็นพิษและสร้างผลเสียต่อตับ จึงทำให้บริษัทยาได้เพิกถอนและหยุดการจำหน่าย แต่ก็ยังมีบริษัทยาบางกลุ่มที่ผลิตและจำหน่ายมาจนถึงปัจจุบัน 
ยาเบนซ์โบรมาโรนเป็นยาชนิดรับประทานโดยอยู่ในหมวดของยาอันตราย หลังการดูดซึมจากระบบทางเดินอาหาร ร่างกายจะใช้เวลาประมาณ 3 ชั่วโมงในการกำจัดยานี้ออกจากกระแสเลือด แต่ตัวยาเบนซ์โบรมาโรนที่ร่างกายเปลี่ยนไปเป็นสารเมทาบอไลท์ 6-ไฮดรอกซี่เบนซ์โบรมาโรน (Metabolite, 6-hydroxybenzbromarone) ต้องใช้เวลาถึงประมาณ 30 ชั่วโมงขึ้นไปกว่าที่ร่างกายจะกำจัดออกไปได้ 
มาตรฐานการใช้ยาเบนซ์โบรมาโรนสำหรับผู้ป่วยโรคเกาต์อยู่ที่ 100 มิลลิกรัม/วัน โดยต้องรับประทานยานี้พร้อมหรือหลังอาหาร ซึ่งให้ผลการรักษาได้ดีกว่ายา Allopourinol ที่ต้องรับประทาน 300 มิลลิกรัม/วัน และยา Probenecid ที่ผู้ป่วยต้องได้รับ 1,000 มิลลิกรัม/วัน ในความเห็นของนักวิชาการบางกลุ่มมีความเห็นว่าผลข้างเคียงที่เกิดพิษกับตับจากยาเบนซ์โบรมาโรนเป็นเรื่องที่สามารถควบคุมและป้องกันได้เมื่อเทียบกับประโยชน์ทางคลินิกที่ผู้ป่วยจะได้รับ 
สำหรับประเทศไทยโดยคณะกรรมการอาหารและยาได้บรรจุให้เบนซ์โบรมาโรนอยู่ในบัญชียาหลักแห่งชาติ โดยมีเงื่อนไขห้ามใช้รักษาภาวะโรคเกาต์ที่เกิดแบบเฉียบพลัน 
ผู้บริโภคสามารถสอบถามข้อมูลการใช้ยาเบนซ์โบรมาโรนเพิ่มเติมได้จากแพทย์ผู้ทำการรักษา หรือจากเภสัชกรในสถานพยาบาลและตามร้านขายยาโดยทั่วไป 
 ///// เบนซ์โบรมาโรนมีสรรพคุณ (คุณสมบัติ) อย่างไร? ///// 
ยาเบนซ์โบรมาโรนมีสรรพคุณ/ข้อบ่งใช้เพื่อบำบัดและรักษาอาการโรคเกาต์ 
 ///// เบนซ์โบรมาโรนมีกลไกการออกฤทธิ์อย่างไร? ///// 
ยาเบนซ์โบรมาโรนมีกลไกการออกฤทธิ์ที่ไต โดยยับยั้งการดูดกรดยูริคกลับเข้าสู่กระแสเลือด นอกจากนี้ยังเพิ่มการกำจัดกรดยูริกจากอาหารที่บริเวณลำไส้เล็กอีกด้วย จากกลไกดังกล่าวจึงทำให้เกิดฤทธิ์ของการรักษาตามสรรพคุณ 
 ///// เบนซ์โบรมาโรนมีรูปแบบการจัดจำหน่ายอย่างไร? ///// 
ยาเบนซ์โบรมาโรนมีรูปแบบการจัดจำหน่ายเป็นยาเม็ดชนิดรับประทานขนาด 100 มิลลิกรัม/เม็ด 
 ///// เบนซ์โบรมาโรนมีขนาดรับประทานอย่างไร? ///// 
ยาเบนซ์โบรมาโรนมีขนาดรับประทานเช่น 
- ผู้ใหญ่: รับประทานยา 100 มิลลิกรัมวันละครั้งโดยรับประทานพร้อมหรือหลังอาหาร หรือรับประทานตามคำสั่งแพทย์ 
- เด็ก: ขนาดการใช้ยานี้ในเด็กยังไม่มีข้อมูลทางคลินิกมาสนับสนุนและถือเป็นข้อห้ามใช้กับผู้ป่วยกลุ่มนี้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเบนซ์โบรมาโรน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเบนซ์โบรมาโรนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเบนซ์โบรมาโรนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาเบนซ์โบรมาโรนตรงเวลา 
 ///// เบนซ์โบรมาโรนมีผลไม่พึงประสงค์อย่างไร? ///// 
ยาเบนซ์โบรมาโรนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: เช่น อาจมีอาการท้องเสีย ปวดท้อง 
- ผลต่อผิวหนัง: เช่น เกิดภาวะผื่นคัน 
- ผลต่อระบบทางเดินปัสสาวะ: เช่น เกิดนิ่วในไต ปัสสาวะคล้ายมีเม็ดทรายปนออกมา ปัสสาวะมีสีคล้ำ 
- ผลต่อตับ: เช่น เกิดพิษกับตับของผู้ป่วย/ตับอักเสบ ตัวเหลือง ตาเหลือง 
 ///// มีข้อควรระวังการใช้เบนซ์โบรมาโรนอย่างไร? ///// 
มีข้อควรระวังการใช้ยาเบนซ์โบรมาโรนเช่น 
- ห้ามใช้กับผู้ที่แพ้ยาเบนซ์โบรมาโรน 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ผู้รักษา 
- ห้ามใช้ยานี้กับผู้ป่วยโรคไตในระยะที่รุนแรง ผู้ป่วยที่มีนิ่วในไต รวมถึงผู้ป่วยที่มีอัตราการกำ จัดกรดยูริคออกจากร่างกายมากกว่า 700 มิลลิกรัม/24 ชั่วโมง 
- ห้ามปรับขนาดรับประทานยานี้ด้วยตนเอง 
- ห้ามซื้อยานี้มารับประทานเอง 
- ห้ามใช้ยาที่มีสภาพเปลี่ยนแปลงไปจากเดิม 
- ยานี้ไม่สามารถรักษาอาการปวดจากโรคเกาต์แบบเฉียบพลัน แต่ใช้ในการบำบัดรักษาโรคเกาต์โดยลดปริมาณกรดยูริคของร่างกายลง 
- เมื่อใช้ยานี้ควรต้องดื่มน้ำตามอย่างเพียงพอเพื่อช่วยให้ไตสามารถทำการขับออกกรดยูริคได้เต็มประสิทธิภาพ 
- เฝ้าระวังการทำงานของตับ (ตรวจเลือดดูค่าการทำงานของตับตามแพทย์แนะนำ) อย่างต่อ เนื่องขณะที่มีการใช้ยานี้ด้วยผลข้างเคียงข้อหนึ่งของยานี้คือก่อให้เกิดพิษกับตับ (ตับอักเสบ) 
- รับประทานอาหารมีประโยชน์ 5 หมู่ จำกัดอาหารที่มีกรดยูริคสูง (อ่านเพิ่มเติมในเว็บ haamor.com บทความเรื่อง โรคเกาต์ และเรื่อง กรดยูริค) ออกกำลังกาย พักผ่อน ตามคำแนะนำของแพทย์อย่างเคร่งครัด 
- มาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเบนซ์โบรมาโรนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เบนซ์โบรมาโรนมีปฏิกิริยาระหว่างยากับยาตัวอื่นอย่างไร? ///// 
ยาเบนซ์โบรมาโรนมีปฏิกิริยาระหว่างยากับยาตัวอื่นเช่น 
- การใช้ยาเบนซ์โบรมาโรนร่วมกับยา Aspirin หรือกลุ่มยา Salicylates อาจทำให้ประสิทธิภาพการกำจัดกรดยูริคของยาเบนซ์โบรมาโรนด้อยลงไป หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาเบนซ์โบรมาโรนร่วมกับยาต้านการแข็งตัวของเลือดอย่าง Coumarin อาจทำให้เกิดภาวะเลือดออกง่าย หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาเบนซ์โบรมาโรนอย่างไร? ///// 
ควรเก็บยาเบนซ์โบรมาโรนภายใต้อุณหภูมิ 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// เบนซ์โบรมาโรนมีชื่ออื่นอีกไหม? ผลิตจากบริษัทอะไรบ้าง? ///// 
ยาเบนซ์โบรมาโรนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Uricosuric  [2016,March19] 
https://en.wikipedia.org/wiki/Benzbromarone  [2016,March19] 
https://www.mims.com/Thailand/drug/info/Benarone/?type=brief  [2016,March19] 
https://www.mims.com/THAILAND/Home/GatewaySubscription/?generic=Benzbromarone  [2016,March19] 
http://www.ncbi.nlm.nih.gov/pubmed/18636784  [2016,March19] 
https://www.mims.com/India/drug/info/benzbromarone/?type=full&amp;mtype=generic#Dosage  [2016,March19] 
http://drug.fda.moph.go.th:81/nlem.in.th/medicine/essential/list/152#item-8909   [2016,March19] 
http://www.druginfosys.com/Drug.aspx?drugCode=1900&amp;drugName=Benzbromarone&amp;type=7  [2016,March19] 
http://www.healthinfo.org.nz/patientinfo/Benzbromarone.pdf  [2016,March19]
