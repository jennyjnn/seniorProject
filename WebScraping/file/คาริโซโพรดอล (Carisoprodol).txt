คาริโซโพรดอล (Carisoprodol)
 ///// บทนำ ///// 
ยาคาริโซโพรดอล (Carisoprodol) เป็นยาคลายกล้ามเนื้อ และยาบรรเทาอาการปวด/ยาแก้ปวด ซึ่งอยู่ในกลุ่มยาคาร์บาเมต(Carbamate)   ยาคาริโซโพรดอลไม่ใช่ตัวยาที่สามารถออกฤทธิ์ได้ทันทีหรือที่เราเรียกกันว่าเป็น “โปรดัก(Prodrug)”นั่นเอง  โดยร่างกายจะต้องเปลี่ยนตัวยาคาริโซโพรดอลไปเป็นสารออกฤทธิ์ที่มีชื่อว่า “Meprobamate” เสียก่อน จึงจะเกิดฤทธิ์ทางการรักษาได้ตามสรรพคุณ   ยาชนิดนี้ยังมีคุณสมบติทำให้ผู้ป่วยมีอาการ เคลิบเคลิ้ม  ง่วงนอน และช่วยสงบประสาท/ยาคลายเครียดอีกด้วย 
ยา คาริโซโพรดอลมีรูปแบบเภสัชภัณฑ์เป็นยารับประทาน  หลังถูกดูดซึมจากระบบทางเดินอาหารเข้าสู่กระแสเลือด ตัวยาจะมีความเข้มข้นสูงสุดในกระแสเลือดภายในเวลาประมาณ 1.5–2 ชั่วโมงหลังรับประทาน  ตัวยานี้สามารถผ่านเข้ารก และผ่านน้ำนมของมารดา   โดยตับจะคอยทำลายและเปลี่ยนโครงสร้างของยาคาริโซโพรดอลไปเป็นยา Meprobamate อย่างต่อเนื่องก่อนที่จะถูกขับทิ้งไปกับปัสสาวะ 
มีข้อจำกัดการใช้ยาคาริโซโพรดอลบางประการที่ผู้บริโภค/ผู้ป่วยควรทราบดังนี้ เช่น 
- ห้ามใช้กับผู้ที่มีประวัติแพ้ยาคาริโซโพรดอล 
- ห้ามใช้ยาคาริโซโพรดอลกับผู้ป่วยโรค Porphyria 
- ห้ามใช้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และกับเด็ก 
- การใช้ยาคาริโซโพรดอลกับผู้ที่มีโรคประจำตัวบางประเภท อาทิ  โรคตับ   โรคไต    โรคทางระบบประสาท/โรคสมอง อย่างเช่น โรคลมชัก   อาจทำให้อาการของโรคประจำตัวเหล่านี้กำเริบ และรุนแรงขึ้น  จึงเป็นเหตุผลสำคัญที่ผู้ป่วยต้องแจ้งให้ แพทย์ พยาบาล เภสัชกร ทราบทุกครั้งว่า  ตนเองมีโรคประจำตัวใดบ้าง 
- กรณีที่มีอาการวิงเวียนศีรษะเมื่อใช้ยานี้ ให้หลีกเลี่ยงการขับขี่ยวดยานพาหนะทุกชนิดรวมถึงการทำงานที่เกี่ยวข้องกับเครื่องจักรต่างๆด้วยจะทำให้เกิดอุบัติเหตุได้ง่าย 
- ห้ามดื่มสุราหรือเครื่องดื่มที่มีแอลกอฮอล์ขณะใช้ยานี้ ด้วยจะทำให้มีอาการง่วงนอน และวิงเวียนศีรษะมากยิ่งขึ้น 
- ห้ามหยุดการใช้ยานี้ทันที แพทย์จะเป็นผู้คอยปรับลดขนาดการใช้ยานี้ได้อย่างเหมาะสม 
- หากหลังใช้ยานี้แล้วพบอาการ ลมชัก   ประสาทหลอน   มีไข้  หัวใจเต้นเร็ว  คลื่นไส้ อาเจียน  ควรรีบกลับมาปรึกษาแพทย์/มาโรงพยาบาลทันที 
- ระวังการใช้ยานี้กับผู้สูงอายุ ด้วยเป็นกลุ่มเสี่ยงที่จะได้รับผลข้างเคียง(อาการข้างเคียง)จากยานี้ได้มากกว่าผู้ป่วยกลุ่มอื่น 
- อาการข้างเคียงที่พบเห็นบ่อยจากการใช้ยานี้ ได้แก่  ง่วงนอน  วิงเวียน/                      วิงเวียนศีรษะ   ปวดศีรษะ 
- *กรณีที่ได้รับยานี้เกินขนาด อาจสังเกตได้จากอาการ  ตาพร่า  รู้สึกสับสน ประสาทหลอน  หายใจแผ่ว/หายใจเบา  กล้ามเนื้อต่างๆทำงานไม่ประสานกัน   เป็นลม   เกิดภาวะโคม่า  หากพบอาการดังกล่าว ต้องรีบนำผู้ป่วยมาพบแพทย์/มาโรงพยาบาลทันที 
- มียาหลายประเภทที่ควรหลีกเลี่ยงใช้ร่วมกับยาคาริโซโพรดอล เช่น Fluoxetine,	  Rifampin,  Ketoconazole, Voriconazole, Diazepam, Alprazolam, Lorazepam,	  Carbamazepine, Oxcarbazepine ,  Esomeprazole, Omeprazole 
สำหรับระยะเวลาของการใช้ยาคาริโซโพรดอล อยู่ในช่วง 2–3 สัปดาห์  การรับประทานยานี้ต่อเนื่องตามแพทย์สั่ง จะทำให้อาการปวดเกร็ง/ปวดบีบของกล้ามเนื้อทุเลาได้อย่างรวดเร็ว ผู้ที่หยุดใช้ยานี้ทันที อาจได้รับอาการถอนยาตามมา 
ในต่างประเทศเราจะพบเห็นสูตรตำรับยาคาริโซโพรดอลมีทั้งยาเดี่ยว
และสูตรตำรับแบบผสมร่วมกับยา Aspirin หรือ Paracetamol  โดยจัดจำหน่ายภายใต้ชื่อการค้าว่า “Soma” 
กรณีผู้ป่วยที่มีคำถามเพิ่มเติมเกี่ยวกับการใช้ยาคาริโซโพรดอล สามารถสอบ ถามข้อมูลได้จากแพทย์ผู้รักษาและเภสัชกรโดยทั่วไป 
 
 ///// คาริโซโพรดอลมีสรรพคุณ(คุณสมบัติ)อย่างไร? ///// 
ยาคาริโซโพรดอลมีสรรพคุณ/ข้อบ่งใช้ เช่น 
- ใช้เป็นยาลดอาการปวดเกร็งของกล้ามเนื้อ 
 
 ///// คาริโซโพรดอลมีกลไกการออกฤทธิ์อย่างไร? ///// 
ยาคาริโซโพรดอลมีกลไกการออกฤทธิ์คือ เมื่อตัวยาถูกดูดซึมจากระบบทางเดินอาหารเข้าสู่กระแสเลือด  ตับจะใช้ Enzyme  CYP2C19 (Cytochrome P450 2C19) เพื่อเปลี่ยนโครงสร้างของยาคาริโซโพรดอลไปเป็นยา Meprobamate ซึ่งเป็นสารที่มีฤทธิ์กดสมอง/กดการทำงานของสมองโดยปิดกั้นการส่งสัญญาณความรู้สึกจาก สมอง  ไขสันหลัง  ส่งผลทำให้ลดอาการปวดเกร็งของกล้ามเนื้อได้ตามสรรพคุณ 
 
 ///// คาริโซโพรดอลมีรูปแบบการจัดจำหน่ายอย่างไร? ///// 
ยาคาริโซโพรดอลมีรูปแบบการจัดจำหน่าย เช่น 
- ยาเม็ดรับประทานที่ประกอบด้วย Carisoprodol ขนาด 250 และ 350 มิลลิกรัม/เม็ด 
- ยาเม็ดรับประทานที่ประกอบด้วย Carisoprodol 175 มิลลิกรัม + Paracetamol 350 มิลลิกรัม/เม็ด 
 
 ///// คาริโซโพรดอลมีขนาดรับประทานอย่างไร? ///// 
ยาคาริโซโพรดอล มีขนาดรับประทาน เช่น 
- ผู้ใหญ่:	รับประทานยาครั้งละ 250-350 มิลลิกรัม วันละ 3 ครั้ง 
ก่อนหรือหลังอาหาร และก่อนนอน เป็นเวลา 2–3 สัปดาห์ 
- ผู้สูงอายุ:	ลดขนาดรับประทานลงมา 50% จากขนาดรับประทานของผู้ใหญ่ 
- เด็ก: ในทางคลินิก ยังไม่มีข้อมูลด้านความปลอดภัยในการใช้ยานี้กับเด็ก 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคาริโซโพรดอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  โรคลมชัก รวมถึงกำลังกินยา/ใช้ยาอะไรอยู่ เพราะยาคาริโซโพรดอล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                  เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคาริโซโพรดอล  สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานในมื้อถัดไป  ไม่จำเป็นต้องเพิ่มปริมาณยาเป็น 2เท่าให้รับประทานที่ขนาดปกติ 
 
 ///// คาริโซโพรดอลมีผลไม่พึงประสงค์อย่างไร? ///// 
ยาคาริโซโพรดอลสามารถก่อให้เกิดผลไม่พึงประสงค์จากยา (ผลข้างเคียง/-อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  ง่วงนอน  วิงเวียน  ปวดศีรษะ  เดินเซ  ตัวสั่น  เกิดอาการชัก 
- ผลต่อระบบหัวใจและหลอดเลือด:   เช่น  หัวใจเต้นเร็ว   ความดันโลหิตต่ำ  ใบหน้าแดง 
- ผลต่อสภาพจิตใจ:  เช่น   นอนไม่หลับ 
- ผลต่อระบบทางเดินอาหาร:   เช่น  คลื่นไส้ อาเจียน 
- ผลต่อระบบเลือด:  เช่น  เกิดภาวะเม็ดเลือดขาวต่ำ(Leukopenia)  และ/หรือ ภาวะเม็ดเลือดทุกชนิดต่ำ(Pancytopenia) 
 
 ///// มีข้อควรระวังการใช้คาริโซโพรดอลอย่างไร? ///// 
มีข้อควรระวังการใช้ยาคาริโซโพรดอล เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ในสตรีมีครรภ์  สตรีในภาวะให้นม และ กับเด็ก 
- ห้ามใช้ยานี้กับผู้ป่วย โรคตับ โรคไต  ระยะรุนแรง 
- ห้ามรับประทานยานี้ร่วมกับเครื่องดื่มที่มีแอลกอฮอล์เป็นส่วนประกอบ 
- ห้ามปรับขนาดรับประทานด้วยตนเอง 
- ห้ามหยุดใช้ยานี้อย่างกะทันหัน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                          ยาแผนปัจจุบันทุกชนิด(รวมยาคาริโซโพรดอลด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คาริโซโพรดอลมีปฏิกิริยาระหว่างยากับยาตัวอื่นอย่างไร? ///// 
ยาคาริโซโพรดอลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาคาริโซโพรดอลร่วมกับยา Codeine , Hydrocodone,  Tramadol,  ด้วยจะทำให้กดประสาทส่วนกลาง/กดสมองมากขึ้น  จนเป็นเหตุให้มีการกดการหายใจจนเกิดอาการหายใจขัดข้อง/หายใจผิดปกติ/หายใจเบา/หายใจแผ่ว/ หายใจตื้น  จนอาจเกิดอาการโคม่า และอาจเสียชีวิตในที่สุด 
- ห้ามใช้ยาคาริโซโพรดอลร่วมกับยา Alprazolam , Brompheniramine,  เพราะจะทำให้เกิดอาการ วิงเวียน   ง่วงนอน  รู้สึกสับสน  การครองสติทำได้ลำบากตามมา 
- ห้ามใช้ยาคาริโซโพรดอลร่วมกับยา Sodium oxybate  ด้วยจะทำให้มีอาการง่วงนอน  วิงเวียน  ซึม   ความดันโลหิตต่ำ  หายใจแผ่วตามมา 
- ห้ามใช้ยาคาริโซโพรดอลร่วมกับยา Carbinoxamine  เพราะจะก่อให้เกิดอาการ วิงเวียน  ง่วงนอน  การครองสติทำได้ลำบาก รุนแรงมากขึ้น 
 ///// ควรเก็บรักษาคาริโซโพรดอลอย่างไร? ///// 
ควรเก็บยาคาริโซโพรดอล ภายใต้อุณหภูมิ 20-25 องศาเซลล์เซียส (Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น   ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 ///// คาริโซโพรดอลมีชื่ออื่นอีกไหม? ผลิตจากบริษัทอะไรบ้าง? ///// 
ยาคาริโซโพรดอล มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาขื่อการค้าอื่นของยานี้ เช่น Rela, Carisol, Vanadom, Aciprodol 
 ///// บรรณานุกรม ///// 
https://en.wikipedia.org/wiki/Carisoprodol#Withdrawal_treatment[2017,Sept30] 
https://www.drugs.com/carisoprodol.html[2017,Sept30] 
https://en.wikipedia.org/wiki/Carisoprodol#Withdrawal_treatment[2017,Sept30] 
https://www.drugs.com/soma.html[2017,Sept30]
