บริโมนิดีน (Brimonidine)
 ///// บทนำ ///// 
ยาบริโมนิดีน(Brimonidine หรือ Brimonidine tartrate) เป็นยาในกลุ่มแอลฟา2-อะดรีเนอร์จิก รีเซพเตอร์ อะโกนิสต์ (Alpha2-adrenergic receptor agonist, กลุ่มยา ลดการสร้างสารน้ำในลูกตา และทำให้หลอดเลือดในลูกตาหดตัว)  ทางคลินิกนำมาใช้รักษาโรคต้อหิน (Open-angle glaucoma)   และภาวะความดันในลูกตาสูง (Ocular hypertension)  รูปแบบผลิตภัณฑ์ของยานี้ จะเป็นยาหยอดตา และยาทาภายนอกประเภทเจล 
ยาบริโมนิดีนชนิดหยอดตา จะช่วยลดปริมาณสารน้ำหรือของเหลวในลูกตา  ซึ่งถ้ามีปริมาณของเหลวในลูกตามากเกินไป จะทำให้เกิดแรงดันในลูกตาสูงขึ้น ซึ่งจะส่งผลเสียต่อเส้นประสาทตา(เส้นประสาทสมองเส้นที่2)จนอาจทำให้สูญเสียการมองเห็นในที่สุด 
สูตรตำรับของยาบริโมนิดีนยังมีแบบลักษณะของยาเดี่ยว และแบบที่มียาลดความดันโลหิตบางตัวเป็นส่วนประกอบด้วยอย่าง เช่น ยา Timolol  ทั้งนี้เพื่อช่วยเพิ่มประสิทธิภาพของการรักษาให้ได้มากยิ่งขึ้น 
ทั้งนี้ มีข้อจำกัดในการใช้ยาบริโมนิดีน ที่ผู้บริโภคควรทราบ ดังนี้ เช่น 
- ห้ามใช้กับผู้ที่มีประวัติแพ้ยาบริโมนิดีน 
- ห้ามใช้กับเด็กที่มีอายุต่ำกว่า 2 ปีลงมา 
- ผู้ที่มีการใช้ยาบางตัว บางกลุ่มอยู่ก่อนแล้ว อย่างเช่น ยา Furazolidone หรือยาในกลุ่ม MAOIs อย่างเช่น ยา Phenelzine  อาจเกิดปฏิกิริยาระหว่างยากับยาบริโมนิดีน จนอาจส่งผลให้เกิดอันตรายต่อผู้ป่วยได้ 
- การใช้ยานี้กับ สตรีตั้งครรภ์  สตรีที่อยู่ในภาวะให้นมบุตร จะต้องได้รับคำสั่งจากแพทย์ผู้รักษาเท่านั้น 
- ระวังการใช้ยาบริโมนิดีนกับผู้ป่วย โรคหัวใจ  โรคไต  โรคตับ 
- ยานี้สามารถทำให้ผู้ใช้มีอาการ  วิงเวียน  ง่วงนอน  ตาพร่า   ผู้ใช้ยานี้จึงควรต้องหลีกเลี่ยงการขับขี่ยวดยานพาหนะใดๆ และ/หรือการทำงานกับเครื่องจักร ด้วยอาจเกิดอุบัติเหตุได้ง่าย 
สำหรับประเทศไทยโดยคณะกรรมการอาหารและยาได้บรรจุให้ยา บริโมนิดีน ทาร์เทรต (Brimoridine tartrate) อยู่ในบัญชียาหลักแห่งชาติ  โดยมีรูปแบบของเป็นยาหยอดตา และมีเงื่อนไขการใช้ทางคลินิก ดังนี้ 
1. ใช้รักษาต้อหินในกรณีที่มีข้อห้ามใช้ยาหยอดตากลุ่ม Topical beta-blockers 
2. ใช้เฉพาะกรณีที่ใช้ยาชนิดอื่นรักษาต้อหินแล้ว ความดันในลูกตายังไม่ลดลง อยู่ในขั้นที่ปลอดภัย 
อนึ่ง เราสามารถพบเห็นการใช้ยาหยอดตาบริโมนิดีน ทั้งในสถานพยาของรัฐและของเอกชน รวมถึงมีจำหน่ายตามร้านขายยาตั้งแต่ขนาดกลางขึ้นไป 
 ///// บริโมนิดีนมีสรรพคุณ(คุณสมบัติ)อย่างไร? ///// 
บริโมนิดีนมีสรรพคุณ/ข้อบ่งใช้ เช่น 
- รักษาอาการความดันในลูกตาสูง (Intraocular Hypertension) 
- รักษาอาการของโรคต้อหิน (Open-angle glaucoma) 
 ///// บริโมนิดีนมีกลไกการออกฤทธิ์อย่างไร? ///// 
กลไกการออกฤทธิ์ของยาบริโมนิดีนคือ ตัวยาจะกระตุ้นการทำงานของตัวรับ(Receptor)ในลูกตาที่ชื่อว่า G Protein-couple receptor  ทำให้เกิดการยับยั้งการทำงานของเอนไซม์ ที่ชื่อว่า Adenylate cyclase  ส่งผลลดการสร้างสารบางอย่างที่มีความสำคัญในกระบวนการสร้างของเหลวในลูกตา เช่น สาร cAMP(Cyclic adenosine monophosphate) จึงเป็นเหตุให้กระบวนการสร้างของเหลวในลูกตาลดลง ส่งผลให้ความดันในลูกตาลดลงตามไปด้วย 
นอกจากนี้ ตัวยาบริโมนิดีนยังทำให้หลอดเลือดฝอยในลูกตาหดตัว ทำให้ปริมาณสารน้ำ/ของเหลวที่จะไหลเข้ามาเพิ่มในลูกตาลดน้อยลงอีก  เกิดกลไกสนับสนุนให้มีการลดของเหลวในลูกตามากยิ่งขึ้น 
จากกลไกดังกล่าวทั้งหมด ทำให้เกิดฤทธิ์ของการรักษาตามสรรพคุณ 
 ///// บริโมนิดีนมีรูปแบบการจัดจำหน่ายอย่างไร? ///// 
ในประเทศไทย ยาบริโมนิดีนมีรูปแบบการจัดจำหน่าย เป็น 
- ยาหยอดตา ขนาดความเข้มข้น 0.15% และ 0.2% 
 ///// บริโมนิดีนมีขนาดการบริหารยาอย่างไร? ///// 
ยาบริโมนิดีนมีขนาดการบริหารยา/ใช้ยา เช่น 
- ผู้ใหญ่: หยอดตาครั้งละ 1 หยดในตาข้างที่มีอาการโรค วันละ 3 ครั้ง โดยเว้นระยะเวลาหยอดตาห่างกันทุก 8 ชั่วโมง 
- เด็กอายุตั้งแต่ 2 ปีขึ้นไป: ขนาดการใช้ยานี้กับเด็กวัยนี้ต้องเป็นไปตามดุลยพินิจของแพทย์ผู้รักษา 
- เด็กอายต่ำกว่า 2 ปี: ทางคลินิก ยังไม่มีข้อมูลที่ชัดเจนถึงความปลอดภัยและประสิทธิผลของยานี้ในเด็กกลุ่มวัยนี้ การใช้ยานี้ในเด็กวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
*อนึ่ง 
- หากมีการหยอดตาชนิดอื่นร่วมด้วย  ห้ามหยอดยาต่างๆพร้อมกัน  ให้เว้นระยะเวลาของการหยอดยา ห่างกันประมาณ 5 นาทีเป็นอย่างต่ำ 
- ล้างมือทำความสะอาดทุกครั้ง ก่อนและหลัง หยอดยา 
- ห้ามมิให้ปลายหลอดหยอดยาสัมผัสกับ ขนตา  หนังตา   ลูกตา  ทั้งนี้เพื่อเป็นการป้องกันการปนเปื้อนต่างๆลงไปในตัวผลิตภัณฑ์ยา 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาบริโมนิดีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาบริโมนิดีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                  เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมหยอดยาควรทำอย่างไร? ///// 
กรณีลืมหยอดยาบริโมนิดีน ผู้ป่วยสามารถหยอดยาเมื่อนึกขึ้นได้ หากเวลาใกล้เคียงกับการหยอดยาในครั้งถัดไป  ให้หยอดยาในขนาดปกติ และไม่จำเป็นต้องเพิ่มปริมาณการใช้ยาเป็น 2 เท่า 
อย่างไรก็ตาม เพื่อประสิทธิผลของการรักษา ผู้ป่วยต้องหยอดยาบริโมนิดีนตรงเวลา  ห้ามปรับขนาดการใช้ยานี้ด้วยตนเอง 
 ///// บริโมนิดีนมีผลไม่พึงประสงค์อย่างไร? ///// 
อาจพบเห็นผลไม่พึงประสงค์(ผลข้างเคียง/อาการข้างเคียง)ของยาหยอดตาบริโมนิดีนต่อระบบการทำงานของอวัยวะต่างๆของร่างกายได้ดังนี้ เช่น 
- ผลต่อตา:  เช่น  มีอาการแสบคันตาหลังหยอดยา  เกิดภาวะหลอดเลือดที่เยื่อตาขยายตัว/ตาแดง    ตาพร่า   หนังตาอักเสบ  เกิดภาวะตากุ้งยิง (Hordeolum) 
- ผลต่อระบบทางเดินอาหาร:  เช่น  ปากแห้ง 
- ผลต่อระบบหัวใจและหลอดเลือด:  เช่น  ชีพจรเต้นผิดปกติ หรือหัวใจเต้นผิดจังหวะ  เกิดความดันโลหิตสูงหรือไม่ก็ต่ำ 
- ผลต่อระบบทางเดินหายใจ: เช่น เยื่อจมูกอักเสบ  หลอดลมอักเสบ  ไอ  มีอาการคล้ายโรคหวัด   โพรงจมูกแห้ง    คออักเสบ   หายใจไม่ออก/หายใจลำบาก  หรือมีภาวะกดการหายใจ(หายใจช้า  เบา ตื้น จนถึงอาจหยุดหายใจได้) 
- ผลต่อสภาพจิตใจ:  ก่อให้เกิดอารมณ์ซึมเศร้าได้  นอนไม่หลับ  และวิตกกังวล 
- ผลต่อกล้ามเนื้อ:  เช่น  ปวดกล้ามเนื้อ 
- ผลต่อผิวหนัง:  เช่น  อาจกระตุ้นให้เกิดผื่นคัน 
- ผลต่อการเผาผลาญพลังงานของร่างกาย:  เช่น เกิดภาวะคอเลสเตอรอล/ไขมันในเลือดสูง 
 ///// มีข้อควรระวังการใช้บริโมนิดีนอย่างไร? ///// 
มีข้อควรระวังการใช้ยาบริโมนิดีน เช่น 
- ห้ามใช้กับผู้ที่แพ้ยานี้ 
- ห้ามใช้กับสตรีตั้งครรภ์  สตรีที่อยู่ในภาวะให้นมบุตร  และเด็ก  โดยไม่มีคำสั่ง  จากแพทย์ผู้รักษา 
- ห้ามใช้ผลิตภัณฑ์ยานี้ ที่มีการปนเปื้อนของสิ่งสกปรก เช่น ผง ตัวยาขุ่น หรือเปลี่ยนสี 
- ห้ามปรับขนาดการหยอดยาด้วยตนเอง 
- แจ้งแพทย์ทุกครั้งก่อนเข้ารับการรักษาว่า มีโรคประจำตัวใดบ้าง หรือมีการใช้ยาประเภทใดอยู่ก่อน 
- หากใช้ยานี้เป็นเวลาที่แพทย์แนะนำ แล้วอาการยังไม่ดีขึ้น  ให้ผู้ป่วยรีบกลับมา  	 ปรึกษาแพทย์/มาโรงพยาบาลอีกครั้ง เพื่อแพทย์พิจารณาปรับแนวทางการรักษา 
- มาพบแพทย์/มาโรงพยาบาลตามนัด เพื่อรับการตรวจสอบการทำงานของตาว่าเป็นปกติหรือยัง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาบริโมนิดีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// บริโมนิดีนมีปฏิกิริยาระหว่างยากับยาตัวอื่นอย่างไร? ///// 
ยาบริโมนิดีนมีปฏิกิริยาระหว่างยากับยาตัวอื่น เช่น 
- การใช้ยาบริโมนิดีนร่วมกับยา Diphenhydramine,  Cetirizine, Hydrocodone,  Phenytoin,  อาจทำให้มีอาการ ง่วงนอน  วิงเวียน  การครองสติทำได้ยาก  หากไม่มีความจำเป็นใดๆ  ควรหลีกเลี่ยงการใช้ยาร่วมกัน 
- การใช้ยาบริโมนิดีนร่วมกับยา Enalapril,  Diltiazem,  Pindolol(ยาลดความดันโลหิต),  Felodipine, Digoxin,  อาจทำให้ความดันโลหิต และอัตราการเต้นของหัวใจลดต่ำลง  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาบริโมนิดีนอย่างไร? ///// 
ควรเก็บยาบริโมนิดีน ในช่วงอุณหภูมิ 15 – 25 องศาเซลเซียส(Celsius) ไม่เก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// บริโมนิดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาบริโมนิดีนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ ที่จำหน่ายในต่างประเทศ เช่น Albrim, Albrim LS, Brimodin, Iobrim 
 ///// บรรณานุกรม ///// 
https://en.wikipedia.org/wiki/List_of_adrenergic_drugs  [2016,Aug6] 
http://www.healthline.com/health/adrenergic-drugs#Overview1  [2016,Aug6] 
https://en.wikipedia.org/wiki/Adrenergic_agonist  [2016,Aug6] 
http://www.codental.uobaghdad.edu.iq/uploads/lectures/Pharma%20lectures/7%20Adrenergic%20agonists-.pdf  [2016,Aug6] 
http://www.mayoclinic.org/drugs-supplements/beta-2-adrenergic-agonist-oral-route-injection-route/side-effects/drg-20069364  [2016,Aug6] 
https://en.wikipedia.org/wiki/Beta-adrenergic_agonist  [2016,Aug6] 
http://www.ncbi.nlm.nih.gov/pubmed/2885407  [2016,Aug6] 
https://www.drugs.com/cons/beta-2-adrenergic-agonist-oral-injection.html  [2016,Aug6] 
https://www.drugs.com/drug-interactions/brimonidine-ophthalmic-index.html?filter=2&amp;generic_only=  [2016,Aug6]
