เดกซ์แทรน (Dextran)
 ///// บทนำ ///// 
ยาเดกซ์แทรน(Dextran)เป็นเวชภัณฑ์ทางการแพทย์ ลักษณะเป็นสารประกอบเชิงซ้อนประเภทกลูแคน (Glucan, คาร์โบไฮเดรตชนิดหนึ่ง) หรือโพลีแซกคาไรด์(Polysaccharide)ที่มีโมเลกุลของน้ำตาลกลูโคส(Glucose)มาเรียงต่อกัน 
ถูกค้นพบครั้งแรกโดยนักวิทยาศาสตร์ชาวฝรั่งเศสที่มีชื่อว่า Louis Pasteur ซึ่งในสมัยนั้นพบว่าเดกซ์แทรนเป็นผลผลิตจากเชื้อแบคทีเรียที่นำมาเป็นตัวหมักเหล้าไวน์นั่นเอง 
รูปแบบเวชภัณฑ์ของยาเดกซ์แทรนเป็นสารเหลวที่ให้ทางหลอดเลือดดำ  ประโยชน์ของยาเดกซ์แทรนในทางคลินิกคือ ใช้เป็นสารทดแทนเลือดในร่างกายกับผู้ที่ต้องเข้ารับการผ่าตัด เช่น  ผ่าตัดหลอดเลือดบริเวณหัวใจ  ผู้ที่มีภาวะช็อกจากการสูญเสียโลหิตฉุกเฉินจากอุบัติเหตุ จากแผลไฟไหม้ หรือเสียเลือดมากจากบาดแผลต่างๆ   ยาเดกซ์แทรนจะสร้างสมดุลของของเหลวในหลอดเลือด   โดยมีกลไกเพิ่มการดูดซึมของเหลวเข้าหลอดเลือด (Potent osmotic agents) ทำให้ปริมาตรเลือดเพิ่มขึ้น  ช่วยป้องกันการเกาะตัวของลิ่มเลือดและของเลือด 
ประโยชน์ด้านอื่นของยาเดกซ์แทรนเท่าที่พบเห็น  เช่น 
 
- ใช้เป็นสารช่วยหล่อลื่นในสูตรยาหยอดตาบางสูตรตำรับยา 
- ใช้เป็นตัวกลางเพื่อทำละลายแร่ธาตุบางชนิด อย่างเช่น ธาตุเหล็ก (Iron Dextran) 
เพื่อฉีดเข้ากล้ามเนื้อ หรือหยดเข้าหลอดเลือดดำในผู้ป่วยที่ขาดแคลนธาตุเหล็ก 
อย่างไรก็ตาม การใช้ยาเดกซ์แทรนยังต้องระวังผลข้างเคียงบางประการ เช่น ก่อให้เกิดภาวะเกลือโซเดียมในเลือดต่ำ  รวมถึงรบกวนสมดุลของสารอิเล็กโทรไลต์(Electrolyte)ต่างๆ  ตลอดจนอาจทำให้เกิดภาวะไตวายเฉียบพลันได้ 
ยาเดกซ์แทรน  ถูกแบ่งออกเป็นอีก 2 ประเภทคือ ยาเดกซ์แทรน 40 และยาเดกซ์แทรน 70  โดยมีความแตกต่างกันตรงที่น้ำหนักโมเลกุล  กล่าวคือ ยาเดกซ์แทรน 70 จะมีน้ำหนักโมเลกุลมากกว่ายาเดกซ์แทรน 40  ซึ่งเมื่อเข้าสู่ร่างกายแล้ว ยาเดกซ์แทรนทั้ง 2 ชนิดจะถูกขับออกจากร่างกายมากับปัสสาวะ โดยยาเดกซ์แทรน 40 จะถูกขับออกภายในระยะเวลาประมาณ 24 ชั่วโมง ขณะที่ยาเดกซ์แทรน 70 จะใช้เวลาในการถูกขับออกที่นานกว่า   สำหรับประเทศไทย จะพบเห็นการใช้ยาเดกซ์แทรน 40 เพื่อทดแทนเลือดกับผู้ป่วย ในขณะที่ยาเดกซ์แทรน 70 ถูกใช้เป็นส่วนประกอบของน้ำตาเทียม 
การให้ยาเดกซ์แทรน อาจทำให้เกิดผลกระทบ(ผลข้างเคียง)บางประการ เช่น                         ทำให้มีความดันโลหิตต่ำ   ต่างประเทศจึงคิดค้น ยาเดกซ์แทรน 1 ขึ้นมาซึ่งมีน้ำหนักโมเลกุลต่ำกว่าเดกซ์แทรน 40 และ 70  ซึ่งการให้เดกซ์แทรน 1 ในผู้ป่วยก่อนที่จะใช้เดกซ์แทรน 40 และ 70 จะช่วยป้องกันภาวะความดันโลหิตต่ำดังกล่าวได้ 
องค์การอนามัยโลกได้ระบุให้ยาเดกซ์แทรนเป็นยา/เวชภัณฑ์จำเป็นขั้นพื้นฐานที่สถานพยาบาลควรมีสำรองไว้ให้บริการกับผู้ป่วย  กระทรวงสาธารณสุขของไทยก็ได้ระบุให้ผลิตภัณฑ์ประเภทยาเดกซ์แทรนที่มีชื่อว่า Tc-99m dextran (Technetium-99m dextran) อยู่ในบัญชียาหลักแห่งชาติโดยมีเงื่อนไขการใช้เพื่อ “ตรวจวินิจฉัยโรคการอุดกั้นของระบบทางเดินน้ำเหลือง”    ทั้งนี้ เราสามารถพบเห็นการใช้ผลิตภัณฑ์ประเภทยาเดกซ์แทรนได้ตามสถานพยาบาลทั้งของรัฐและของเอกชน  ซึ่งหากผู้ป่วยมีข้อสงสัยเพิ่มเติม สามารถสอบถามข้อมูลยานี้ได้จาก แพทย์หรือจากเภสัชกรได้โดยทั่วไป 
 ///// เดกซ์แทรนมีสรรพคุณ(คุณสมบัติ)อย่างไร? ///// 
ยาเดกซ์แทรนมีสรรพคุณ/ข้อบ่งใช้ เช่น 
- ใช้เป็นสารทดแทนปริมาตรเลือดกับผู้ป่วยที่มีปริมาณเลือดน้อย ด้วยสูญเสียเลือด/น้ำจากกอุบัติเหตุไฟไหม้ (เดกซ์แทรน 40) 
- ใช้ป้องกันภาวะลิ่มเลือดอุดตันหลังการผ่าตัดตา (เดกซ์แทน 40) 
- ใช้ป้องกันภาวะลิ่มเลือดอุดตันหลังการผ่าตัด เช่นการผ่าตัดปอด (เดกซ์แทน 70) 
- ใช้ในการส่องกล้องตรวจโพรงมดลูก (เดกซ์แทน 70) 
- ใช้เป็นสารหล่อลื่นในน้ำตาเทียม (เดกซ์แทน 70) 
 
 ///// เดกซ์แทรนมีกลไกการออกฤทธิ์อย่างไร? ///// 
กลไกการออกฤทธ์ของยาเดกซ์แทรนที่หยดเข้าหลอดเลือดดำ คือ ตัวยาจะทำให้ปริมาตรของของเหลวภายในหลอดเลือดเพิ่มขึ้น จึงช่วยลดความข้นของเลือด และยับยั้งการรวมตัวของลิ่มเลือดและของเม็ดเลือด   ด้วยกลไกเหล่านี้จึงก่อให้เกิดฤทธิ์ของการรักษาตามสรรพคุณ 
 
 ///// เดกซ์แทรนมีรูปแบบการจัดจำหน่ายอย่างไร? ///// 
ยาเดกซ์แทรนมีรูปแบบการจัดจำหน่าย เช่น 
 
- ยาฉีด ขนาด 500 มิลลิลิตร 
- ยาฉีดที่มีส่วนประกอบของธาตุเหล็ก เช่น CosmoFer  100 มิลลิกรัม/2 มิลลิลิตร 
- ใช้เป็นสารหล่อลื่นตาในน้ำตาเทียม 
 ///// เดกซ์แทรนมีขนาดการบริหารยาอย่างไร? ///// 
ยาเดกซ์แทรนมีขนาดการบริหารยา/ใช้ยา ดังตัวอย่าง เช่น 
ก.	 ใช้ชดเชยและเพิ่มปริมาตรของเลือด: 
- ผู้ใหญ่: เริ่มต้นหยดยาเดกซ์แทรน 40 ที่มีความเข้มข้น 10% เข้าหลอดเลือดดำขนาด  10 มิลลิลิตร/น้ำหนักตัว 1 กิโลกรัม โดยหยดยาอย่างรวดเร็ว  และใช้ร่วมกับสารน้ำ Sodium chloride 0.9%  หรือ สารน้ำ Glucose 5%  อาจต้องให้ยาต่อเนื่อง 5 วันเป็นอย่างต่ำ หรือ เริ่มหยดยาเดกซ์แทรน 70 ที่มีความเข้มข้น 6% เข้าหลอดเลือดดำ 500 – 1,000 มิลลิลิตร โดยใช้ร่วมกับสารน้ำ Sodium chloride 0.9% หรือ สารน้ำGlucose 5%  โดยใช้อัตรา 20 – 40 มิลลิลิตร/นาทีในการหยดยาเข้ากระแสเลือด  ซึ่งยาเดกซ์แทรน 70 ยังใช้เป็นยาสำหรับคงระดับการรักษา 	โดยใช้ขนาด 10 มิลลิลิตร/น้ำหนักตัว1 กิโลกรัม/วัน เป็นเวลา 3 วัน 
- เด็ก: การใช้ยานี้ในเด็ก จะอยู่ในดุลพินิจของแพทย์เป็นกรณีๆไป โดยขึ้นกับความรุนแรงของอาการ น้ำหนักตัวของเด็ก และดุลพินิจของแพทย์ผู้รักษา 
ข. ใช้สำหรับป้องกันหลอดเลือดอุดตันจากลิ่มเลือดหลังผ่าตัด: 
- ผู้ใหญ่: ใช้เดกซ์แทรน 40 ที่มีความเข้มข้น 10% หยดเข้าหลอดเลือดดำอย่างรวดเร็วขนาด 10 มิลลิลิตร/น้ำหนักตัว 1 กิโลกรัม โดยสามารถใช้ร่วมกับสารน้ำ   Sodium chloride 0.9% หรือสารน้ำ Glucose 5%  การหยดยาอาจทำในระหว่างการผ่าตัด 4 – 6 ชั่วโมง หรือจะหยดยาหลังการผ่าตัดก็ได้ 
- เด็ก: หยดยาเดกซ์แทรน 40 ขนาด 10 มิลลิลิตร/น้ำหนักตัวเด็ก 1 กิโลกรัม 
*อนึ่ง: กรณีการใช้เป็นส่วนประกอบในน้ำตาเทียมเพื่อช่วยในการหล่อลื่นตา อ่านเพิ่มเติมในเว็บ haamor.com บทความเรื่อง น้ำตาเทียม  และเรื่อง ยาหยอดตา 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียง                        ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเดกซ์แทรน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น   กินยา/ใช้ยาแล้ว  ขึ้นผื่น แน่นอึดอัด/หายใจลำบาก  หรือกรณีเป็นยาฉีด /ยาหยอดตา เมื่อใช้ยาแล้ว มีอาการปวด แสบ ระคายเคืองเนื้อเยื่อที่สัมผัสยา 
- มีโรคประจำตัวต่างๆ เช่น โรคเบาหวาน  โรคตา  โรคความดันโลหิตสูง เพราะยาเดกซ์แทรน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยา	 ระหว่างยากับยาชนิดอื่นๆที่กิน/ที่ใช้อยู่ก่อน 
 ///// เดกซ์แทรนมีผลไม่พึงประสงค์อย่างไร? ///// 
ยาเดกซ์แทรนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น  เจ็บหน้าอก  แน่นหน้าอก  ความดันโลหิตต่ำ  หัวใจหยุดเต้น 
- ผลต่อผิวหนัง:  เช่น  เกิดลมพิษ 
- ผลต่อระบบทางเดินอาหาร:  เช่น  คลื่นไส้ อาเจียน 
 
 ///// มีข้อควรระวังการใช้เดกซ์แทรนอย่างไร? ///// 
มีข้อควรระวังการใช้ยาเดกซ์แทรนที่เป็นสารน้ำให้ทางหลอดเลือดดำ เช่น 
- ห้ามใช้กับผู้ที่มีประวัติแพ้ยาเดกซ์แทรนมาก่อน 
- ห้ามใช้เวชภัณฑ์นี้กับผู้ป่วยโรคไตระยะรุนแรง ซึ่งมีอาการปัสสาวะไม่ออก 
- ห้ามใช้ยานี้กับสตรีตั้งครรภ์ 
- ห้ามปรับขนาดการให้ยานี้โดยไม่มีคำสั่งแพทย์ 
- ระวังการใช้ยากับสตรีที่อยู่ในภาวะให้นมบุตร 
- ระวังการเกิดความดันโลหิตต่ำระหว่างใช้ยานี้ 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด 
- ห้ามใช้ยาหมดอายุ 
- ห้ามเก็บยาหมดอายุ 
*หมายเหตุ: ข้อควรระวังการใช้ยานี้กรณีใช้เป็นส่วนประกอบในน้ำตาเทียม แนะนำอ่านเพิ่มเติมในเว็บ haamor.com บทความเรื่อง ยาหยอดตา และเรื่อง น้ำตาเทียม 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมเดกซ์แทรนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เดกซ์แทรนมีปฏิกิริยาระหว่างยากับยาตัวอื่นอย่างไร? ///// 
ยาเดกซ์แทรนมีปฏิกิริยาระหว่างยากับยาตัวอื่น เช่น 
- ห้ามใช้ยาเดกซ์แทรนที่มีมวลโมเลกุลต่ำ(เช่นยาเดกซ์แทรน 40)กับยา Abciximab,  Ardeparin (ยาต้านการแข็งตัวของเลือด),  Enoxaparin(ยาต้านการแข็งตัวของเลือด) ,  ด้วยจะกระตุ้นให้เกิดภาวะเลือดออกง่าย 
 
 ///// ควรเก็บรักษาเดกซ์แทรนอย่างไร? ///// 
ควรเก็บเวชภัณฑ์/ยาเดกซ์แทรนภายใต้อุณหภูมิ 25 องศาเซลเซียส (Celsius)                                               ห้ามเก็บเวชภัณฑ์นี้ในช่องแช่แข็งของตู้เย็น  เก็บเวชภัณฑ์นี้ในภาชนะที่ปิดมิดชิด พ้นแสงแดด  ความร้อนและความชื้น  และเก็บให้พ้นมือเด็กและสัตว์เลี้ยง 
 ///// เดกซ์แทรนมีชื่ออื่นอีกไหม? ผลิตจากบริษัทอะไรบ้าง? ///// 
ยาเดกซ์แทรนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Dextran#Microsurgery [2016,Dec3] 
http://www.mims.com/thailand/drug/info/dextran/?type=brief&amp;mtype=generic [2016,Dec3] 
https://www.drugs.com/monograph/dextran-40.html [2016,Dec3] 
http://www.fda.gov/ohrms/dockets/ac/05/briefing/2005_4164B1_03.htm [2016,Dec3] 
http://drug.fda.moph.go.th:81/nlem.in.th/medicine/essential/list/206#item-9141 [2016,Dec3] 
https://www.ncbi.nlm.nih.gov/pubmed/10361939 [2016,Dec3] 
http://www.mims.com/thailand/drug/info/tears%20naturale%20free/?type=brief [2016,Dec3] 
https://www.drugs.com/drug-interactions/dextran-low-molecular-weight,dextran-40-  index.html?filter=3&amp;generic_only= [2016,Dec3]
