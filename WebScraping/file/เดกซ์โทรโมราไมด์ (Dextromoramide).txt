เดกซ์โทรโมราไมด์ (Dextromoramide)
 ///// บทนำ ///// 
ยาเดกซ์โทรโมราไมด์(Dextromoramide หรือ Dextromoramide tartrate) เป็นยาแก้ปวดประเภทโอปิออยด์ (Opioid analgesic) ถูกค้นพบเมื่อปีค.ศ.1956(พ.ศ.2499)  ยานี้มีฤทธิ์แรงกว่ามอร์ฟีน 3 เท่า แต่ก็มีระยะเวลาออกฤทธิ์สั้นกว่า  ทางคลินิกมักจะใช้ยานี้มาบำบัดอาการปวดที่รุนแรง ทั้งแบบเฉียบพลันและแบบเรื้อรัง เช่น  อาการปวดจากการผ่าตัด  ปวดด้วยเหตุกระดูกหัก  ปวดจากโรคมะเร็ง /เนื้องอกรวมถึงอาการปวดจากนิ่วในถุงน้ำดี   รูปแบบเภสัชภัณฑ์ของยาเดกซ์โทรโมราไมด์เป็นได้ทั้ง  ยารับประทาน  ยาเหน็บทวาร  ยาฉีด  และยาพ่น 
หลังจากตัวยาเดกซ์โทรโมราไมด์ดูดซึมเข้ากระแสเลือด  ตับจะคอยเปลี่ยนโครงสร้างของยานี้อย่างต่อเนื่อง  ร่างกายต้องใช้เวลาประมาณ 3.5 ชั่วโมงเพื่อกำจัดยาเดกซ์โทรโมราไมด์ออกจากกระแสเลือดโดยผ่านทิ้งไปกับปัสสาวะและอุจจาระ 
ยาเดกซ์โทรโมราไมด์ มีผลข้างเคียงที่รุนแรงคือ กดการหายใจของร่างกายและยังก่อให้เกิดฤทธิ์เสพติด  นอกจากนี้อาจพบเห็นอาการ  วิงเวียน  คลื่นไส้  อาเจียน  หัวใจเต้นเร็ว  และท้องผูก  เกิดขึ้นได้เช่นกัน 
จากข้อมูลทางคลินิก  ส่งผลให้มีข้อห้ามใช้ยาเดกซ์โทรโมราไมด์กับผู้ป่วยที่มีโรคเกี่ยวกับระบบทางเดินหายใจอุดกั้น เช่น โรคปอดอุดกั้นเรื้อรัง   ผู้ป่วยด้วยโรคตับวาย  สตรีมีครรภ์/ตั้งครรภ์   สตรีในภาวะให้นมบุตร  รวมถึงเด็กเล็ก   สำหรับผู้สูงอายุต้องลดขนาดการใช้ยานี้ลงมาด้วยมีรายงานว่ายานี้สามารถก่อให้เกิดผลเสีย/พิษ/ผลข้างเคียงรุนแรงต่อ ตับ  ไต  ต่อการทำงานของต่อมไทรอยด์   ซึ่งกรณีที่แพทย์ตรวจพบความผิดปกติของตับ-ไตหรือต่อมไทรอยด์ แพทย์จะสั่งหยุดการใช้ยานี้ทันที 
อาจกล่าวได้ว่ายาเดกซ์โทรโมราไมด์มีประโยชน์บำบัดอาการปวดได้ดีก็จริง แต่ก็มีระยะเวลาในการใช้ยาเพียงสั้นๆ และด้วยมีฤทธิ์ที่ทำให้เสพติด  ในต่างประเทศจึงจัดให้เป็นยาควบคุมตามกฎหมายยาเสพติด   การใช้ยาชนิดนี้จะมีแต่ในสถานพยาบาลเท่านั้น และยาเดกซ์โทรโมราไมด์ ที่จำหน่ายในรูปแบบยาแผนปัจจุบันมีชื่อการค้าว่า Palfium 
 
 ///// เดกซ์โทรโมราไมด์มีสรรพคุณ(คุณสมบัติ)อย่างไร? ///// 
ยาเดกซ์โทรโมราไมด์มีสรรพคุณ/ข้อบ่งใช้ เช่น 
- ใช้เป็นยาระงับอาการปวดหลังผ่าตัด 
- ระงับอาการปวดจากโรคมะเร็ง  ปวดจากบาดแผลกระดูกหัก  ปวดจากนิ่วในถุงน้ำดี 
 
 ///// เดกซ์โทรโมราไมด์มีกลไกการออกฤทธิ์อย่างไร? ///// 
ยาเดกซ์โทรโมราไมด์เป็นอนุพันธ์ยาโอปิออยด์(Opioid)ชนิดสังเคราะห์  มีกลไกการออกฤทธิ์ที่สมองในบริเวณ ตัวรับ(Receptor)ที่มีชื่อว่า Opioid receptor  ส่งผลให้เกิดการปิดกั้นการนำกระแสประสาทประเภทความเจ็บปวด  จากกลไกนี้เอง จึงทำให้เกิดฤทธิ์ของการรักษาได้ตามสรรพคุณ 
 
 ///// เดกซ์โทรโมราไมด์มีรูปแบบการจัดจำหน่ายอย่างไร? ///// 
ยาเดกซ์โทรโมราไมด์มีรูปแบบการจัดจำหน่าย เช่น 
- ยาเม็ดชนิดรับประทานที่มีตัวยา Dextromoramide ขนาด 5 และ 10 มิลลิกรัม/เม็ด 
- ยาฉีดที่มีส่วนประกอบ Dextromoramide ขนาด 5 มิลลิกรัม/มิลลิลิตร 
 
 ///// เดกซ์โทรโมราไมด์มีขนาดการบริหารยาอย่างไร? ///// 
ยาเดกซ์โทรโมราไมด์ มีขนาดการบริหารยา/ใช้ยา เช่น 
ก.	กรณียาฉีด: 
- ผู้ใหญ่: ฉีดยาเข้ากล้ามเนื้อ หรือเข้าใต้ผิวหนังครั้งละ 15 มิลลิกรัม 
ข.	กรณียารับประทาน: 
- ผู้ใหญ่: ให้คำนวณจากน้ำหนักของร่างกายโดยรับประทานยาครั้งละ 
0.07–0.285 มิลลิกรัม/น้ำหนักตัว 1 กิโลกรัม 
อนึ่ง: 
- ความถี่ในการใช้ยานี้ ต้องเป็นไปตามดุลยพินิจของแพทย์เท่านั้น 
- ยานี้ใช้ก่อนหรือหลังอาหารก็ได้ 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเดกซ์โทรโมราไมด์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคไต  โรคระบบทางเดินหายใจ รวมทั้งกำลังกินยา/ใช้ยาอะไรอยู่ เพราะยาเดกซ์โทรโมราไมด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาเดกซ์โทรโมราไมด์  สามารถรับประทานยาทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า  ให้รับประทานที่ขนาดปกติ 
แต่อย่างไรก็ดี การลืมรับประทานยาเดกซ์โทรโมราไมด์ อาจทำให้เกิดอาการปวด กำเริบ ขึ้น 
 
 ///// เดกซ์โทรโมราไมด์มีผลไม่พึงประสงค์อย่างไร? ///// 
มีข้อสรุป ผลไม่พึงประสงค์จากยา (ผลข้างเคียง/อาการข้างเคียง)ที่สามารถพบเห็นได้ทางคลินิกจากยาเดกซ์โทรโมราไมด์ เช่น การกดการหายใจของร่างกาย  เกิดอาการ วิงเวียน  คลื่นไส้ อาเจียน  หัวใจเต้นเร็ว  ท้องผูก  เหงื่อออกมาก  และการใช้ยานี้ยาวนาน จะก่อให้เกิดภาวะติดยาได้ 
 
 ///// มีข้อควรระวังการใช้เดกซ์โทรโมราไมด์อย่างไร? ///// 
มีข้อควรระวังการใช้ยาเดกซ์โทรโมราไมด์ เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก หรือมีเศษผงปนในน้ำยา 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก 
- ห้ามแบ่งยาให้ผู้อื่นรับประทาน 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเดกซ์โทรโมราไมด์ด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เดกซ์โทรโมราไมด์มีปฏิกิริยาระหว่างยากับยาตัวอื่นอย่างไร? ///// 
ยาเดกซ์โทรโมราไมด์ มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเดกซ์โทรโมราไมด์ร่วมกับยา Acepromazine, Aclidinium,  Alvimopan, Amiloride, Articaine, Asenapine,  ด้วยจะทำให้ผู้ป่วยได้รับผลข้างเคียงสูงขึ้นจากยาทุกชนิดดังกล่าว 
- ห้ามใช้ยาเดกซ์โทรโมราไมด์ร่วมกับยา Azelastine  ด้วยจะก่อให้เกิดภาวะ
กดระบบประสาทส่วนกลาง(กดสมอง) ยิ่งขึ้น 
 ///// ควรเก็บรักษาเดกซ์โทรโมราไมด์อย่างไร? ///// 
ควรเก็บยาเดกซ์โทรโมราไมด์ ภายใต้คำแนะนำในเอกสารกำกับยา  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์   และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// เดกซ์โทรโมราไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาเดกซ์โทรโมราไมด์ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Palphium, Jetrium, Dimorlin 
 ///// บรรณานุกรม ///// 
https://en.wikipedia.org/wiki/Dextromoramide[2017,Aug26] 
file:///C:/Users/apai/Downloads/150914-par-dextromoramide-acepharmaceuticals%20(3).pdf[2017,Aug26] 
http://www.druginfosys.com/drug.aspx?drugcode=227&amp;type=1[2017,Aug26] 
http://derekwmeyer.blogspot.com/2011/09/eurojunk-revised.html[2017,Aug26] 
http://www.farmacia-museoaramburu.org/exposicion/palfium-ampollas/[2017,Aug26]
