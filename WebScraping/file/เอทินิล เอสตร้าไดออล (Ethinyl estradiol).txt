เอทินิล เอสตร้าไดออล (Ethinyl estradiol)
 ///// บทนำ ///// 
ยาเอทินิล เอสตร้าไดออล (Ethinyl estradiol หรือ Ethinyl oestradiol หรือ Ethynyl estra diol หรือ Ethynyl oestradiol) เป็นสารอนุพันธุ์ของฮอร์โมนเพศหญิงเอสตร้าไดออล (Estradiol) ซึ่งพบในมนุษย์ ทางคลินิกได้นำมาใช้เป็นยาเม็ดคุมกำเนิดซึ่งมักจะใช้ฮอร์โมนเพศหญิงชนิดอื่นร่วมอยู่ด้วย หากเป็นสูตรตำรับที่มีเฉพาะเอทินิล เอสตร้าไดออลเดี่ยวๆมักจะถูกนำมาใช้เพื่อปรับสมดุลของฮอร์โมนในเพศหญิงที่อยู่ในวัยหมดประจำเดือน หรือนำมาช่วยบำบัดอาการของมะเร็งต่อมลูกหมาก (Prostate cancer) 
หลังรับประทาน ยาเอทินิล เอสตร้าไดออลจะถูกดูดซึมจากระบบทางเดินอาหารและกระจายตัวเข้าสู่กระแสเลือดได้ถึงประมาณ 97% หลังจากนั้นอีก 2 - 3 ชั่วโมงระดับยานี้จะมีระดับความเข้มข้นสูงสุดในร่างกาย ตับจะเป็นอวัยวะที่คอยทำลายและเปลี่ยนโครงสร้างของยาเอทินิล เอสตร้าไดออล ร่างกายต้องใช้เวลาร่วมประมาณ 5 - 16 ชั่วโมงเพื่อกำจัดยานี้ออกจากร่างกายโดยผ่านทิ้งไปกับปัสสาวะและอุจจาระ 
นอกจากนี้ยังอาจพบรูปแบบผลิตภัณฑ์ของยาเอทินิล เอสตร้าไดออลเป็นชนิดพลาสเตอร์ปิดผิวหนังได้อีกเช่นกัน (อ่านเพิ่มเติมในเว็บ haamor.com บทความเรื่อง ยาคุมกำเนิดชนิดแปะผิวหนัง) 
อนึ่งก่อนที่ผู้บริโภค/ผู้ป่วยจะใช้ยาเอทินิล เอสตร้าไดออล มีข้อควรทราบและพึงระวังดังต่อไปนี้เช่น 
- ห้ามใช้ยาเอทินิล เอสตร้าไดออลในผู้ที่มีประวัติแพ้ยานี้มาก่อน 
- หลีกเลี่ยงการใช้ยานี้หากมีประวัติป่วยด้วยโรคหัวใจ มีภาวะลิ่มเลือดอุดตันในหลอดเลือด มีภาวะหลอดเลือดขอด ปวดศีรษะไมเกรน ภาวะ/โรคความดันโลหิตสูง โรคกล้ามเนื้อหัวใจขาดเลือด มะเร็งเต้านม หรือมีก้อนเนื้องอกตามร่างกาย และในสตรีที่มีภาวะเลือดออกจากช่องคลอดโดยยังหาสาเหตุไม่พบ 
- สตรีที่อยู่ในภาวะตั้งครรภ์ สตรีที่อยู่ในภาวะให้นมบุตร จัดเป็นกลุ่มเสี่ยงต่อการเกิดผลข้างเคียงที่รุนแรงจากยาต่างๆทุกประเภทซึ่งรวมถึงยาเอทินิล เอสตร้าไดออลด้วย 
- ระมัดระวังการใช้ยานี้กับผู้ที่มีญาติป่วยด้วยโรคมะเร็ง 
- มียาหลายรายการที่สามารถเกิดปฏิกิริยาระหว่างยากับยาเอทินิล เอสตร้าไดออลเช่นยา Warfarin, Acenocoumarol (ยาต้านการแข็งตัวของเลือด), Rifampicin, Nevirapine, Efavirenz, Ritonavir, Theophylline, Phenobarbital, Imipramine และอื่นๆ ผู้ป่วยควรแจ้งให้แพทย์พยาบาล เภสัชกรทราบทุกครั้งว่ามีการใช้ยาอะไรอยู่ก่อน 
- การได้รับยาเอทินิล เอสตร้าไดออลเกินขนาดจะทำให้เกิดอาการคลื่นไส้ อาเจียน รวมถึงมีเลือดประจำเดือนมาผิดปกติ 
- ยาเอทินิล เอสตร้าไดออลที่ใช้ในวัตถุประสงค์เป็นฮอร์โมนทดแทนและบำบัดภาวะกระดูกพรุนต้องได้รับยาต่อเนื่องเป็นประจำ ประกอบกับต้องได้รับการตรวจร่างกายเป็นระยะๆจากแพทย์ว่ามีภาวะแทรกซ้อน (ผลข้างเคียง) อื่นๆจากยานี้ร่วมด้วยหรือไม่ ซึ่งการหยุดใช้ยานี้จะทำให้มวลกระดูกบางลงเช่นเดิม ดังนั้นแพทย์จะเป็นผู้กำหนดขนาดการรับประทานและระยะเวลาการใช้ยานี้ในกรณีนี้ได้อย่างเหมาะสมที่สุด 
ยาเอทินิล เอสตร้าไดออลถูกบรรจุอยู่ในบัญชียาหลักแห่งชาติของไทยโดยสูตรตำรับยาจะประกอบไปด้วยฮอร์โมนเพศหญิงตัวอื่นอย่าง Desogestrel หรือ Levonorgestrel การใช้ยานี้ไม่ว่าจะเป็นด้วยวัตถุประสงค์ใดก็ตาม ผู้บริโภค/ผู้ป่วยจะต้องใช้ตามคำสั่งแพทย์อย่างเคร่งครัด และไม่ควรไปซื้อหามาใช้หรือรับประทานด้วยตนเอง 
 ///// เอทินิล เอสตร้าไดออลมีสรรพคุณ (คุณสมบัติ) อย่างไร? ///// 
ยาเอทินิล เอสตร้าไดออลมีสรรพคุณ/ข้อบ่งใช้เช่น 
- เป็นยาคุมกำเนิดใช้ป้องกันการตั้งครรภ์ 
- ใช้เป็นฮอร์โมนทดแทนในหญิงวัยหมดประจำเดือน 
- รักษาภาวะประจำเดือนมาผิดปกติ 
- บำบัดรักษามะเร็งต่อมลูกหมาก 
 ///// เอทินิล เอสตร้าไดออลมีกลไกการออกฤทธิ์อย่างไร? ///// 
ยาเอทินิล เอสตร้าไดออลในรูปฮอร์โมนสังเคราะห์มีกลไกการออกฤทธิ์โดยตัวยาจะยับยั้งการตกไข่และก่อให้เกิดการเปลี่ยนแปลงที่ปากมดลูกโดยจะสร้างเมือกที่ขัดขวางการเดินทางของตัวอสุจิ พร้อมกับทำให้เยื่อบุโพรงมดลูกบางลงจนไม่เหมาะกับการฝังตัวของไข่ ส่งผลเกิดฤทธิ์ป้องกันการตั้งครรภ์ได้ตามสรรพคุณ นอกจากนี้อิทธิพลของยาเอทินิล เอสตร้าไดออลยังช่วยให้เกิดการสะสมของมวลกระดูกจึงช่วยบำบัดรักษาภาวะกระดูกพรุน และยังช่วยลดการเจริญเติบโตของเซลล์มะเร็งต่อมลูกหมากจึงช่วยประคับประคองบำบัดรักษาอาการของมะเร็งต่อมลูกหมากได้ด้วย 
 ///// เอทินิล เอสตร้าไดออลมีรูปแบบการจัดจำหน่ายอย่างไร? ///// 
ยาเอทินิล เอสตร้าไดออลมีรูปแบบการจัดจำหน่ายเช่น 
- ยาเม็ดชนิดรับประทานขนาด 1 มิลลิกรัม/เม็ด 
- ยาเม็ดชนิดรับประทานขนาด 10 และ 50 ไมโครกรัม/เม็ด 
- ยาเม็ดชนิดรับประทานที่มีฮอร์โมนเพศหญิงชนิดอื่นผสมเช่นEthinylestradiol 20 ไมโครกรัม + Desogestrel 150 ไมโครกรัม  
	Ethinylestradiol 30 ไมโครกรัม + Levonorgestrel 150 ไมโครกรัม
	Ethinylestradiol 30 ไมโครกรัม + Drospirenone  300 ไมโครกรัม 
 ///// เอทินิล เอสตร้าไดออลมีขนาดรับประทานอย่างไร? ///// 
ยาเอทินิล เอสตร้าไดออลมีขนาดรับประทานแตกต่างกันในแต่ละผู้ป่วย/ผู้บริโภคโดยขึ้นกับชนิดของวัตถุประสงค์/ชนิดของโรค/ของอาการ ดังนั้นขนาดยานี้จึงขึ้นกับดุลพินิจของแพทย์ผู้รักษา ซึ่งในบทความนี้ขอยกตัวอย่างเช่น 
ก.	ใช้เป็นฮอร์โมนทดแทนในสตรีวัยหมดประจำเดือน: 
- ผู้ใหญ่: รับประทานวันละ 10 - 50 ไมโครกรัมเป็นเวลาต่อเนื่อง 3 สัปดาห์และหยุดยา 1 สัปดาห์ในแต่ละรอบเดือน ระยะเวลาของการใช้ยาให้เป็นไปตามคำสั่งแพทย์ 
ข. รักษาภาวะประจำเดือนมาผิดปกติ: 
- ผู้ใหญ่: รับประทานวันละ 20 - 50 ไมโครกรัมเป็นเวลา 5 - 25 วันในแต่ละรอบเดือน ระยะเวลาของการใช้ยาให้เป็นไปตามคำสั่งแพทย์ 
ค. บำบัดรักษามะเร็งต่อมลูกหมาก: 
- ผู้ใหญ่: รับประทานวันละ 150 ไมโครกรัม - 1.5 มิลลิกรัม ตามคำสั่งแพทย์ 
* อนึ่ง 
- ในเด็ก: ห้ามใช้ยานี้ในเด็ก 
- กรณีใช้เป็นยาเม็ดคุมกำเนิดสามารถอ่านเพิ่มเติมได้ในเว็บไซด์ haamor.com บทความเรื่อง   ยาเม็ดคุมกำเนิด (Birth control pill) 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเอทินิล เอสตร้าไดออล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเอทินิล เอสตร้าไดออลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีที่ใช้ยาเอทินิล เอสตร้าไดออลบำบัดอาการป่วยอื่นที่ไม่ใช่เพื่อการคุมกำเนิด หากลืมรับประทานยานี้ก็สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในครั้งถัดไปไม่จำเป็นต้องเพิ่มขนาดรับประทานเป็น 2 เท่า 
กรณีที่ใช้เป็นยาคุมกำเนิดแล้วเกิดการลืมรับประทานยา ให้ปฏิบัติตามคำแนะนำของแพทย์หรือ ตามคำแนะนำในเอกสารกำกับยา (แนะนำอ่านเพิ่มเติมในเว็บ haamor.com บทความเรื่อง ยาเม็ดคุมกำเนิด) 
 ///// เอทินิล เอสตร้าไดออลมีผลไม่พึงประสงค์อย่างไร? ///// 
ยาเอทินิล เอสตร้าไดออลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้เช่น 
- ผลต่อระบบประสาท: เช่น ปวดศีรษะไมเกรน วิงเวียน 
- ผลต่อระบบเลือด: เช่น เกิดลิ่มเลือดจับตัวกันในหลอดเลือดทำให้หลอดเลือดอุดตัน 
- ผลต่อผิวหนัง: เช่น มีผื่นคัน 
- ผลต่อภาวะจิตใจ: เช่น มีอารมณ์เปลี่ยนแปลง 
- ผลต่อระบบต่อมไร้ท่อ: เช่น พบภาวะเต้านมโต 
- ผลต่ออวัยวะระบบสืบพันธุ์: เช่น มีประจำเดือนมาผิดปกติในช่วง 2 - 3 เดือนแรกของการใช้ยานี้ 
- ผลต่อระบบหัวใจและหลอดเลือด: เช่น มีความดันโลหิตสูง หรือเจ็บหน้าอก/แน่นหน้าอกร้าวไปจนถึงด้านหลัง 
- ผลต่อระบบหายใจ: เช่น มีภาวะหายใจลำบาก 
- ผลต่อกล้ามเนื้อ: เช่น ปวดกล้ามเนื้อขา/ตะคริว 
 
 ///// มีข้อควรระวังการใช้เอทินิล เอสตร้าไดออลอย่างไร? ///// 
มีข้อควรระวังการใช้ยาเอทินิล เอสตร้าไดออลเช่น 
- ห้ามใช้กับผู้ที่แพ้ยานี้ 
- ห้ามใช้ยานี้เพื่อรักษาภาวะประจำเดือนมามากโดยแพทย์ยังมิได้ตรวจหาสาเหตุที่แท้จริงก่อน 
- ห้ามใช้กับผู้ป่วยที่มีประวัติมะเร็งเต้านม 
- ห้ามใช้ในผู้ป่วยที่มีภาวะหลอดเลือดขอด ผู้ป่วยที่มีประวัติลิ่มเลือดอุดตันในหลอดเลือด ผู้ ป่วยด้วยโรคหัวใจล้มเหลว ผู้ป่วยโรคตับ 
- ห้ามใช้กับหญิงตั้งครรภ์และหญิงที่อยู่ในภาวะให้นมบุตร 
- ควรรับประทานยานี้แต่ละวันในช่วงเวลาเดียวกัน 
- ระหว่างการรับประทานยาเม็ดคุมกำเนิดที่มีส่วนประกอบของยาฮอร์โมนชนิดนี้ควรตรวจคลำเต้านมด้วยตนเองเพื่อหาความผิดปกติเช่น มีก้อนเนื้อเกิดขึ้นหรือไม่ ถ้าพบมีความผิดปกติควรรีบพบแพทย์/ไปโรงพยาบาล 
- หากพบอาการผิดปกติใดๆของร่างกายในระหว่างการใช้ยาฮอร์โมนนี้เช่น ปวดศีรษะรุนแรง เจ็บหน้าอกรุนแรง อารมณ์เปลี่ยนแปลงเร็ว ฯลฯ ให้รีบมาพบแพทย์/มาโรงพยาบาลเพื่อขอคำปรึกษาจากแพทย์และเพื่อแพทย์พิจารณาปรับเปลี่ยนการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมเอทินิล เอสตร้าไดออลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เอทินิล เอสตร้าไดออลมีปฏิกิริยาระหว่างยากับยาตัวอื่นอย่างไร? ///// 
ยาเอทินิล เอสตร้าไดออลมีปฏิกิริยาระหว่างยากับยาตัวอื่นเช่น 
- การใช้ยาเอทินิล เอสตร้าไดออลร่วมกับยาสเตียรอยด์เช่น Hydrocortisone อาจทำให้ผู้ป่วยได้รับผลข้างเคียงจากยาสเตียรอยด์ดังกล่าวสูงขึ้น หากจำเป็นต้องใช้ร่วมกันแพทย์จะปรับขนาดรับ ประทานให้เหมาะสมเป็นรายบุคคลไป 
- การใช้ยาเอทินิล เอสตร้าไดออลร่วมกับยาที่รักษาอาการโรคลมชักเช่นยา Phenobarbital อาจทำให้ระดับของยาเอทินิล เอสตร้าไดออลในกระแสเลือดลดลงส่งผลให้ผู้ป่วยมีภาวะเลือดออกทางช่องคลอดคล้ายมีประจำเดือน หรือส่งผลให้เกิดการตั้งครรภ์โดยมิได้ตั้งใจได้ หากมีความจำเป็นต้องใช้ร่วมกันแพทย์จะปรับขนาดรับประทานให้เหมาะสมเป็นกรณีๆไป 
- การใช้ยาเอทินิล เอสตร้าไดออลร่วมกับยาขยายหลอดลมเช่น Aminophylline สามารถทำให้ระดับของยา Aminophylline ในกระแสเลือดเพิ่มสูงขึ้นจนทำให้ได้รับผลข้างเคียงของ Aminophyl line สูงขึ้นซึ่งแพทย์จะปรับขนาดการรับประทานให้เหมาะสมเป็นกรณีไป 
- การใช้ยาเอทินิล เอสตร้าไดออลร่วมกับยารักษาโรคเบาหวานเช่น ยา Insulin อาจทำให้ประสิทธิภาพของยา Insulin ด้อยประสิทธิภาพลง หากจำเป็นต้องใช้ร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาเอทินิล เอสตร้าไดออลอย่างไร? ///// 
ควรเก็บยาเอทินิล เอสตร้าไดออลภายใต้อุณหภูมิ 25 องศาเซลเซียส (Celsius) ไม่เก็บในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เอทินิล เอสตร้าไดออลมีชื่ออื่นอีกไหม? ผลิตจากบริษัทอะไรบ้าง? ///// 
ยาเอทินิล เอสตร้าไดออลที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
 ///// บรรณานุกรม ///// 
https://en.wikipedia.org/wiki/Ethinyl_estradiol  [2016,May28] 
http://www.mims.com/thailand/drug/info/ethinylestradiol/?type=brief&amp;mtype=generic  [2016,May28] 
http://www.drugs.com/uk/pdf/leaflet/654850.pdf  [2016,May28] 
http://www.drugs.com/uk/ethinylestradiol-tablets-bp-10-mcg-leaflet.html  [2016,May28] 
http://drug.fda.moph.go.th:81/nlem.in.th/search?keyword=ethinylestradiol   [2016,May28] 
http://www.drugbank.ca/drugs/DB00977  [2016,May28] 
https://en.wikipedia.org/wiki/Oral_contraceptive_formulations  [2016,May28] 
http://edudrugs.com/E/Estinyl.html  [2016,May28]
