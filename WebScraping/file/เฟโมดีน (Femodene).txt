เฟโมดีน (Femodene)
 ///// บทนำ ///// 
ยาเฟโมดีน(Femodene)เป็นยาชื่อการค้าของยาเม็ดคุมกำเนิดที่ประกอบด้วยฮอร์โมนเพศหญิง 2 ตัว คือ Gestodene และ Ethinylestradiol  ที่มีปริมาณต่ำ รูปแบบยาแผนปัจจุบันของยานี้จะเป็นยาเม็ดชนิดรับประทาน  ใน 1 กล่องมียาที่เป็นฮอร์โมน 21 เม็ด และ ยาหลอกอีก7 เม็ดที่ไม่มีฮอร์โมนผสมอยู่เลย  การใช้ยานี้เพื่อคุมกำเนิดจะต้องรับประทานยานี้วันละ 1 เม็ดในเวลาเดียวกันของรอบประจำเดือน  ก็สามารถป้องกันการตั้งครรภ์ได้ดีในระดับหนึ่ง 
ผู้ที่จะใช้ยาเฟโมดีนได้นั้น ต้องนำเงื่อนไขของสุขภาพร่างกายบางประการมาประกอบเพื่อพิจารณาความเหมาะสม เช่น 
- ต้องไม่แพ้ยานี้ 
- ต้องไม่มีภาวะประจำเดือนมาผิดปกติโดยไม่ทราบสาเหตุ 
- ต้องไม่มีโรคที่เกิดจากหลอดเลือดแดงผิดปกติ หรือเป็นผู้ป่วยโรคตับระยะรุนแรง 
- ผู้ที่มีโรคประจำตัวจะต้องแจ้งให้แพทย์ทราบทุกครั้ง  ด้วยการใช้ยานี้อาจ                ทำให้อาการของโรคดังกล่าวรุนแรงขึ้น โดยเฉพาะอย่างยิ่ง  โรคหัวใจ  โรคไต  โรคหืด  โรคลมชัก  ไมเกรน  โรคซึมเศร้า  ตับอ่อนอักเสบ   โรคเบาหวาน 
- ห้ามใช้ในผู้ป่วยเป็นโรคมะเร็งที่อาจเติบโตภายใต้อิทธิพลของฮอร์โมนเพศที่ผิดปกติอย่างเช่น  มะเร็งเต้านม   มะเร็งเยื่อบุโพรงมดลูก 
- กำลังตั้งครรภ์ หรืออยู่ในช่วงวางแผนการมีบุตร 
- หากเป็นผู้ที่ติดบุหรี่ และมีอายุเกิน 35 ปี จะต้องงดบุหรี่  ทั้งนี้เพื่อเป็นการป้องกันโรคหลอดเลือด และโรคหัวใจ ที่อาจเกิดขึ้นได้ง่ายกว่าปกติเมื่อบริโภคยานี้ต่อเนื่องร่วมกับการสูบบุหรี่ 
- มียาอื่นใดที่รับประทานอยู่ก่อน ควรต้องแจ้ง แพทย์ พยาบาล เภสัชกร ทราบ เพื่อ                หลีกเลี่ยงภาวะยาตีกัน(ปฏิกิริยาระหว่างยา)ระหว่างยาที่ใช้อยู่ก่อนนั้นกับยาเฟโมดีน โดยเฉพาะตัวยาต่อไปนี้ เช่น Primidone,  Phenytoin,  Barbiturates,  Carbamazepine,  Oxcarbazepine,  Topiramate,   Felbamate,  Rifampicin,   Rifabutin,  Ritonavir, Nevirapine,  Penicillins,  Tetracyclines, และ Griseofulvin 
การรับประทานยาเฟโมดีน/ยาฮอร์โมนเฟโมดีน ที่เป็นเม็ดยาฮอร์โมนเกินขนาด อาจทำให้เกิดอาการทางระบบทางเดินอาหาร เช่น คลื่นไส้ อาเจียน  อาจมีประจำเดือนผิดปกติ  กรณีนี้อาจต้องเข้ามาขอคำปรึกษาจากแพทย์/มาโรงพยาบาล 
อนึ่ง ผู้บริโภคที่ต้องการทราบรายละเอียดการใช้ยาฮอร์โมนเฟโมดีนเพิ่มเติมสามารถขอแนะนำจากแพทย์ตามสถานพยาบาล หรือจากเภสัชกรตามร้านขายยาได้โดยทั่วไป 
 ///// เฟโมดีนมีสรรพคุณ(คุณสมบัติ)อย่างไร? ///// 
ยาเฟโมดีนมีสรรพคุณ/ข้อบ่งใช้เป็น  ยาเม็ดคุมกำเนิด 
 ///// เฟโมดีนมีกลไกการออกฤทธิ์อย่างไร? ///// 
ยาเฟโมดีนมีกลไกการออกฤทธิ์โดย ตัวยาจะยับยั้งการตกไข่ และเกิดการเปลี่ยนแปลงที่ปากมดลูกโดยจะสร้างสารเมือกที่ขัดขวางการเดินทางของตัวอสุจิ พร้อมกับ ส่งผลให้เยื่อบุโพรงมดลูกมีผนังบางลง ทำให้ไม่เหมาะกับการฝังตัวของไข่ที่ผสมแล้วกับอสุจิในเพศหญิง  จึงส่งผลให้เกิดฤทธิ์ป้องกันการตั้งครรภ์ตามสรรพคุณ 
 ///// เฟโมดีนมีรูปแบบการจัดจำหน่ายอย่างไร? ///// 
ยาเฟโมดีนเป็นยาเม็ดคุมกำเนิดที่ประกอบด้วย ฮอร์โมนเพศหญิงที่ผสมกัน 2ตัว คือ Gestodene 75 ไมโครกรัม+ Ethinylestradiol  30 ไมโครกรัม/เม็ด 
 ///// เฟโมดีนมีขนาดรับประทานอย่างไร? ///// 
ยาเฟโมดีนมีขนาดรับประทาน ดังนี้ เช่น 
 
- ผู้หญิงวัยเจริญพันธ์: รับประทาน 1 เม็ด วันละ1 ครั้ง โดยสามารถรับประทานยานี้ก่อนหรือพร้อมอาหารได้ 
- เด็ก: ห้ามใช้ยานี้กับเด็ก 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเฟโมดีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคความดันโลหิตสูง  ไมเกรน รวมทั้งกำลังกินยา/ใช้ยาอะไรอยู่ เพราะยาเฟโมดีนอาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีลืมรับประทานยาเฟโมดีน เม็ดที่ไม่มีฮอร์โมนหรือที่เรียกว่ายาหลอก/เม็ดแป้ง ไม่มีความจำเป็นที่จะต้องกังวล สามารถข้ามการรับประทานยาหลอกเหล่านี้ได้ แต่จะต้องนับวันที่ต้องรับประทานยาให้ตรงกับการมาของรอบประจำเดือน 
หากลืมรับประทานยาเม็ดที่มีฮอร์โมน น้อยกว่า 12 ชั่วโมง ให้รีบประทานยาฯทันทีที่นึกขึ้นได้ และรับประทานยาเม็ดที่มีฮอร์โมนถัดไปในเวลาปกติที่เคยรับประทานเป็นประจำ 
แต่หากลืมรับประทานยาเม็ดที่มีฮอร์โมนนานมากกว่า 12 ชั่วโมง ให้รับประทานยาฯเร็วที่สุดเท่าที่ทำได้  ถ้าเวลาใกล้เคียงกับการใช้ยาเม็ดที่มีฮอร์โมนมื้อถัดไป อาจต้องรับประทานยาเป็น 2 เม็ด และรับประทานยาเม็ดที่มีฮอร์โมนเม็ดถัดไป ในขนาดและเวลาปกติที่เคยรับประทานเป็นประจำ 
 ///// เฟโมดีนมีผลไม่พึงประสงค์อย่างไร? ///// 
ยาฮอร์โมนเจสโตดีนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น รู้สึกไม่สบายในระบบทางเดินอาหาร(เช่น ในกระเพาะอาหาร)  คลื่นไส้ อาเจียน 
- ผลต่อผิวหนัง:  เช่น  มีผื่นคัน  ลมพิษ  ผมร่วง  มีภาวะขนดก 
- ผลต่อระบบประสาท:  เช่น  ง่วงนอน  หรือไม่ก็นอนไม่หลับ  ปวดศีรษะ 
- ผลต่อสภาพจิตใจ:  เช่น  ซึมเศร้า  อารมณ์ทางเพศถดถอย 
- ผลต่อระบบการเผาผลาญพลังงานของร่างกาย:  เช่น  ตัวบวม  รับประทานอาหารได้มากขึ้น 
- อื่นๆ: เช่น มีไข้  เต้านมขยาย 
 ///// มีข้อควรระวังการใช้เฟโมดีนอย่างไร? ///// 
มีข้อควรระวังการใช้ยาเฟโมดีน เช่น 
- ห้ามใช้กับผู้แพ้ยานี้ หรือแพ้ฮอร์โมนเพศหญิงที่เป็นส่วนประกอบของยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็ก 
- ห้ามใช้ใน  ผู้ที่มีภาวะประจำเดือนมาผิดปกติโดยที่ยังไม่ทราบสาเหตุ  ผู้ป่วยโรคตับในระดับรุนแรง  และผู้ที่มีความเสี่ยงต่อการเป็นโรคหลอดเลือด 
- ห้ามรับประทานยานี้เกินขนาดที่กำหนด 
- ระวังการใช้ยานี้กับผู้ป่วย  โรคหืด  ไมเกรน  ผู้ที่มีภาวะบวมน้ำ  ผู้ป่วยโรคเบาหวาน 
- รับประทานยานี้ตรงเวลา ไม่ควรลืมรับประทานหรือรับประทานยาผิดเวลา  ด้วยจะ	 ส่งผลต่อประสิทธิภาพในการคุมกำเนิด 
- ระหว่างการรับประทานยาเฟโมดีน ควรตรวจคลำเต้านมทุกเดือน หรือ ตามแพทย์ พยาบาล เภสัชกร แนะนำ   เพื่อตรวจสอบความผิดปกติ เช่น มีก้อนในเต้านมเกิดขึ้นหรือไม่ ซึ่งหากพบความผิดปกติ ต้องรีบพบแพทย์/ไปโรงพยาบาล 
- หากพบอาการผิดปกติใดๆ ของร่างกายในระหว่างการใช้ยาฮอร์โมน เช่น ปวดศีรษะรุนแรง  เจ็บหน้าอก  อารมณ์เปลี่ยนแปลงเร็ว/อารมณ์แปรปรวน  มีตะคริวบ่อย ฯลฯ ให้รีบพบแพทย์/ไปโรงพยาบาล เพื่อขอคำปรึกษา เพื่อแพทย์พิจารณาปรับเปลี่ยนการรักษา 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเฟโมดีนด้วย) ยาแผนโบราณทุกชนิด  อาหารเสริม และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เฟโมดีนมีปฏิกิริยาระหว่างยากับยาตัวอื่นอย่างไร? ///// 
ยาเฟโมดีนมีปฏิกิริยาระหว่างยากับยาตัวอื่น เช่น 
- การใช้ยาเฟโมดีนร่วมกับยาอื่นบางประเภท เช่น  Carbamazepine , Griseofulvin,  Phenobarbital,  Phenytoin,  Rifampicin,  อาจทำให้การกำจัดยาเฟโมดีนออกจากร่างกายได้มากขึ้น จนกระทบต่อฤทธิ์ในการคุมกำเนิด  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยาเฟโมดีนร่วมกับยา Cyclosporine  ด้วยจะทำให้การทำลายยา Cyclosporine ของร่างกายลดน้อยลง จึงส่งผลให้ได้รับอาการข้างเคียงที่สูงขึ้นจากยา Cyclosporine ตามมา 
 ///// ควรเก็บรักษาเฟโมดีนอย่างไร? ///// 
เก็บยาเฟโมดีนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น  ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เฟโมดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเฟโมดีนที่จำหน่ายในประเทศไทย มียาชื่อการค้าอื่น และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Gestodene [2016,Oct1] 
https://www.medicines.org.uk/emc/medicine/2544 [2016,Oct1] 
http://www.bayerresources.com.au/resources/uploads/CMI/file9599.pdf [2016,Oct1]
