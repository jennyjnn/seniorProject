เซไตรโมเนียม โบรไมด์ (Cetrimonium bromide)
 ///// บทนำ ///// 
ยาเซไตรโมเนียมโบรไมด์ (Cetrimonium bromide หรือ Cetrimonium Br หรือ Cetyltrimethylammonium bromide ย่อว่า CTAB  หรือ Hexadecyltrimethylammonium   bromide)ในทางเคมีจัดเป็นสารลดแรงตึงผิว (Quaternary ammonium surfactant) ทางเภสัชกรรมได้นำยาเซไตรโมเนียม โบรไมด์มาผสมกับสารลดแรงตึงผิวชนิดอื่นจนกระทั่งได้สูตรตำรับที่มีฤทธิ์ต่อต้านและทำลายเชื้อโรคอย่างแบคทีเรียรวมถึงเชื้อรา โดยมีรูปแบบยาทาภายนอกซึ่งมีทั้งลักษณะเป็นสารละลายหรือยาครีม  เราอาจเรียกสูตรตำรับของยาเซไตรโมเนียม โบรไมด์ ว่า “Antiseptic cetrimide” ก็ได้ 
ในทางคลินิก ได้นำยาเซไตรโมเนียม โบรไมด์ มาใช้เป็นยาฆ่าเชื้อสำหรับแผลไหม้ที่ไม่รุนแรงมากนัก เช่น แผลน้ำร้อนลวก หรือแผลที่ถูกของมีคม เช่น มีดบาด  แผลจากรอยข่วน  และแผลถลอก เป็นต้น 
ทั้งนี้ มีข้อจำกัดของการใช้ยาเซไตรโมเนียมโบรไมด์ ที่ผู้บริโภค/ผู้ป่วยควรทราบไว้ เช่น 
- ห้ามใช้กับผู้ที่เคยมีประวัติแพ้ยา เซไตรโมเนียม โบรไมด์ 
- ด้วยเป็นผลิตภัณฑ์ที่ถูกออกแบบเป็นยาใช้ภายนอก  ห้ามมิให้ยานี้เข้า ปาก ตา หู  จมูก  รวมถึง ทวารหนัก 
- การใช้ยาเซไตรโมเนียม โบรไมด์กับสตรีมีครรภ์/ตั้งครรภ์  สตรีในภาวะให้นมบุตร ควรเป็นไปตามดุลยพินิจของแพทย์เท่านั้น 
- ก่อนการทายาเซไตรโมเนียม โบรไมด์ ต้องทำความสะอาดผิวหนังบริเวณที่เป็นบาดแผลก่อน จากนั้นจึงทายานี้เพียงบางๆ 
- ห้ามใช้ยานี้ที่หมดอายุ  เพราะนอกจากคุณสมบัติในการฆ่าเชื้อจะต่ำลงแล้ว ยังอาจก่อให้เกิดอาการแพ้ของผิวหนังได้ง่าย 
ยาเซไตรโมเนียม โบรไมด์ในแง่มุมของผู้บริโภคอาจเป็นเพียงยารักษาบาดแผลที่มีการบาดเจ็บเพียงเล็กน้อยเท่านั้น  อย่างไรก็ตาม ก่อนการใช้ยานี้ผู้บริโภคควรต้องขอคำปรึกษาการใช้ยาจากแพทย์/เภสัชกร/พยาบาล  รวมถึงเรียนรู้ข้อแนะนำในเอกสารกำกับยาที่แนบมากับตัวผลิตภัณฑ์ยานี้ 
กรณีที่ใช้ยาเซไตรโมเนียม โบรไมด์แล้ว อาการของบาดแผลไม่ดีขึ้น หรือกลับมีอาการรุนแรงเพิ่มขึ้น เช่น  เกิดฝีหนอง  ปวดบาดแผล  หากพบเหตุการณ์ดังกล่าว ควรรีบนำผู้ป่วยมาพบแพทย์ที่สถานพยาบาลโดยเร็ว 
 
 ///// เซไตรโมเนียม โบรไมด์มีสรรพคุณ(คุณสมบัติ)อย่างไร? ///// 
ยาเซไตรโมเนียม โบรไมด์มีสรรพคุณ/ข้อบ่งใช้ เช่น 
- เป็นยาใช้ภายนอกเพื่อฆ่าเชื้อโรคบริเวณผิวหนัง 
- ใช้เป็นส่วนประกอบในสูตรตำรับของเครื่องสำอางและแชมพูสระผม 
 
 ///// เซไตรโมเนียม โบรไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาเซไตรโมเนียมโบรไมด์คือ ตัวยาจะเป็นสารลดแรงตึงผิวที่มีอนุมูลประจุลบ เมื่อสัมผัสกับตัวเชื้อโรคจะทำให้กระบวนทางชีวภาพในการดำรงชีวิตของเชื้อโรคเปลี่ยนไป  จนเชื้อโรคหมดความสามารถที่จะกระจายพันธุ์ และตายลงในที่สุด 
 
 ///// เซไตรโมเนียม โบรไมด์มีรูปแบบการจัดจำหน่ายอย่างไร? ///// 
ยาเซไตรโมเนียม โบรไมด์มีรูปแบบการจัดจำหน่าย เช่น 
- สารละลายใช้ทาผิวหนังภายนอกที่มีความเข้มข้น 1% 
- ครีมทาผิวภายนอกขนาดความเข้มข้น 0.5% 
- สารละลายประเภททิงเจอร์(Tinture,ตัวยาที่ละลายโดยใช้แอลกอฮฮล์)ที่มีความเข้มข้น 0.5% 
 
 ///// เซไตรโมเนียม โบรไมด์มีขนาดการบริหารยาอย่างไร? ///// 
ยาเซไตรโมเนียมโบรไมด์ มีขนาดการบริหารยา/ใช้ยา เช่น 
ผู้ใหญ่และเด็ก: ใช้ทาผิวหนังบริเวณที่เป็นบาดแผลเพียงบางๆ วันละ 1-2 ครั้ง หรือตามคำแนะนำของ แพทย์ พยาบาล เภสัชกร 
อนึ่ง: 
- ห้ามรับประทานยานี้ และต้องระวังไม่ให้เข้า ตา  หู จมูก ปาก ทวารหนัก 
- ชำระล้างบาดแผลให้สะอาดก่อนใช้ยานี้ 
- ล้างมือ ก่อนและหลัง ใช้ยานี้ทุกครั้ง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเซไตรโมเนียมโบรไมด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคผิวหนัง  รวมทั้งกำลังกินยา/ใช้ยาอะไรอยู่ เพราะยาเซไตรโมเนียมโบรไมด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาเซไตรโมเนียมโบรไมด์  สามารถทายาเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณการทายาเป็น 2 เท่า  ให้ทายาขนาดปกติ 
 
 ///// เซไตรโมเนียม โบรไมด์มีผลไม่พึงประสงค์อย่างไร? ///// 
ยาเซไตรโมเนียม โบรไมด์มีผลไม่พึงประสงค์จากยา (ผลข้างเคียง/อาการข้างเคียง) เช่น อาจก่อให้เกิดอาการระคายเคืองต่อผิวหนังที่สัมผัสยา   ผิวหนังที่สัมผัสยาแดง  และบางครั้งรู้สึกแสบคัน 
* อนึ่ง หากกลืน ยาเซทริไมด์ลงท้อง จะก่อให้เกิดอาการ คลื่นไส้ อาเจียน   ระบบการย่อยอาหารผิดปกติ  เนื้อเยื่อภายในร่างกายเสื่อมสภาพและเนื้อเยื่อที่สัมผัสยานี้อาจตายลง ดังนั้นหากกลืนยานี้ ควรรีบมาโรงพยาบาลโดยเร็ว 
 
 ///// มีข้อควรระวังการใช้เซไตรโมเนียม โบรไมด์อย่างไร? ///// 
มีข้อควรระวังการใช้เซไตรโมเนียม โบรไมด์ เช่น 
- ห้ามใช้กับผู้ที่แพ้ยานี้ 
- ห้ามรับประทาน และห้ามมิให้ยานี้เข้า ตา จมูก  ปาก ทวารหนัก 
- ห้ามใช้ยานี้กับสตรีตั้งครรภ์ สตรีในภาวะให้นมบุตร และเด็กเล็ก นอกจากจะมีคำสั่งการใช้ยาจากแพทย์ 
- ไม่ควรใช้ยาเซไตรโมเนียม โบรไมด์ที่มีความเข้มข้นสูง ควรใช้ยานี้ตามคำแนะนำของ แพทย์ เภสัชกร พยาบาล อาจใช้ยานี้ตามคำแนะนำในเอกสารกำกับยา 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด(รวมยาเซไตรโมเนียม โบรไมด์ด้วย) ยาแผนโบราณ    อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เซไตรโมเนียม โบรไมด์มีปฏิกิริยาระหว่างยากับยาตัวอื่นอย่างไร? ///// 
เนื่องจากเป็นยาทาเฉพาะที่ ที่ใช้เป็นยาทาภายนอก จึงยังไม่พบมีรายงานว่า ยาเซไตรโมเนียมโบรไมด์ มีปฏิกิริยาระหว่างยากับยารับประทานชนิดใดๆ 
 
 ///// ควรเก็บรักษาเซไตรโมเนียม โบรไมด์อย่างไร? ///// 
ควรเก็บยาเซไตรโมเนียมโบรไมด์ ภายใต้อุณหภูมิ 5-30 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// เซไตรโมเนียม โบรไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาเซไตรโมเนียมโบรไมด์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Cetrimonium_bromide[2017,June24] 
https://www.drugbank.ca/drugs/DB01718[2017,June24] 
https://www.drugs.com/uk/pdf/leaflet/870342.pdf[2017,June24] 
http://www.mims.com/thailand/drug/info/cetrimide/?type=brief&amp;mtype=generic[2017,June24]
