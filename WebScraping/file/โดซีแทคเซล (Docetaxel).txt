โดซีแทคเซล (Docetaxel)
 ///// บทนำ ///// 
ยาโดซีแทคเซล(Docetaxel ย่อว่า DTX) จัดอยู่ในกลุ่มยาเคมีบำบัด(Chemotherapy) มีโครงสร้างเป็นแอลคาลอยด์กึ่งสังเคราะห์ที่คล้ายกับยา Paclitaxel ทางคลินิกนำมาใช้รักษามะเร็งหลายชนิด เช่น มะเร็งเต้านม  มะเร็งกระเพาะอาหาร  มะเร็งต่อมลูกหมากในระยะแพร่กระจาย  มะเร็งปอดชนิดเซลล์ตัวโต ฯลฯ 
รูปแบบเภสัชภัณฑ์ของยาโดซีแทคเซล เป็นสารละลายปราศจากเชื้อแบบฉีด  ตัวยามีระยะเวลาของการเสื่อมสลายภายในร่างกายยาวนานเฉลี่ย 86 ชั่วโมง ผู้ป่วยจะต้องมารับการให้ยาทุกๆ 3 สัปดาห์จนกระทั่งครบเทอมของการรักษา  ทางการแพทย์อาจใช้ยาตัวอื่น เช่น  Cisplatin ,Cyclophosphamide ,Fluorouracil, หรือTrastuzumab ร่วมในการรักษาพร้อมกับยาโดซีแทคเซล 
ทั้งนี้ ระหว่างที่ได้รับยาโดซีแทคเซล  มีข้อควรระวังและคำเตือนต่างๆที่ต้องติดตามอย่างสม่ำเสมอ เช่น 
- โดซีแทคเซลสามารถกดการสร้างเม็ดเลือดขาว  เม็ดเลือดแดงและเกล็ดเลือด  
 ได้ชั่วคราวทำให้เกิดความเสี่ยงต่อการติดเชื้อ  เกิดภาวะโลหิตจาง  มีเลือดออกง่าย  
  เพิ่มขึ้น 
- ระวังอาการบวมน้ำของร่างกายเมื่อได้รับโดซีแทคเซล แพทย์จำเป็นต้องให้ผู้ป่วยรับประทานยาCorticosteroid ป้องกันล่วงหน้า 3 วันหากยังพบอาการบวมน้ำอยู่อีก 	
แพทย์จะสั่งระงับการใช้ยานี้ทันที 
- ผมร่วงซึ่งเราจะพบเห็นได้บ่อยในผู้ป่วยที่ได้รับเคมีบำบัด การงอกของเส้นผม
จะกลับมาเป็นปกติหลังจากหยุดใช้ยาโดซีแทคเซล 
- โดซีแทคเซลสามารถทำให้เกิดพิษต่อการทำงานของตับได้เหมือนกับยารักษา
 มะเร็งหลายตัว แพทย์จำเป็นต้องตรวจการทำงานของตับเป็นระยะๆตลอดการรักษา
 ด้วยยาชนิดนี้ 
องค์การอนามัยโลกกำหนดให้ยาโดซีแทคเซลเป็นยาจำเป็นขั้นพื้นฐานที่สถานพยาบาลด้านโรคมมะเร็งควรมีสำรองไว้ให้บริการกับผู้ป่วย และคณะกรรมการอาหารและยาของไทยได้กำหนดให้ยาโดซีแทคเซลเป็นยาควบคุมพิเศษ  ซึ่งต้องถูกสั่งจ่ายโดยแพทย์แต่ผู้เดียว  เราจึงพบเห็นการใช้ยาชนิดนี้แต่ในสถานพยาบาลเท่านั้น  หากมีข้อสงสัยเกี่ยวกับการใช้ยาโดซีแทคเซล สามารถสอบถามข้อมูลเพิ่มเติมได้จากแพทย์หรือจากเภสัชกรในสถานพยาบาลที่เข้ารับการรักษาได้ตลอดเวลาทำการ 
 
 ///// โดซีแทคเซลมีสรรพคุณ(คุณสมบัติ)อย่างไร? ///// 
ยาโดซีแทคเซลมีสรรพคุณ/ข้องบ่งใช้ เช่น 
- ใช้รักษาหรือเป็นยาสนับสนุนการรักษาโรคมะเร็งชนิดต่างๆเช่น มะเร็งเต้านม  
มะเร็งกระเพาะอาหาร  มะเร็งต่อมลูกหมาก และ มะเร็งปอดชนิดเซลล์ตัวโต 
 
 ///// โดซีแทคเซลมีกลไกการออกฤทธิ์อย่างไร? ///// 
ยาโดซีแทคเซล มีกลไกการออกฤทธิ์โดย ตัวยาจะยับยั้งการสร้างไมโครทิวบูล(Antimicrotubule agents)ซึ่งมีหน้าที่สำคัญต่อการแบ่งตัวของเซลล์มะเร็ง  การยับยั้งโครงสร้างดังกล่าว ส่งผลให้เซลล์มะเร็งไม่สามารถขยายขนาด  หยุดการเจริญเติบโต และตายลงในที่สุด 
 
 ///// โดซีแทคเซลมีรูปแบบการจัดจำหน่ายอย่างไร? ///// 
ยาโดซีแทคเซลมีรูปแบบการจัดจำหน่ายเป็น ยาฉีดแบบสารละลายปราศจากเชื้อ ที่ประกอบด้วย Docetaxel ขนาด 20 มิลลิกรัม/มิลลิลิตร, 80 มิลลิกรัม/4 มิลลิลิตร 
 
 ///// โดซีแทคเซลมีขนาดการบริหารยาอย่างไร? ///// 
การใช้ยาโดซีแทคเซลกับผู้ป่วยมะเร็งจะต้องเป็นไปตามคำสั่งแพทย์เท่านั้น  
ปัจจัยที่แพทย์นำมาใช้คำนวณขนาดการใช้ยา ได้แก่ พื้นที่ผิวของผู้ป่วย  รวมถึง อายุ และประวัติการเจ็บป่วย หรือโรคประจำตัวต่างๆ  แพทย์อาจให้ยาCorticosteroid ชนิดรับประทานเพื่อป้องกัน อาการบวมน้ำ หรืออาการแพ้ต่างๆ ที่อาจเกิดขึ้นหลังจากได้รับยาโดซีแทคเซล 
นอกจากนี้ ยังมียาอื่นๆที่แพทย์จะนำมาใช้สนับสนุนยาโดซีแทคเซลในการรักษามะเร็งแต่ละประเภท เช่น  Doxorubicin , Cyclophosphamide , Anthracycline,  Trastuzumab , Cisplatin , Carboplatin , 5-fluorouracil 
อย่างไรก็ตาม ระหว่างที่ได้รับยาโดซีแทคเซล แล้วพบอาการดังต่อไปนี้ ต้องรีบนำผู้ป่วยกลับมาพบแพทย์/มาโรงพยาบาลโดยเร็วเช่น 
- มีอาการคล้ายกับภาวะติดเชื้อ เช่น ไข้สูง ตั้งแต่ 38 องศาเซลเซียส(Celsius)ขึ้นไป 
- อึดอัดหายใจไม่ออก/หายใจลำบาก   มีอาการเจ็บหน้าอกเกิดขึ้น 
- คลื่นไส้ทุกครั้งที่มีการรับประทานอาหาร 
- อาเจียน 4-5 ครั้งต่อวัน 
- ท้องเสีย 4-6 ครั้ง ภายใน 24 ชั่วโมง 
- อุจจาระมีสีคล้ำดำ/อุจจาระเป็นเลือด 
- มีเลือดปนมากับปัสสาวะ/ปัสสาวะเป็นเลือด 
- เกิดแผลในช่องปากและคอ 
- มีภาวะเลือดออกง่ายตามร่างกาย 
- มีอาการอ่อนเพลียอย่างรุนแรง 
- เกิดอาการ ตัวเหลืองตาเหลือง 
- บวมตาม เท้า ข้อเท้า หรือมีน้ำหนักตัวขึ้นอย่างรวดเร็ว 
 
 ///// ดูแลตนเองอย่างไรขณะได้รับโดซีแทคเซล? ///// 
การดูแลตนเองขณะได้รับยาโดซีแทคเซลที่สำคัญ เช่น 
- เพื่อช่วยป้องกันการเกิดแผลในช่องปาก ให้ใช้แปรงสีฟันที่มีขนแปรงนุ่ม และกลั้วคอวันละ 3 ครั้ง ด้วยน้ำเกลือที่ผสมเอง โดยใช้เกลือแกงครึ่ง-หนึ่งช้อนชาผสมกับ 	
น้ำ 240 ซีซี 
- ดื่มน้ำอย่างน้อย 2-3 ลิตรต่อวัน หรือเป็นไปตามคำแนะนำของแพทย์ 
- ล้างมือบ่อยๆเพื่อป้องกันการติดเชื้อโรค โดยเฉพาะก่อนกินอาหาร และหลังเข้าห้องน้ำ 
- หากมีอาการคลื่นไส้เมื่อจะรับประทานอาหาร ให้ใช้ยาบรรเทาอาการคลื่นไส้/ยาแก้คลื่นไส้ตามที่แพทย์สั่งจ่ายเท่านั้น ห้ามซื้อยาอื่นใดมาใช้ด้วยตนเอง  และผู้ป่วยสามารถ	ปรับการรับประทานอาหารเป็นมื้อเล็กๆ แต่บ่อยครั้งขึ้น เพื่อช่วยลดอาการคลื่นไส้  
ดังกล่าว 
- หลีกเลี่ยงการอยู่ในที่มีผู้คนแออัดเพื่อป้องกันการติดเชื้อโรคต่างๆ 
- หลีกเลี่ยงการเล่นกีฬาหรือกิจกรรมหนักที่อาจทำให้เกิดการบาดเจ็บหรือเป็น
แผลเลือดออก 
- ยาโดซีแทคเซลสามารถทำให้ผิวหนังไวต่อแสงแดด  เมื่อต้องอยู่ในที่โล่งแจ้ง	
ควรสวมเสื้อผ้าป้องกันแสงแดดให้มิดชิด หรือทาผิวด้วยครีมกันแดดที่มีค่า SPF 15 หรือสูงกว่า 
- ห้ามดื่มเครื่องดื่มที่มีแอลกอฮอล์เป็นส่วนประกอบ 
- พักผ่อนให้เต็มที่ และรับประทานอาหารให้ถูกสัดส่วนตามที่ แพทย์/พยาบาลแนะนำ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมถึงยาโดซีแทคเซล  ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก หรือ  ขึ้นผื่น  แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ เช่น โรคความดันโลหิตสูง  โรคความดันโลหิตต่ำ  โรคตับ  มีภาวะเลือดออกง่าย รวมทั้งกำลังกินยา/ใช้ยาอะไรอยู่ เพราะยาโดซีแทคเซลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก  และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
เพื่อประสิทธิผลของการรักษา ควรมารับการให้ยาโดซีแทคเซลตรงตามเวลาที่แพทย์นัดหมาย  หากลืมมารับการฉีดยานี้ ต้องรีบแจ้งให้แพทย์/พยาบาล/บุคคลากรทางการแพทย์ที่ดูแลรักษาผู้ป่วยทราบ และรีบทำการนัดหมายการให้ยาครั้งต่อไปโดยเร็ว 
 
 ///// โดซีแทคเซลมีผลไม่พึงประสงค์อย่างไร? ///// 
ยาโดซีแทคเซลเป็นยาเคมีบำบัดที่มีประสิทธิภาพในการฆ่าเซลล์มะเร็งชนิดที่มีการแบ่งตัวได้อย่างรวดเร็ว  แต่ยาชนิดนี้ไม่ใช่ยารักษาตรงเป้า จึงทำให้เกิดผลกระทบ(ผลข้างเคียง)ต่อเซลล์ปกติที่สามารถแบ่งตัวได้อย่างรวดเร็วเช่นเดียวกัน ซึ่งเป็นเหตุให้ยาโดซีแทคเซลล์ก่อให้เกิดผลไม่พึงประสงค์จากยา( ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินหายใจ: เช่น ไอ  น้ำมูกไหล  เกิดภาวะปอดบวม  มีพังผืดในปอด  หายใจขัด 
- ผลต่อตับ: เช่น ตับทำงานผิดปกติ/ เอนไซม์การทำงานของตับในเลือดสูง  ค่าบิลิรูบินเพิ่มขึ้น 
- ผลต่อระบบทางเดินอาหาร: เช่น กระเพาะอาหารอักเสบ  คลื่นไส้อาเจียน  ท้องเสียหรือท้องผูก เป็นตะคริวที่ท้อง  ปากแห้ง  เลือดออกในทางเดินอาหาร 
- ผลต่อระบบหัวใจและหลอดเลือด: เช่น ความดันโลหิตต่ำหรือสูง  หัวใจขาดเลือด หัวใจเต้นเต้นเร็ว   หัวใจเต้นผิดจังหวะ   คลื่นไฟฟ้าหัวใจผิดปกติ 
- ผลต่อผิวหนัง: เช่น  ผมร่วง  มีผื่นคัน  Stevens-Johnson syndrome 
- ผลต่อระบบภูมิคุ้มกันต้านทานโรค: เช่น มีภาวะติดเชื้อราช่องปาก   ติดเชื้อในกระแสเลือด 
- ผลต่อตา: เช่น น้ำตาไหล    ตาแดง 
- ผลต่อไต: เช่น เป็นพิษกับไต/ไตอักเสบ 
- ผลต่อกล้ามเนื้อ: เช่น ปวดกล้ามเนื้อ  ปวดหลัง    ปวดข้อ 
- ผลต่อการเกิดมะเร็งชนิดอื่น: เช่น อาจทำให้เกิดมะเร็งเม็ดเลือดขาว ชนิด Acute myeloid leukemia 
- ผลต่อสภาพจิตใจ: เช่น นอนไม่หลับ 
- ผลต่อระบบการเผาผลาญพลังงานของร่างกาย: เช่น น้ำหนักตัวเพิ่มขึ้น 
- ผลต่อระบบต่อมไร้ท่อ: เช่น  ประจำเดือนขาด 
- ผลต่อระบบเลือด: เช่น กดไขกระดูก   โลหิตจาง  มีภาวะเลือดออกง่าย  เม็ดเลือดขาวชนิดนิวโทรฟิลต่ำ 
- ผลต่อระบบประสาท: เช่น  วิงเวียน  ปวดศีรษะ  ง่วงนอน  ความรู้สึกสัมผัสเพี้ยน  อาการชัก 
*อนึ่ง อาการข้างเคียงดังกล่าว อาจเกิดขึ้นหรือไม่นั้น ขึ้นอยู่กับการตอบสนองของร่างกายของแต่ละบุคคล 
 
 ///// มีข้อควรระวังการใช้โดซีแทคเซลอย่างไร? ///// 
มีข้อควรระวังการใช้ยาโดซีแทคเซล เช่น 
- ห้ามใช้กับผู้ที่มีประวัติแพ้ยาชนิดนี้/ยานี้ 
- ห้ามใช้กับสตรีมีครรภ์  สตรีในภาวะให้นมบุตร  และเด็ก 
- ห้ามใช้ยานี้กับผู้ป่วยโรคตับระยะรุนแรง 
- ห้ามใช้ยานี้กับผู้ที่มีระดับเม็ดเลือดขาวชนิดนิวโทรฟิลต่ำกว่า 1,500 เซลล์/ลบ.มม. 
- ขณะที่ได้รับยานี้ห้ามรับการฉีดวัคซีนใดๆ นอกจากจะมีคำสั่งแพทย์เท่านั้น 
- หากพบอาการ อึดอัด/หายใจไม่ออก  มีผื่นคันขึ้นเต็มตัว  ให้ตั้งสมมุติฐานว่า
เกิดอาการแพ้ยา  และต้องรีบให้แพทย์ช่วยเหลือโดยเร็ว 
- ปฏิบัติตัวตามคำแนะนำของแพทย์อย่างเคร่งครัด  มาพบแพทย์/มาโรงพยาบาลเพื่อการตรวจร่างกาย  การตรวจภาวะแทรกซ้อนต่างๆ และรับการฉีดยานี้ตามที่แพทย์นัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่งทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบัน
ทุกชนิด(รวมยาโดซีแทคเซลด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่องข้อปฏิบัติพื้นฐานในการใช้ยาทุกชนิด)รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โดซีแทคเซลมีปฏิกิริยาระหว่างยากับยาตัวอื่นอย่างไร? ///// 
ยาโดซีแทคเซลมีปฏิกิริยาระหว่างยากับยาตัวอื่น เช่น 
- ห้ามใช้ยาโดซีแทคเซลร่วมกับยาAdalimumab เพราะเสี่ยงต่อการติดเชื้อโรคต่างๆได้ง่ายขึ้น 
- ห้ามใช้ยาโดซีแทคเซลร่วมกับ ยาClozapine  เพราะทำให้เกิดภาวะกดไขกระดูกและเป็นเหตุให้มีระดับเม็ดเลือดชนิดต่างๆต่ำลง 
- การใช้ยาโดซีแทคเซลร่วมกับยา  Amprenavir ,Telaprevir   อาจทำให้ระดับยาโดซีแทคเซลในเลือดเพิ่มมากขึ้นจนเป็นเหตุให้เกิดอาการข้างเคียงต่างๆสูงขึ้นตามมาจาก ยาโดซีแทคเซล เช่น คลื่นไส้อาเจียน  ตัวบวม  ท้องเสีย  ปวดปลายประสาท  กรณีที่จำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
 
 ///// ควรเก็บรักษาโดซีแทคเซลอย่างไร? ///// 
ควรเก็บรักษายาโดซีแทคเซล ดังนี้ เช่น 
- เก็บยาภายใต้อุณหภูมิ 2-25 องศาเซลเซียส  ห้ามเก็บในช่องแช่แข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาในห้องน้ำหรือในรถยนต์ 
- ไม่เก็บยาที่หมดอายุแล้ว 
- ห้ามทิ้งยาลงในแม่น้ำลำคลองหรือในแหล่งน้ำตามธรรมชาติ 
 ///// โดซีแทคเซลมีชื่ออื่นอีกไหม? ผลิตจากบริษัทอะไรบ้าง? ///// 
ยาโดซีแทคเซล มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://chemocare.com/chemotherapy/drug-info/docetaxel.aspx[2018,Aug25] 
http://www.mims.com/thailand/drug/info/taxotere [2018,Aug25] 
https://en.wikipedia.org/wiki/Docetaxel[2018,Aug25] 
https://www.drugs.com/sfx/taxotere-side-effects.html [2018,Aug25] 
https://www.drugs.com/drug-interactions/docetaxel,taxotere-index.html?filter=3&amp;generic_only= [2018,Aug25]
