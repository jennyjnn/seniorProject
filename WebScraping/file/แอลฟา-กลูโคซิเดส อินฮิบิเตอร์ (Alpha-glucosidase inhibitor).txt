แอลฟา-กลูโคซิเดส อินฮิบิเตอร์ (Alpha-glucosidase inhibitor)
 ///// บทนำ ///// 
ยาแอลฟา-กลูโคซิเดส อินฮิบิเตอร์ (Alpha-glucosidase inhibitor) เป็นหมวดยาสังเคราะห์  ที่ใช้รักษาโรคเบาหวานประเภทที่ 2 โดยจะใช้กลไกป้องกันมิให้ร่างกายย่อยคาร์โบไฮเดรตให้กลาย เป็นน้ำตาลโมเลกุลเล็ก (น้ำตาลชนิดสัมพันธ์กับโรคเบาหวาน) ในธรรมชาติต้นพืชหลายชนิดก็มีสารประเภทแอลฟา-กลูโคซิเดส อินฮิบิเตอร์อยู่ด้วยเช่น ในเห็ดไมตาเกะ (Maitake mushroom) ซึ่งนัก วิจัยค้นพบว่าการบริโภคเห็ดชนิดนี้สามารถลดระดับน้ำตาลในกระแสเลือดลงได้ 
ทางคลินิกอาจจำแนกแอลฟา-กลูโคซิเดส อินฮิบิเตอร์ออกเป็นรายการย่อยได้ดังนี้ 
- Acarbose: 	เป็นยาต้านเบาหวานที่มีใช้ในแถบยุโรปและจีน บางประเทศใช้ Acarbose เพื่อป้องกันโรคเบาหวานด้วยซ้ำไป มีลักษณะเป็นยารับประทาน ผลข้างเคียงที่โดดเด่นคือ เกิดอาการท้องอืด ท้องเสีย 
- Miglitol: มีกลไกการออกฤทธิ์คล้ายกับ Acarbose จะต่างกันตรงที่ Acarbose จะป้องกันการเปลี่ยนคารโบไฮเดรตไปเป็นน้ำตาลชนิดโอลิโกแซคคาไรด์ (Oligosaccharide) ขณะที่ Miglitol จะป้องกันการเปลี่ยนคาร์โบไฮเดรตไปเป็นโมโนแซคคาไรด์ (Monosaccharide) 
- Voglibose:	จัดเป็นยาตัวล่าสุดในกลุ่มนี้ มีผลข้างเคียงน้อยกว่า Acarbose และ Miglitol 
อนึ่ง สมาชิกบางตัวของยากลุ่มนี้ได้ถูกบรรจุลงในบัญชียาหลักแห่งชาติไทย โดยมีวัตถุประ สงค์ให้ใช้กับผู้ป่วยเบาหวานบางรายที่มีระดับน้ำตาลในเลือดสูงหลังรับประทานอาหารเช่น Acarbose และจัดอยู่ในหมวดยาอันตราย ซึ่งมีเงื่อนไขของการใช้ยาในผู้ป่วยได้แตกต่างกันออกไป การเลือกใช้ยาในกลุ่มแอลฟา-กลูโคซิเดส อินฮิบิเตอร์ได้อย่างปลอดภัยและเหมาะสมนั้นจะต้องเป็นไปตามดุลยพินิจของแพทย์เท่านั้น 
 ///// แอลฟา-กลูโคซิเดส อินฮิบิเตอร์มีสรรพคุณ (คุณสมบัติ) อย่างไร? ///// 
ยาแอลฟา-กลูโคซิเดส อินฮิบิเตอร์มีสรรพคุณรักษาโรคเบาหวานประเภทที่ 2 
 ///// แอลฟา-กลูโคซิเดส อินฮิบิเตอร์มีกลไกการออกฤทธิ์อย่างไร? ///// 
ยากลุ่มแอลฟา-กลูโคซิเดส 
อินฮิบิเตอร์มีกลไกการออกฤทธิ์โดยจะรบกวนการทำงานของเอนไซม์ในลำไส้เล็กเช่น แอลฟา-แอลกลูโคซิเดส (Alfa alglucocidase) ไม่ให้เปลี่ยนสารอาหารประเภทคาร์โบไฮเดรตไปเป็นน้ำตาลโมเลกุลเล็ก ทำให้ปริมาณน้ำตาลในลำไส้ถูกดูดซึมได้น้อยและช้าลง เกิดผลต่อเนื่องกับระดับน้ำตาลในกระแสเลือดไม่เพิ่มขึ้นหรือเพิ่มได้แค่เพียงเล็กน้อยเท่านั้น จากกลไกเหล่านี้จึงเป็นที่มาของสรรพคุณในการรักษา 
 ///// แอลฟา-กลูโคซิเดส อินฮิบิเตอร์มีรูปแบบการจัดจำหน่ายอย่างไร? ///// 
ยาแอลฟา-กลูโคซิเดส อินฮิบิเตอร์มีรูปแบบการจัดจำหน่ายเป็นยาเม็ดชนิดรับประทาน 
 ///// แอลฟา-กลูโคซิเดส อินฮิบิเตอร์มีขนาดรับประทานอย่างไร? ///// 
ยาแอลฟา-กลูโคซิเดส อินฮิบิเตอร์มีขนาดรับประทานดังนี้เช่น 
Acarbose: ผู้ใหญ่, รับประทาน 50 - 100 มิลลิกรัมวันละ 3 ครั้งก่อนอาหาร 
Miglitol: ผู้ใหญ่, เริ่มต้นที่ 25 มิลลิกรัม รับประทานได้สูงถึง 100 มิลลิกรัมวันละ 3 ครั้ง พร้อมอาหารคำแรก 
Voglibose: ผู้ใหญ่, รับประทาน 0.2 มิลลิกรัมวันละ 1 - 3 ครั้งก่อนอาหาร 
*อนึ่ง 
- ขนาดใช้ยาขึ้นกับคำสั่งแพทย์ผู้รักษา 
- เด็ก: ยังไม่มีการศึกษาข้อมูลแน่ชัดถึงการใช้ยานี้ในเด็ก การใช้ยานี้ในเด็กจึงอยู่ในดุลพินิจ    ของแพทย์ผู้รักษา 
*****หมายเหตุ: 
- 	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาแอลฟา-กลูโคซิเดส อินฮิบิเตอร์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาแอลฟา-กลูโคซิเดส อินฮิบิเตอร์ อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแอลฟา-กลูโคซิเดส อินฮิบิเตอร์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// แอลฟา-กลูโคซิเดส อินฮิบิเตอร์มีผลไม่พึงประสงค์อย่างไร? ///// 
ยากลุ่มแอลฟา-กลูโคซิเดส อินฮิบิเตอร์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการท้องอืด ท้องเสีย ปวดท้อง คลื่นไส้ อาเจียน อาหารไม่ย่อย เบื่ออาหาร ตรวจเลือดจะพบค่าเอนไซม์การทำงานตับเพิ่มสูงขึ้น มีภาวะดีซ่าน ตับอักเสบ ผื่นคันตามผิวหนัง มีภาวะน้ำตาลในเลือดต่ำ ท้องบวมน้ำ ตาพร่า ร้อนวูบวาบ อ่อนเพลีย ตรวจเลือดพบระดับเกลือโพแทสเซียมในเลือดสูงขึ้น ไขมันคอเลสเตอรอลชนิดดี (HDL, High-density lipoprotein) ลดลง ปวดศีรษะ วิงเวียน 
 ///// มีข้อควรระวังการใช้แอลฟา-กลูโคซิเดส อินฮิบิเตอร์อย่างไร? ///// 
มีข้อควรระวังการใช้ยากลุ่มแอลฟา-กลูโคซิเดส อินฮิบิเตอร์ดังนี้เช่น 
- ห้ามใช้กับผู้ที่แพ้ยากลุ่มนี้ 
-  ห้ามใช้ยานี้กับผู้ป่วยโรคลำไส้เรื้อรังเช่น มีภาวะลำไส้อุดตัน ลำไส้อักเสบเรื้อรัง 
- ห้ามใช้ยานี้กับผู้ป่วยโรคเบาหวานที่เพิ่งได้รับการฉีดยาอินซูลิน 
- ห้ามใช้ยา Miglitol กับผู้ป่วยโรคเบาหวานที่ควบคุมน้ำตาลไม่ได้จนเกิดภาวะเลือดเป็นกรด(Diabetic ketoacidosis) หรือผู้ป่วยเบาหวานในภาวะโคม่า 
- ห้ามใช้ยานี้กับผู้ป่วยที่มีภาวะติดเชื้ออย่างรุนแรง 
- ระวังการใช้ยานี้กับผู้ป่วยที่ตับทำงานผิดปกติ 
-  ระวังการใช้ยานี้ในสตรีมีครรภ์ สตรีที่อยู่ในภาวะให้นมบุตร และเด็กที่อายุต่ำกว่า 18 ปีลงมา 
-  ห้ามแบ่งยาให้ผู้อื่นใช้ 
- ห้ามใช้ยาหมดอายุ 
-  ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยากลุ่มแอลฟา-กลูโคซิเดส อินฮิบิเตอร์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แอลฟา-กลูโคซิเดส อินฮิบิเตอร์มีปฏิกิริยาระหว่างยากับยาตัวอื่นอย่างไร? ///// 
ยา แอลฟา-กลูโคซิเดส อินฮิบิเตอร์มีปฏิกิริยาระหว่างยากับยาตัวอื่นเช่น 
- การใช้ยา Acarbose ร่วมกับยา Digoxin อาจมีผลต่อการกระจายตัวรวมถึงระดับยา Digoxin ในกระแสเลือดจนส่งผลกระทบต่อการรักษาของยา Digoxin หากมีความจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นรายบุคคลไป 
- การใช้ยา Miglitol ร่วมกับยา Ranitidine และ Propranolol จะทำให้การดูดซึมของ Ranitidine และ Propranolol ลดต่ำลง หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยา Voglibose ร่วมกับยากลุ่ม Beta-blockers, ยาSalicylic acid, ยากลุ่ม MAOIs อนุพันธุ์ของกลุ่มไฟเบรต (Fibrate) และ Warfarin อาจทำให้เกิดภาวะน้ำตาลในเลือดต่ำ หากจำเป็น ต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีๆไป 
 ///// ควรเก็บรักษาแอลฟา-กลูโคซิเดส อินฮิบิเตอร์อย่างไร? ///// 
ควรเก็บยาแอลฟา-กลูโคซิเดส อินฮิบิเตอร์ภายใต้อุณหภูมิ 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง 
 ///// แอลฟา-กลูโคซิเดส อินฮิบิเตอร์มีชื่ออื่นอีกไหม? ผลิตจากบริษัทอะไรบ้าง? ///// 
ยาแอลฟา-กลูโคซิเดส อินฮิบิเตอร์ที่จำหน่ายในประเทศไทย มียาชื่อการค้าอื่นและบริษัท ผู้ผลิตเช่น 
 ///// บรรณานุกรม ///// 
http://en.wikipedia.org/wiki/Alpha-glucosidase_inhibitor [2015,June13] 
http://drug.fda.moph.go.th:81/nlem.in.th/medicine/essential/list/105#item-8705 [2015,June13] 
https://www.mims.com/Thailand/drug/info/Glucobay/?type=full#Dosage [2015,June13] 
https://www.mims.com/Myanmar/drug/info/Volibo/?type=full#Dosage [2015,June13]
