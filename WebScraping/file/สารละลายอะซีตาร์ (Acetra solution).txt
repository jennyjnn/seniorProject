สารละลายอะซีตาร์ (Acetra solution)
 ///// บทนำ ///// 
สารละลายอะซีตาร์ (Acetar solution) เป็นสารละลายที่ถูกเตรียมเพื่อใช้ทดแทนการสูญเสียของเหลวในร่างกายเนื่องจากบาดแผลไฟไหม้/แผลไหม้ หรือจากอาการท้องเสียรุนแรง รวมถึงช่วยรักษาสมดุลของอิเล็กโทรไลต์(Electrolyte)ในผู้ป่วยที่ต้องเข้ารับการผ่าตัด  รูปแบบเภสัชภัณฑ์ของอะซีตาร์เป็นสารละลายบรรจุถุงเหมือนน้ำเกลือ(Normal saline solution) โดยขนาดบรรจุ 1,000 มิลลิลิตร มีส่วนประกอบของสูตรตำรับดังนี้ 
- Sodium   130  mmol/L (Millimol/ liter) 
- Potassium 4.0 mmol/L 
- Calcium    2.7 mmol/L 
- Chloride   108 mmol/L 
- Acetate(สาร Electrolyte ชนิดหนึ่งที่ช่วยคงสมดุลของเกลือแร่ในเลือด) 28  mmol/L 
การให้สารละลายอะซีตาร์ ต้องหยดเข้าทางหลอดเลือดดำ ปริมาณและอัตราการใช้สารละลายนี้ขึ้นอยู่กับอาการของผู้ป่วยแต่ละราย  ผู้ที่ได้รับสารละลายนี้ แพทย์ พยาบาล จะต้องเฝ้าระวังและควบคุมสัญญาณชีพต่างๆร่วมด้วย เช่น  ความดันโลหิต  อัตราการเต้นของหัวใจ  นอกจากนี้ ต้องได้รับการตรวจเลือดเป็นระยะๆตามดุลพินิจของแพทย์ เพื่อประเมินความเหมาะสมของระดับอิเล็กโทรไลต์ในร่างกายผู้ป่วย ว่าเหมาะสมหรือไม่ 
ข้อดีประการหนึ่งของสารละลายอะซีตาร์คือมีความปลอดภัยต่อการใช้กับผู้ที่มีภาวะการทำงานของตับบกพร่อง ในทางปฏิบัติทางการแพทย์อาจใช้สารละลายชนิดนี้ให้ทดแทนเพื่อรักษาสมดุลของของเหลวในร่างกายของผู้ป่วยที่มีการสูญเสียเลือดเนื่องจากได้รับการบาดเจ็บอีกด้วย 
สารละลายอะซีตาร์ยังมิได้ถูกบรรจุในบัญชียาหลักแห่งชาติของไทย และถูกจัดเป็นเภสัชภัณฑ์ประเภทยาอันตราย ซึ่งมีการรับรองการขึ้นทะเบียนยาอย่างถูกต้องตามกฎหมาย  ในบ้านเราสารละลายชนิดนี้ถูกวางจำหน่ายภายใต้ชื่อการค้าว่า “Acetar” และสามารถพบเห็นการใช้สารละลายอะซีตาร์แต่ในสถานพยาบาล โดยการใช้รักษาผู้ป่วยต้องเป็นไปตามคำสั่งแพทย์แต่ผู้เดียว 
 ///// สารละลายอะซีตาร์มีสรรพคุณ(คุณสมบัติ)อย่างไร? ///// 
สารละลายอะซีตาร์มีสรรพคุณ/ข้อบ่งใช้ เช่น 
- ใช้เป็นสารละลายทดแทนการสูญเสียของเหลว รวมถึงเลือด จากอุบัติเหตุแผลไหม้ต่างๆ  บาดแผลต่างๆ  รวมถึงอาการท้องเสียรุนแรง 
- ใช้ปรับสมดุลอิเล็กโทรไลต์(Electrolyte)ในร่างกายของผู้ป่วยก่อนและหลังเข้ารับการผ่าตัด 
 
 ///// สารละลายอะซีตาร์มีกลไกการออกฤทธิ์อย่างไร? ///// 
ยาอะซีตาร์เป็นสารละลายประเภทอิเล็กโทรไลต์ (Electrolyte) ใช้ปรับสมดุลเกลืออิเล็กโทรไลต์ในร่างกาย/ในเลือดที่สูญเสียไปกับอาการเจ็บป่วย เช่น  การสูญเสียเลือด  การสูญเสียน้ำ/สารน้ำของร่างกายจากภาวะท้องเสียรุนแรง และบาดแผลไฟไหม้/น้ำร้อนลวกรุนแรง  โดยการใช้สารละลายชนิดนี้จะต้องหยดเข้าหลอดเลือดดำโดยตรง 
 
 ///// สารละลายอะซีตาร์มีรูปแบบการจัดจำหน่ายอย่างไร? ///// 
สารละลายอะซีตาร์มีรูปแบบการจัดจำหน่ายเป็น สารละลายที่ต้องหยดเข้าหลอดเลือดดำที่มีส่วนประกอบของเกลือ  โซเดียม    โปแตสเซียม   แคลเซียม   คลอไรด์  และ อะซิเตท  โดยมีขนาดบรรจุภัณฑ์  500, 1000 และ 2000 มิลลิลิตร/ถุง 
 
 ///// สารละลายอะซีตาร์มีขนาดการบริหารยาอย่างไร? ///// 
สารละลายอะซีตาร์มีขนาดการบริหารยา/ใช้ยา เช่น 
- ผู้ใหญ่: หยดยา/สารละลายนี้เข้าหลอดเลือดดำตามคำสั่งแพทย์ ซึ่งอยู่บนพื้นฐานของผลการทดสอบปริมาณของเหลวและระดับอิเล็กโทรไลต์ที่ร่างกายสูญเสียไป 
อนึ่ง: 
- การใช้เภสัชภัณฑ์ยานี้กับ  เด็ก  สตรีมีครรภ์/ตั้งครรภ์  สตรีในภาวะให้นมบุตร ต้องเป็นไปตามคำสั่งแพทย์เท่านั้น 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมสารละลายอะซีตาร์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจติดขัด 
- มีโรคประจำตัวต่างๆ อย่างเช่น โรคตับ  รวมทั้งกำลังกินยา/ใช้ยาอะไรอยู่ เพราะยา/สารละลายอะซีตาร์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// สารละลายอะซีตาร์มีผลไม่พึงประสงค์อย่างไร? ///// 
สารละลายอะซีตาร์ มีวัตถุประสงค์เพื่อช่วยชีวิตผู้ป่วย  การได้รับสารละลายนี้เป็นปริมาณมากเกินไป จะทำให้ระดับอิเล็กโทรไลต์ในเลือด(Blood electrolyte)มีมากเกิน แต่โดยทั่วไป เหตุการณ์ดังกล่าว/ผลไม่พึงประสงค์ดังกล่าวจะไม่ค่อยเกิดขึ้น  ด้วยการให้สารละลายอะซีตาร์จะกระทำแต่ในสถานพยาบาล ผู้ป่วยจะได้รับการดูแลจากบุคลากรทางการแพทย์อย่างใกล้ชิด 
 
 ///// มีข้อควรระวังการใช้สารละลายอะซีตาร์อย่างไร? ///// 
มีข้อควรระวังการใช้สารละลายอะซีตาร์ เช่น 
- ห้ามใช้กับผู้เคยแพ้ยา/ แพ้สารละลายนี้ 
- ห้ามใช้สารละลายอะซีตาร์ที่มีสิ่งปนเปื้อนเจือปน เช่น  ฝุ่นผง 
- ระหว่างที่ได้รับสารละลายนี้ บุคคลากรทางการแพทย์จะคอยเฝ้าระวังสัญญาณชีพของผู้ป่วยร่วมด้วย เช่น  ความดันโลหิต  อัตราการเต้นของหัวใจ  รวมถึงการตรวจเลือดดูระดับปริมาณอิเล็กโทรไลต์ในเลือดร่วมด้วยเป็นระยะๆตามแพทย์สั่ง 
- หลังจากได้รับสารละลายชนิดนี้จนมีอาการดีขึ้นผู้ ป่วยยังต้องปฏิบัติตามคำแนะนำของ แพทย์ พยาบาล เสมอ 
- ห้ามใช้ยา/สารนี้ที่หมดอายุ 
- ห้ามเก็บยา/สารนี้ที่หมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมสารละลายอะซีตาร์ด้วย) ยาแผนโบราณ    อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// สารละลายอะซีตาร์มีปฏิกิริยาระหว่างยากับยาตัวอื่นอย่างไร? ///// 
สารละลายอะซีตาร์มีปฏิกิริยาระหว่างยากับยาตัวอื่น เช่น 
- หลีกเลี่ยงการผสมยาชนิดใดๆลงในสารละลายนี้เพื่อให้ทางหลอดเลือดดำของผู้ป่วย  นอกจากมีคำสั่งแพทย์ 
อนึ่ง สารละลายชนิดนี้เป็นเภสัชภัณฑ์ที่ใช้ชดเชย ของเหลว และอิเล็กโทรไลต์(Electrolyte)ที่มีอยู่ในร่างกาย จึงไม่ค่อยพบเห็นการเกิดปฏิกิริยาระหว่างยากับยารับประทานชนิดใดๆ 
 
 ///// ควรเก็บรักษาสารละลายอะซีตาร์อย่างไร? ///// 
ควรเก็บผลิตภัณฑ์สารละลายอะซีตาร์ ภายใต้อุณหภูมิ 25 องศาเซลเซียส(Celsius) ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// สารละลายอะซีตาร์มีชื่ออื่นอีกไหม? ผลิตจากบริษัทอะไรบ้าง? ///// 
สารละลายอะซีตาร์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/acetar-acetar-5[2017,July22] 
http://www.srisangworn.go.th/depart/pharmacy/download/acetar.pdf[2017,July22] 
http://drug.pharmacy.psu.ac.th/Question.asp?ID=9334&amp;gid=1[2017,July22]
