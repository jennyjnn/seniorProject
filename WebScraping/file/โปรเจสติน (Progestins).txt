โปรเจสติน (Progestins)
 ///// บทนำ ///// 
ยาโปรเจสติน (Progestins) เป็นฮอร์โมนโปรเจสโตเจนสังเคราะห์ (Synthetic progestogen) สามารถออกฤทธิ์ได้คล้ายกับฮอร์โมนเพศในร่างกายโดยเฉพาะกับสตรี ประโยชน์ทางคลินิกที่ถูกนำมาใช้อย่างเป็นทางการคือ ใช้เป็นยาคุมกำเนิดโดยใช้เป็นลักษณะฮอร์โมนเดี่ยวหรือผสมร่วมกับฮอร์โมนเอสโตรเจนก็ได้ประโยชน์อีกประการได้แก่ การนำยาโปรเจสตินมาป้องกันโรคมะเร็งเยื่อบุโพรงมดลูก บางกรณียาโปรเจสตินก็ยังถูกนำไปใช้บำบัดอาการขาดประจำเดือน ภาวะเลือดออกผิดปกติจากโพรงมดลูก/เลือดออกกะปริบกะปรอยทางช่องคลอด เยื่อบุโพรงมดลูกเจริญผิดปกติ โรคมะเร็งไต มะเร็งเต้านม และมะเร็งต่อมลูกหมาก 
อาจจำแนกยาฮอร์โมนโปรเจสตินออกเป็นรุ่น (Generation) ของยาโดยอาศัยการพัฒนาและค้นพบได้ตามลำดับต่อไปนี้ 
- โปรเจสติน รุ่นที่ 1: เช่น Ethisterone, Norethisterone, Norethisterone acetate, Norethynodrel, Etynodiol diacetate, Medroxyprogesterone acetate, Megestrolacetate 
- โปรเจสติน รุ่นที่ 2: เช่น Norgestrel, Levonorgestrel 
- โปรเจสติน รุ่นที่ 3: เช่น Norgestimate, Norelgestromin, Desogestrel, Etonogestrel, Gestodene 
- โปรเจสติน รุ่นที่ 4: เช่น Dienogest, Drospirenone, Nestorone, Nomegestrol acetate, Trimegestone 
ทั้งนี้การนำยาโปรเจสตินผสมร่วมกับเอสโตรเจนในสัดส่วนของฮอร์โมนที่แตกต่างกันได้ประสบความสำเร็จในการคุมกำเนิดเป็นอย่างมากโดยมีการคำนวณระยะเวลาของการใช้ฮอร์โมนผสมเป็นเวลา 20 หรือ 21 วันและหยุดการใช้ 7 - 8 วันเพื่อให้สัมพันธ์กับรอบประจำเดือนในเพศหญิง 
รูปแบบยาแผนปัจจุบันของยาโปรเจสตินที่พบเห็นการใช้บ่อยๆได้แก่ ยาเม็ดชนิดรับประทาน  ยาฉีดชนิดเข้ากล้ามเนื้อ หรือใช้เป็นชนิดยาฝังคุมกำเนิด เป็นต้น 
ยาโปรเจสตินมีกลไกการออกฤทธิ์หลายขั้นตอนซึ่งล้วนแล้วแต่เป็นประโยชน์ทางคลินิก สามารถสรุปเป็นข้อๆได้ดังนี้ 
- ช่วยควบคุมการมีรอบเดือนได้อย่างเหมาะสมตรงเวลา 
- ช่วยป้องกันมิให้ฮอร์โมนเอสโตรเจนแสดงฤทธิ์กระตุ้นการสร้างเยื่อบุโพรงมดลูกให้มีชั้นที่ หนาหรือเจริญจนเกินไป 
- บำบัดอาการปวดประจำเดือนอันเนื่องจากเยื่อบุโพรงมดลูกเจริญผิดที่ 
- ช่วยบำบัดอาการมะเร็งเต้านม มะเร็งที่ไต หรือมะเร็งเยื่อบุโพรงมดลูก โดยยาโปรเจสตินจะปรับเปลี่ยนความสามารถของเซลล์มะเร็งไม่ให้ตอบสนองกับฮอร์โมนอื่นๆในร่างกาย ด้วยกลไกนี้ทำให้เซลล์มะเร็งเหล่านั้นหยุดการเจริญเติบโตได้ 
- ใช้ยาโปรเจสตินเป็นตัวทดสอบว่าร่างกายมีการผลิตฮอร์โมนชนิดอื่นๆอย่างเช่น Estrogen หรือไม่ 
- ช่วยบำบัดภาวะเบื่ออาหาร และมีการสูญเสียมวลกล้ามเนื้ออย่างรุนแรงในผู้ป่วยเอดส์ 
การจะใช้ยาโปรเจสตินในลักษณะใดควรต้องขึ้นอยู่กับแพทย์เท่านั้น ทั้งนี้ข้อจำกัดหลายประการที่ทำให้แพทย์ไม่สามารถใช้โปรเจสตินในการรักษาอาการของผู้ป่วยได้เพราะการใช้ยาโปเจสตินจะทำให้อาการผู้ป่วยแย่ลงเช่น 
- เป็นผู้ป่วยโรคหืด โรคลมชัก โรคหัวใจ หรือมีการไหลเวียนเลือดในร่างกายผิดปกติ เป็นโรคไตขั้นรุนแรง หรือป่วยด้วยโรคไมเกรน 
- มีภาวะเลือดประจำเดือนออกผิดปกติโดยที่ยังไม่ทราบสาเหตุ 
- เป็นผู้ที่มีประวัติหลอดเลือดอุดตัน 
- เป็นผู้ที่เป็นหลอดเลือดขอดในบริเวณขา/หลอดเลือดดำขาขอด 
- เป็นผู้ป่วยโรคหัวใจล้มเหลว ผู้ป่วยโรคตับ 
- เป็นผู้ป่วยความจำเสื่อม 
ดังนั้นจะเห็นได้ว่ามีเงื่อนไขทางสุขภาพอย่างมากมายที่เป็นข้อห้ามและข้อควรระวังก่อนการ ใช้ยาโปรเจสติน ผู้บริโภคจึงไม่ควรไปซื้อหายาโปรเจสตินมารับประทานเองโดยมิได้มีการปรึกษากับแพทย์ หรือการใช้ยาฮอร์โมนนี้เป็นเวลาที่ยาวนานเกินไป ล้วนแล้วจะก่อให้เกิดผลเสียมากกว่าผลดีทั้งสิ้น 
 ///// โปรเจสตินมีสรรพคุณ (คุณสมบัติ) อย่างไร? ///// 
ยาโปรเจสตินมีสรรพคุณ/ข้อบ่งใช้เช่น 
- ใช้เป็นยาคุมกำเนิดป้องกันการตั้งครรภ์ 
- ช่วยให้รอบประจำเดือนเป็นไปอย่างปกติ 
- ป้องกันการหนาตัวจนเกินไปของเยื่อบุโพรงมดลูก 
 ///// โปรเจสตินมีกลไกการออกฤทธิ์อย่างไร? ///// 
กลไกการออกฤทธิ์ของยาโปรเจสตินคือ ตัวยาจะออกฤทธิ์ต่อเซลล์ของร่างกายโดยยาจะกระจายตัวไปตามแกนระบบประสาทที่เรียกว่า ไฮโปธาลามิก-พิทูอิทารี-อะดรีนัล (Hypothalamic-Pituitary-Adrenal axis, แกนหรือวงจรที่ควบคุมการทำงานของต่อมไร้ท่อต่างๆเช่น ต่อมใต้สมอง ต่อมหมวกไต) ซึ่งจะรบกวนกระบวนการเจริญพันธุ์รวมถึงปรับสมดุลของฮอร์โมนเพศในร่างกายอย่างเหมาะสม ด้วยกระบวนการดังกล่าวจะช่วยยับยั้ง/ป้องกันการตกไข่ บำบัดรักษากลุ่มเซลล์มะเร็งบางประเภทมิให้เจริญเติบโตและลุกลามจากกลไกเหล่านี้จึงเป็นที่มาของสรรพคุณ 
 ///// โปรเจสตินมีรูปแบบการจัดจำหน่ายอย่างไร? ///// 
ยาโปรเจสตินมีรูปแบบการจัดจำหน่ายเช่น 
- ยาเม็ดชนิดรับประทานทั้งประเภทยาเดี่ยวและยาที่ผสมร่วมกับฮอร์โมนเพศตัวอื่น 
- ยาฉีดคุมกำเนิด และ 
- ยาฝังคุมกำเนิด 
 ///// โปรเจสตินมีขนาดรับประทานอย่างไร? ///// 
ยาโปรเจสตินทั้งยาชนิดรับประทานและยาฉีดมีขนาดการใช้ที่แตกต่างกันไปทั้งนี้ขึ้นกับอาการแต่ละโรคและการตอบสนองของร่างกายผู้ป่วย การบริหารยา/ใช้ยาในกลุ่มนี้จึงต้องเป็นไปตามคำสั่งของแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาโปรเจสติน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาโปรเจสตินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโปรเจสตินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาโปรเจสตินให้ตรงเวลา 
 ///// โปรเจสตินมีผลไม่พึงประสงค์อย่างไร? ///// 
ยาโปรเจสตินอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีประจำเดือนมามากในช่วงการใช้ยาแรกๆ ระดับน้ำตาลในเลือดผิดปกติ มีอาการปากแห้ง ปัสสาวะบ่อย เบื่ออาหาร กระหายน้ำ ผู้ป่วยบางรายอาจเกิดอาการปวดศีรษะไมเกรน การพูดไม่ชัด การมองเห็นภาพผิดปกติ อึดอัด/หายใจลำบาก วิงเวียน คลื่นไส้ อาเจียน ปวดท้อง หรือเป็นตะคริวที่ท้อง เท้าบวม ความดันโลหิตสูงเพิ่มขึ้น ง่วงนอน อารมณ์แปรปรวน หงุดหงิด และน้ำหนักตัวเพิ่ม 
 ///// มีข้อควรระวังการใช้โปรเจสตินอย่างไร? ///// 
มีข้อควรระวังการใช้ยาโปรเจสตินเช่น 
- ห้ามใช้กับผู้แพ้ยานี้ 
- หยุดการใช้ยานี้หากพบว่ามีประจำเดือนไหลไม่หยุดหรือไม่มีประจำเดือนภายหลังใช้ยาไปแล้ว 45 วัน แล้วกลับมาปรึกษาแพทย์/มาโรงพยาบาลโดยเร็ว หรือทันทีกรณีเลือดประจำเดือนออกมากหรือออกไม่หยุด 
- ห้ามปรับขนาดรับประทานเช่น เพิ่มหรือลดปริมาณด้วยตนเอง 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ระวังการใช้ยานี้กับผู้ป่วยโรคความดันโลหิตสูง ผู้ป่วยโรคหัวใจ ผู้ป่วยโรคไมเกรน ผู้ป่วยโรคตับ ผู้ป่วยโรคมะเร็ง ผู้ป่วยดีซ่าน ผู้ที่เป็นหลอดเลือดดำขอด ผู้ป่วยโรคเบาหวาน ผู้ป่วยความจำเสื่อม 
- หากเป็นยารับประทานควรรับประทานยานี้ให้ตรงเวลา 
- ไม่ใช้ยานี้นานกว่าคำสั่งแพทย์ 
- ห้ามใช้ยาหมดอายุ 
- ห้ามแบ่งยาให้ผู้อื่นใช้ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมโปรเจสตินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่ม เติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โปรเจสตินมีปฏิกิริยาระหว่างยากับยาตัวอื่นอย่างไร? ///// 
ยาโปรเจสตินมีปฏิกิริยาระหว่างยากับยาตัวอื่นเช่น 
- การใช้ยาโปรเจสตินร่วมกับยา Acarbose ในผู้ป่วยโรคเบาหวานจะทำให้ประสิทธิภาพของยา Acarbose ด้อยลงไป กรณีที่ต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาโปรเจสตินร่วมกับยา Butalbital (ยานอนหลับ) จะทำให้ระดับยาโปเจสตินในกระแสเลือดลดต่ำลงจนอาจส่งผลต่อการมีประจำเดือนมาเร็วผิดปกติหรือเกิดภาวะตั้งครรภ์ติดตามมา กรณีจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาโปรเจสตินร่วมกับยา Diltiazem อาจทำให้ระดับโปรเจสตินในกระแสเลือดเพิ่มสูงขึ้น หากจำเป็นต้องใช้ยาร่วมกันแพทย์จะปรับขนาดรับประทานเป็นกรณีไป 
 ///// ควรเก็บรักษาโปรเจสตินอย่างไร? ///// 
ควรเก็บยาโปรเจสตินภายใต้อุณหภูมิ 25 องศาเซลเซียส (Celsius) ไม่เก็บยาในรถยนต์หรือในห้องน้ำ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โปรเจสตินมีชื่ออื่นอีกไหม? ผลิตจากบริษัทอะไรบ้าง? ///// 
ยาโปรเจสตินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Progestin#Classification_by_structure  [2015,Dec12] 
http://www.drugs.com/drug-class/progestins.html   [2015,Dec12] 
http://www.mayoclinic.org/drugs-supplements/progestin-oral-route-parenteral-route-vaginal-route/description/drg-20069443  [2015,Dec12] 
http://www.ncbi.nlm.nih.gov/pubmed/11861052  [2015,Dec12] 
http://www.drugs.com/drug-interactions/progesterone-index.html?filter=2&amp;generic_only=  [2015,Dec12]
