นาลอกซีกอล (Naloxegol)
 ///// บทนำ ///// 
ยานาลอกซีกอล(Naloxegol หรือ Naloxegol oxalate หรือ PEGylated naloxol)เป็นยาประเภทโอปิออยด์ แอนตาโกนิสต์ (Opioid antagonist) สามารถออกฤทธิ์ที่ลำไส้เพื่อบำบัดอาการท้องผูกที่มีสาเหตุจากการใช้ยาแก้ปวดที่มีฤทธิ์เป็นยาเสพติด เช่น ยาในกลุ่มOpioid    ยานาลอกซีกอลถูกพัฒนาขึ้นโดยบริษัทยา Astra Zeneca ของประเทศกลุ่มยุโรป และได้รับการขึ้นทะเบียนเมื่อปี ค.ศ.2014 (พ.ศ.2557)  รูปแบบเภสัชภัณฑ์ของยาชนิดนี้คือยาเม็ดชนิดรับประทาน หลังการดูดซึมจากระบบทางเดินอาหารเข้าสู่กระแสเลือด ตับจะคอยเปลี่ยนแปลงโครงสร้างเคมีของยานาลอกซีกอลอย่างต่อเนื่อง  ร่างกายต้องใช้เวลาประมาณ 6–11 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับอุจจาระและปัสสาวะ 
ทั้งนี้ กลุ่มผู้ป่วยที่เหมาะต่อการใช้ยานาลอกซีกอลคือ ผู้ที่ได้รับยาแก้ปวดที่มีฤทธิ์เสพติด 4 สัปดาห์เป็นอย่างต่ำและเกิดอาการท้องผูกจากยาแก้ปวดนั้นต่อเนื่อง และอาการปวดดังกล่าวต้องไม่ได้มีเหตุมาจากโรคมะเร็ง  ซึ่งผลข้างเคียงของการใช้ยาแก้ปวดที่มีฤทธิ์เสพติดมักทำให้เกิดภาวะท้องผูก  ยานาลอกซีกอลจะเข้ามามีบทบาทและช่วยบำบัดอาการท้องผูกดังกล่าวได้เป็นอย่างดี 
อนึ่ง ข้อมูลสำคัญด้านความปลอดภัยของการใช้ยานาลอกซีกอลที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มีสภาวะกระเพาะอาหารหรือลำไส้อุดตัน เช่น ผู้ป่วยมะเร็ง กระเพาะอาหาร  ผู้ป่วยเนื้องอกที่ลำไส้ 
- ห้ามใช้ยานาลอกซีกอลกับผู้ที่มีอาการท้องเสีย หรือปวดท้อง 
- ห้ามใช้ยาชนิดอื่นใดร่วมกับยานาลอกซีกอลโดยมิได้ปรึกษาแพทย์  ทั้งนี้เพื่อเป็นการหลีกเลี่ยงภาวะยาตีกัน(ปฏิกิริยาระหว่างยา)  อาจยกตัวอย่างยาที่ควรหลีกเลี่ยงใช้ร่วมกับยานาลอกซีกอล อาทิเช่น Imatinib, Isoniazid, Nefazodone, Clarithromycin, Telithromycin,  Itraconazole, Ketoconazole, Posaconazole, Voriconazole, Nicardipine,  Quinidine, Atazanavir, Boceprevir, Cobicistat, Delavirdine, Fosamprenavir, Indinavir, Nelfinavir, Ritonavir, Saquinavir, Telaprevir 
- ห้ามใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร เพื่อป้องกันมิให้ยานาลอกซีกอลถูกส่งผ่านไปยังตัวทารก 
- หลีกเลี่ยงการใช้ยานี้กับผู้ป่วย โรคตับ  โรคไต 
สำหรับการใช้ยานาลอกซีกอล แพทย์มักจะสั่งจ่ายให้ผู้ป่วยรับประทานเพียงวันละ1 ครั้ง และต้องรับประทานยานี้ในช่วงท้องว่าง (ก่อนอาหาร 1 ชั่วโมงหรือหลังรับประทานอาหารไปแล้ว 2 ชั่วโมง)  กรณีที่ผู้ป่วยมีภาวะกลืนยาลำบาก ให้บดยาเม็ดนาลอกซีกอลให้เป็นผงแล้วผสมกับน้ำประมาณ 120 ซีซี(cc, Cubic cetrimetre) คนให้ยากระจายตัวดีในน้ำ แล้วดื่มจนหมด  หากใช้ยานี้ไปแล้ว 3 วัน อาการท้องผูกไม่ดีขึ้น ให้ผู้ป่วยรีบกลับมาพบแพทย์/มาโรงพยาบาลอีกครั้ง 
การใช้ยานาลอกซีกอลยังมีข้อพึงระวังบางประการที่ผู้ป่วย/ญาติต้องเฝ้าสังเกตอาการดังต่อไปนี้ เช่น 
- หากพบว่ามีอาการท้องเสีย หรือปวดท้อง อย่างรุนแรง ขณะที่ใช้ยานี้ จะต้องหยุดใช้ยานี้ทันที แล้วรีบมาโรงพยาบาล โยไม่ต้องรอถึงวันแพทย์นัด 
- กรณีที่ ไตทำงานผิดปกติ แพทย์จะปรับลดปริมาณการใช้ยานาลอกซีกอลลง 
- การใช้ยานาลอกซีกอลเพื่อลดอาการท้องผูกจากการใช้ยาแก้ปวดกลุ่มโอปิออยด์/Opioid อาจทำให้มีภาวะถอนยาเกิดขึ้นได้  ผู้ป่วยสามารถสังเกตได้จาก อาการเหงื่อออกมาก มีอาการหนาวสั่น  ปวดท้อง  วิตกกังวล  หาวบ่อยๆ  กรณีเกิดมีอาการดังกล่าว ต้องรีบนำผู้ป่วยกลับมาปรึกษาแพทย์/มาโรงพยาบาลโดยไม่ต้องรอถึงวันแพทย์นัด เพื่อแพทย์ประเมินผลดี-ผลเสียของการใช้ยานาลอกซีกอล และอาจต้อง	  วางแผนการรักษาอาการท้องผูกกันใหม่ 
นอกจากนี้ ยานาลอกซีกอลยังก่อให้เกิดอาการข้างเคียง(ผลข้างเคียง)บางอย่างที่ต้องเฝ้าระวัง (อ่านเพิ่มเติมในบทความนี้ หัวข้อ ผลไม่พึงประสงค์จากยาฯ) และจัดเป็นยาที่มีอันตรายหากใช้ผิดวิธี  ซึ่งสามารถพบเห็นการจัดจำหน่ายยานี้ในต่างประเทศ ภายใต้ชื่อการค้าว่า “Movantik” 
 
 ///// นาลอกซีกอลมีสรรพคุณ(คุณสมบัติ)อย่างไร? ///// 
ยานาลอกซีกอลมีสรรพคุณ/ข้อบ่งใช้ เช่น 
- บำบัดอาการท้องผูก อันมีสาเหตุจากการใช้ยาแก้ปวดกลุ่มโอปิออยด์ 
 
 ///// นาลอกซีกอลมีกลไกการออกฤทธิ์อย่างไร? ///// 
ยานาลอกซีกอล มีกลไกการออกฤทธิ์ที่บริเวณลำไส้ โดยตัวยาจะเข้าจับกับตัวรับ(Receptor)ที่มีชื่อว่า Mu-opioid receptor ทำให้ลดอาการท้องผูกจากมีการขับถ่ายเกิดขึ้น 
 
 ///// นาลอกซีกอลมีรูปแบบการจัดจำหน่ายอย่างไร? ///// 
ยานาลอกซีกอลมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Naloxegol  12.5 และ 25 มิลลิกรัม/เม็ด 
 
 ///// นาลอกซีกอลมีขนาดรับประทานอย่างไร? ///// 
ยานาลอกซีกอล มีขนาดรับประทาน เช่น 
- ผู้ใหญ่: รับประทานยา 25 มิลลิกรัม วันละ1ครั้ง ในขณะท้องว่าง และหากมีอาการข้างเคียงจากยานี้ที่สร้างความรำคาญให้ผู้ป่วย  แพทย์อาจปรับลดขนาดการใช้ยาลงมาเป็น 12.5 มิลลิกรัม/วัน 
- เด็ก: ห้ามใช้ยานี้กับเด็ก ด้วยยังไม่มีข้อมูลทางคลินิกในด้านความปลอดภัยของการใช้ยานี้ในเด็ก 
อนึ่ง: 
- ก่อนใช้ยานี้ควรหยุดใช้ยาระบาย/ยาแก้ท้องผูกชนิดอื่นที่รับประทานอยู่ก่อน 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา นาลอกซีกอล ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ  โรคไต  โรคทางเดินอาหาร/ลำไส้อุดตัน  รวมทั้งกำลังกินยา/ใช้ยาอะไรอยู่ เพราะยานาลอกซีกอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยานาลอกซีกอล  สามารถรับประทานทันทีเมื่อนึกขึ้นได้ เวลาใกล้เคียงกับการรับประทานยาในเมื้อถัดไป ไม่จำเป็นต้องเพิ่มปริมาณยาเป็น 2เท่า ให้รับประทานยาที่ขนาดปกติ 
แต่อย่างไรก็ดี การหยุดรับประทานยานาลอกซีกอล อาจทำให้อาการท้องผูกเกิดกำเริบขึ้นได้ 
 
 ///// นาลอกซีกอลมีผลไม่พึงประสงค์อย่างไร? ///// 
ยานาลอกซีกอลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  ปวดท้อง  มีอาการท้องเสีย  คลื่นไส้   ท้องอืด   อาเจียน 
- ผลต่อระบบทางเดินหายใจ:  เช่น  เยื่อจมูกอักเสบ   คออักเสบ 
- ผลต่อผิวหนัง:  เช่น  เหงื่อออกมาก 
 
 ///// มีข้อควรระวังการใช้นาลอกซีกอลอย่างไร? ///// 
มีข้อควรระวังการใช้ยานาลอกซีกอล เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเองและใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก 
- ห้ามใช้ยานี้นานเกินคำสั่งแพทย์ 
- ห้ามใช้ยานี้กับ สตรีมีครรภ์  สตรีที่ในภาวะให้นมบุตร และเด็ก 
- กรณีที่เกิดอาการถอนยาเกิดขึ้น เช่น  เหงื่อออก  หนาวสั่น  ปวดท้อง   วิตกกังวล  หาวบ่อย ให้รีบมาพบแพทย์/มาโรงพยาบาล 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาลอีกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยานาลอกซีกอลด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// นาลอกซีกอลมีปฏิกิริยาระหว่างยากับยาตัวอื่นอย่างไร? ///// 
ยานาลอกซีกอลมีปฏิกิริยาระหว่างยากับยาตัวอื่น เช่น 
- ห้ามใช้ยานาลอกซีกอลร่วมกับยา Carbamazepine, Rifampin , Mitotane, เพราะจะทำให้ประสิทธิภาพการรักษาของยานาลอกซีกอลด้อยลง 
- ห้ามใช้ยานาลอกซีกอลร่วมกับยา Clarithromycin, Diltiazem, Erythromycin, Itraconazole, Ketoconazole, Methylnaltrexone, Verapamil,  เพราะจะทำให้ผู้ป่วยได้รับผลข้างเคียงของยานาลอกซีกอลมากยิ่งขึ้น 
- ห้ามใช้ยานาลอกซีกอลร่วมกับยา Nefazodone ,Mifepristone, ด้วยจะทำให้ได้รับอาการข้างเคียง/เกิดภาวะถอนยาจากยาแก้ปวด Opioid ที่ใช้อยู่ตามมา 
 ///// ควรเก็บรักษานาลอกซีกอลอย่างไร? ///// 
ควรเก็บยานาลอกซีกอล ในช่วงอุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// นาลอกซีกอลมีชื่ออื่นอีกไหม? ผลิตจากบริษัทอะไรบ้าง? ///// 
ยานาลอกซีกอล มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Moventig 
 ///// บรรณานุกรม ///// 
https://www.drugs.com/mtm/naloxegol.html[2017,Sept16] 
https://www.drugs.com/sfx/naloxegol-side-effects.html[2017,Sept16] 
https://www.drugs.com/drug-interactions/naloxegol-index.html?filter=3&amp;generic_only= [2017,Sept16] 
https://en.wikipedia.org/wiki/Naloxegol [2017,Sept16] 
https://www.drugbank.ca/drugs/DB09049 [2017,Sept16]
