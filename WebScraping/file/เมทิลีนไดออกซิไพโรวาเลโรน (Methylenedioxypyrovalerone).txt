เมทิลีนไดออกซิไพโรวาเลโรน (Methylenedioxypyrovalerone)
 ///// บทนำ ///// 
ยา/สารเมทิลีนไดออกซิไพโรวาเลโรน(Methylenedioxypyrovalerone) หรือเขียนย่อๆว่าMDPV ตามกฎหมายไทย MDPV คือยาเสพติดให้โทษประเภทที่ 1 ลักษณะภายนอกเป็นผงผลึกสีขาว  การใช้ยาประเภทนี้มีทั้งรับประทานโดยตรง  อมใต้ลิ้น  เหน็บทวารหนัก  ฉีดเข้ากล้ามเนื้อ  ฉีดเข้าหลอดเลือดดำ และสูดดมทางจมูก  MDPVเคยใช้เป็นยารักษาอาการอ่อนเพลียแบบเรื้อรัง และช่วยทำให้เบื่ออาหาร  กลไกการออกฤทธิ์จะคล้ายกับกลุ่มยา Norepinephrine-dopamine reuptakeinhibitor (NDRI)   MDPVถูกนำมาใช้ผิดวัตถุประสงค์โดยใช้เป็นยากระตุ้น(Stimulant drugs)  ทำให้รู้สึกสนุกสนาน  ไม่รู้สึกอ่อนเพลีย  ทำให้มีความตื่นตัว  กระตุ้นอารมณ์ทางเพศได้เล็กน้อย  แต่อันตรายที่แอบแฝงนั้นมีหลายประการ เช่น กระตุ้นให้ใจสั่น  เกิดเลือดกำเดา  ความดันโลหิตสูง  ตาพร่า  มีไข้  อาเจียน  คลุ้มคลั่งเหมือนไม่ใช่คนแต่เป็นผี/ซอมบี  ตลอดจนเกิดการติดยา  นอกจากนี้การเสพMDPVมากเกินไปสามารถทำให้  หัวใจหยุดเต้น   สมองขาดเลือด  มีอาการโคม่า  อยากทำร้ายตนเอง และถึงขั้นเสียชีวิตในที่สุด 
อนึ่ง ในตลาดมืด เรียกสารMDPA หลากหลายชื่อ เช่น ซอมบี้/ซอมบี(Zombie drug),  บาธซอล(Bath salt,เพราะลักษณะสารนี้คล้ายเกลือที่ใช้อาบน้ำในสปา), ยาผีห่า(Flakka), Plant food, Mieow Meow, Meph, Mephedrone, MCAT, 4MMC, Ivory Wave, Plant fertilizer, Vanilla Sky, Energy-1 
 
 ///// สาเหตุการติด MDPV มาจากอะไรบ้าง? ///// 
มีบันทึกที่ถูกจัดทำขึ้นเพื่อค้นหาสาเหตุที่ทำให้ประชาชนบางกลุ่มติดยา MDPV ซึ่งพอจะสรุปได้ดังนี้ 
1. มีภาวะซึมเศร้า  อยากหายโดยไม่อยากไปพบแพทย์ 
2. มีความเครียด และวิตกกังวล กับการดำรงชีวิตประจำวัน และต้องการพึ่งยา
ลดความเครียดและลดความวิตกกังวล 
3. มีภาวะตื่นตระหนกจนเกินเหตุ  ขี้ระแวง  จึงหันมาเสพยาเพื่อทำให้มีความรู้สึกสบายและลดภาวะตื่นตระหนก 
4. ขาดความมั่นใจในตัวเอง ต้องการสร้างความมั่นใจ โดยใช้ทางลัดจึงมีการ	 ทดลองเสพ MDPV และลงท้ายด้วยการติดยา 
5. สาเหตุอื่นๆที่ทำให้มีการเสพติด MDPV เช่น อยากทดลอง  ถูกหลอกลวง  	   ถูกบังคับให้เสพ หรือแม้แต่ขาดความอบอุ่นในครอบครัว  ล้วนแล้วเป็นสาเหตุ
ที่มีความเป็นไปได้ทั้งสิ้น 
 
 ///// อาการข้างเคียงที่พบเห็นบ่อยจากการเสพ MDPV คืออะไร? ///// 
มีรายงานการศึกษาวิจัยระบุว่า ผู้ที่เริ่มเสพ MDPV ในครั้งแรกก็สามารถได้รับอาการข้างเคียง(ผลข้างเคียง)ต่างๆดังต่อไปนี้ได้แล้ว เช่น 
- มีอาการปวดท้องตั้งแต่ระดับต่ำๆไปจนถึงขั้นรุนแรง และมีภาวะอาเจียนเป็นเลือด 
- เกิดความเสียหายของกล้ามเนื้อลายตามร่างกาย หรือเรียกว่าเกิดภาวะกล้ามเนื้อลายสลาย  ทำให้มีโปรตีนที่ชื่อ Myoglobin กระจายอยู่ในกระแสเลือดเป็นจำนวนมากที่ส่งผลให้เกิดไตวายตามมา 
- การควบคุมการเคลื่อนไหวของร่างกายทำได้ไม่ดี โดยมีอาการคล้ายเป็นโรคพาร์กินสัน   มีอาการตัวสั่น และกล้ามเนื้อกระตุก เป็นต้น 
 ///// อาการของผู้ที่เสพ MDPV เป็นเวลานานๆเป็นอย่างไร? ///// 
ผู้ที่ได้รับยา MDPV เพียง 1–2 มิลลิกรัมต่อครั้ง ก็สามารถกระตุ้นให้เกิดอาการต่างๆทางระบบประสาทได้แล้ว เช่น ทำให้รู้สึกตื่นตัว  ไม่ง่วงนอน  มีสมาธิ ซึ่งการใช้ยาที่ขนาด 1–2 มิลลิกรัมดังที่กล่าวมา มักยังไม่ก่อให้เกิดอาการประสาทหลอนแต่อย่างใด 
แต่กรณีที่ได้รับยาMDPVเกินขนาด จะกระตุ้นให้มีอาการเหมือนกับได้รับยาแอมเฟตามีน(Amphetamine) กล่าวคือ มีอาการหวาดระแวง  เกิดภาพลวงตา/ภาพหลอน และหูแว่ว(ประสาทหลอน) 
การเสพ MDPV เป็นเวลานานๆ จะทำให้เกิดอาการติดยา  ผู้เสพจะต้องเพิ่มปริมาณการเสพขึ้นเรื่อยๆ อาการจะแสดงออกมาทางระบบประสาทที่เห็นเด่นชัด คือ การตื่นตระหนกอย่างรุนแรง  หัวใจเต้นเร็ว  ความดันโลหิตสูง  เหงื่อออกมาก  วิงเวียน   ชาตามร่างกาย  ตัวสั่น และรู้สึกสับสน  ทำร้ายตนเอง คลุ้มคลั่ง เหมือนผีซิมบี้  เกิดภาวะโคม่า  และเสียชีวิตในที่สุด 
 
 ///// สามารถบำบัดรักษาผู้ที่ติด MDPV ได้อย่างไร? ///// 
โดยทั่วไป การบำบัดผู้ที่ติด MDPV หรือยาเสพติดชนิดต่างๆนั้น จะต้องส่งตัวผู้ป่วยเข้ารับการฟื้นฟูสภาพร่างกายและจิตใจตามสถานพยาบาลที่เปิดบริการบำบัดรักษาผู้ที่ติดยาเสพติด ซึ่งมีทั้งหน่วยงานของรัฐและเอกชน อาทิ โรงพยาบาลพระมงกุฎเกล้า  โรงพยาบาลนิติจิตเวช  โรงพยาบาลทหารเรือกรุงเทพ  โรงพยาบาลราชวิถี  โรงพยาบาลตากสิน  คลินิกยาเสพติดในศูนย์บริการสาธารณสุข สำนักอนามัยกรุงเทพฯ  โรงพยาบาลธัญญารักษ์  นอกจากนี้ ยังมี “สายด่วนบำบัดยาเสพติด 1165” 
การติดยาเสพติดไม่ว่าจะเป็นชนิดใดล้วนแต่ก่อให้เกิดผลเสียหายร้ายแรงต่อร่างกาย  จิตใจ  ตลอดจนถึงความมั่นคงของชีวิตตนเอง ของครอบครัว ของสังคมและของประเทศชาติ  ส่วนมากผู้ที่ติดยามักจะสูญเสียคุณค่าของการดำรงชีวิตเกือบทั้งหมด  หลังการบำบัดฟื้นฟูสุขภาพร่างกายและจิตใจกลับมาเป็นปกติแล้ว จึงควรตั้งต้นหรือตั้งหลักการดำรงชีวิตกันใหม่  ไม่ยุ่งเกี่ยวกับยาเสพติดอีกต่อไป ตั้งใจปฏิบัติตนเป็นพลเมืองดีเพื่อ ตนเอง ครอบครัว สังคม และประเทศชาติสืบต่อไป 
 
 ///// บรรณานุกรม ///// 
https://en.wikipedia.org/wiki/Methylenedioxypyrovalerone  [2018,Jan13] 
https://drugs-forum.com/wiki/MDPV [2018,Jan13] 
https://psychonautwiki.org/wiki/MDPV  [2018,Jan13] 
http://www.addictiontreatmenttherapy.com/what-is-mdpv-methylenedioxypyrovalerone/ [2018,Jan13] 
http://www.narconon.ca/drug-abuse/mdpv-effects.html [2018,Jan13] 
http://iam.hunsa.com/sri6327/article/2940  [2018,Jan13]
