ไซตาโลแพรม (Citalopram)
 ///// บทนำ ///// 
ยาไซตาโลแพรม (Citalopram) เป็นยาบำบัดอาการโรคซึมเศร้าที่จัดอยู่ในกลุ่ม Selective serotonin reuptake inhibitor (SSRI) ในต่างประเทศยาชื่อการค้าของยานี้ที่เป็นที่รู้จักเช่น ยา Celexa, Cipramil โดยตัวยานี้มีกลไกเพิ่มปริมาณสารซีโรโทนิน (Serotonin) ในสมอง รูปแบบยาแผนปัจจุบันของยานี้จะเป็นยาชนิดรับประทาน โดยตัวยาสามารถดูดซึมจากระบบทางเดินอาหาร และกระจายตัวเข้าสู่กระแสเลือดได้ประมาณ 80% การทำลายโครงสร้างของยาจะเกิดที่อวัยวะตับ ร่างกายต้องใช้เวลาถึงประมาณ 35 ชั่วโมงในการกำจัดยาออกจากกระแสเลือด 50% โดยผ่านทิ้งไปกับปัสสาวะ 
มีข้อจำกัดการใช้ยาไซตาโลแพรมบางประการที่แพทย์มักจะนำมาประกอบการตัดสินใจใช้ยานี้กับผู้ป่วยเช่น 
- ผู้ป่วยเคยแพ้ยานี้มาก่อนหรือไม่ 
- ผู้ป่วยได้ใช้ยากลุ่ม MAOI ภายใน 14 วัน หรืออยู่ระหว่างการใช้ยากลุ่ม MAOI หรือไม่ 
- หากเป็นผู้ป่วยเด็กวัยรุ่นเคยมีประวัติทำร้ายร่างกายตนเองในระหว่างการใช้ยารักษาโรคซึมเศร้าหรือไม่ ทั้งนี้ประกอบกับมีข้อห้ามของใช้ยานี้กับผู้ที่มีอายุต่ำกว่า 18 ปี 
- มีโรคประจำตัวอะไรบ้างเช่น เป็นโรคเลือดออกง่ายหรือหลอดเลือดอุดตันจากลิ่มเลือด มีภาวะโรคตับ โรคไต เป็นต้อหิน โรคลมชัก โรคหัวใจชนิดต่างๆ หรือมีอาการของโรคไบโพลาร์/อารมณ์สองขั้ว (Bipolar disorder) หรือไม่ 
- เป็นผู้ติดสุราหรือไม่ด้วยแอลกอฮอล์จะทำให้เกิดฤทธิ์ข้างเคียง (ผลข้างเคียง) ของยาไซตาโลแพรมเพิ่มมากขึ้นเมื่อรับประทานร่วมกับยาไซตาโลแพรม 
ทั้งนี้หลังจากการจ่ายยาให้ผู้ป่วยนำกลับมารับประทาน แพทย์จะเน้นย้ำให้ผู้ป่วยรับประทานยานี้ให้ตรงเวลา ห้ามปรับขนาดรับประทานด้วยตนเอง 
อนึ่ง ยังมีเรื่องอาการข้างเคียง (ผลข้างเคียง) จากยานี้ที่สามารถเกิดขึ้นได้ หรือผู้ป่วยบางรายอาจไม่ได้รับอาการข้างเคียงใดๆเลยก็เป็นได้ ทั้งนี้ขึ้นกับการตอบสนองของร่างกายผู้ป่วยแต่ละบุคคลที่ไม่เหมือนกัน 
หลังการรับประทานยาไซตาโลแพรม อาจต้องใช้เวลาประมาณ 4 สัปดาห์ขึ้นไปจึงจะเห็นประสิทธิผลของการรักษา หากอาการผู้ป่วยไม่ดีขึ้นตามระยะเวลาที่เหมาะสม ควรนำผู้ป่วยกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
ยาไซตาโลแพรมมีข้อห้ามและผลข้างเคียงของการใช้ยาอยู่หลายประการ เพื่อความปลอดภัยต่อตัวผู้ป่วยเองควรต้องใช้ยาตามคำสั่งของแพทย์ผู้รักษาอย่างเคร่งครัด 
 ///// ไซตาโลแพรมมีสรรพคุณ (คุณสมบัติ) อย่างไร? ///// 
ยาไซตาโลแพรมมีสรรพคุณ/ข้อบ่งใช้เพื่อรักษาอาการของโรคซึมเศร้า 
 ///// ไซตาโลแพรมมีกลไกการออกฤทธิ์อย่างไร? ///// 
กลไกการออกฤทธิ์ของยาไซตาโลแพรมคือ ตัวยาจะออกฤทธิ์ยับยั้งการดูดกลับของสารซีโรโทนิน (Serotonin) ของเซลล์สมองทำให้ระดับซีโรโทนินมีความเข้มข้นที่เหมาะสม จนส่งผลให้เกิดฤทธิ์บรรเทาอาการซึมเศร้าตามสรรพคุณ 
 ///// ไซตาโลแพรมมีรูปแบบการจัดจำหน่ายอย่างไร? ///// 
ยาไซตาโลแพรมมีรูปแบบการจัดจำหน่ายเป็นยาเม็ดชนิดรับประทานขนาด 10, 20 และ 40 มิลลิกรัม/เม็ด 
 ///// ไซตาโลแพรมมีขนาดรับประทานอย่างไร? ///// 
ยาไซตาโลแพรมมีขนาดรับประทานเช่น 
- ผู้ใหญ่อายุตั้งแต่ 18 ปีขึ้นไป: รับประทานเริ่มต้น 20 มิลลิกรัมวันละครั้ง หลังจากใช้ยานี้ไป 1 สัปดาห์ แพทย์อาจปรับขนาดรับประทานเพิ่มเป็น 40 มิลลิกรัมวันละครั้ง ขนาดรับประทานเพื่อคงระดับการรักษาอยู่ที่ 20 - 40 มิลลิกรัมวันละครั้ง ขนาดรับประทานสูงสุดไม่เกิน 40 มิลลิกรัม/วัน 
- ผู้สูงอายุ: รับประทานยานี้ได้สูงสุดไม่ควรเกิน 20 มิลลิกรัม/วัน 
- ผู้อายุต่ำกว่า 18 ปี: การใช้ยานี้ต้องอยู่ในดุลพินิจของแพทย์ผู้รักษาเป็นกรณีๆไป 
*อนึ่ง สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาไซตาโลแพรม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไซตาโลแพรมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไซตาโลแพรมสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
ถึงแม้ยาในกลุ่มนี้ไม่มีฤทธิ์ของการเสพติดก็จริง แต่ถ้าหยุดการใช้ยาเองหรือลืมรับประทานยาบ่อยๆหลายครั้งก็สามารถก่อให้เกิดอาการถอนยาได้ (Withdrawal-like symtoms) ซึ่งมักจะพบอาการเหล่านี้เป็นสัญญาณเตือนก่อนเกิดอาการถอนยาเช่น มีอาการคลื่นไส้ ปวดศีรษะ วิงเวียน หรือมีอาการคล้ายมีเข็มทิ่ม เป็นต้น 
 ///// ไซตาโลแพรมมีผลไม่พึงประสงค์อย่างไร? ///// 
ยาไซตาโลแพรมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการง่วงนอน นอนไม่หลับ คลื่นไส้ น้ำหนักตัวเพิ่ม หิวอาหารบ่อย ปัสสาวะบ่อย ความต้องการทางเพศลดลง ปากแห้ง เหงื่อออกมาก ท้องเสีย อ่อนแรง 
ทั้งนี้ยังมีอาการข้างเคียงที่พบได้อีกแต่พบได้น้อยเช่น หัวใจเต้นผิดจังหวะ ความดันโลหิตเปลี่ยนแปลง ม่านตาขยาย วิตกกังวล ปวดศีรษะ วิงเวียน มีอาการลมชัก ประสาทหลอน ผิวหนังแพ้แสงแดด บางกรณีอาจเกิดภาวะฮอร์โมนโปรแลคติน (Prolactin, ฮอร์โมนจากต่อมใต้สมองที่เกี่ยวข้องกับการหลั่งน้ำนม) ในเลือดเพิ่มสูงขึ้นทำให้มีน้ำนมไหลได้ 
*อนึ่ง อาการของผู้ที่ได้รับยานี้เกินขนาดเช่น อาเจียน หัวใจเต้นผิดจังหวะ วิงเวียน เหงื่อออก คลื่นไส้ มีอาการตัวสั่น รู้สึกสับสน เกิดลมชัก และอาจมีภาวะโคม่า หากพบอาการดังกล่าวควรรีบนำตัวผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้ไซตาโลแพรมอย่างไร? ///// 
มีข้อควรระวังการใช้ยาไซตาโลแพรมเช่น 
- ห้ามใช้กับผู้ที่แพ้ยานี้้ 
- ห้ามใช้ร่วมกับยากลุ่ม MAOI ด้วยอาจทำให้เกิดภาวะ Serotonin syndrome 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็กโดยไม่มีคำสั่งจากแพทย์ 
- ห้ามปรับขนาดการใช้ยานี้ด้วยตนเอง 
- ญาติควรเฝ้าระวังพฤติกรรมของผู้ป่วยอย่างใกล้ชิดเพื่อคอยดูแลอาการข้างเคียงต่างๆหรือ เฝ้าระวังอาการที่อยากทำร้ายตัวเองซึ่งอาจเกิดขึ้นได้ระหว่างการใช้ยากลุ่มต้านโรคซึมเศร้าที่รวมถึงยาไซตาโลแพรมนี้ 
- การหยุดใช้ยานี้เองโดยทันทีอาจทำให้เกิดภาวะถอนยาขึ้นได้ 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไซตาโลแพรมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไซตาโลแพรมมีปฏิกิริยาระหว่างยากับยาตัวอื่นอย่างไร? ///// 
ยาไซตาโลแพรมมีปฏิกิริยาระหว่างยากับยาตัวอื่นเช่น 
- การใช้ยาไซตาโลแพรมร่วมกับยา Aspirin, ยากลุ่ม NSAIDs, Warfarin อาจเพิ่มความเสี่ยงของภาวะเลือดออกง่าย หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาไซตาโลแพรมร่วมกับยา Omeprazole อาจทำให้ระดับยาไซตาโลแพรมในร่างกายเพิ่มสูงขึ้นจนอาจทำให้ผู้ป่วยได้รับอาการข้างเคียงจากยาไซตาโลแพรม หากจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นกรณีไป 
- การใช้ยาไซตาโลแพรมร่วมกับยา Phenylpropanolamine อาจทำให้ได้รับผลข้างเคียงของ Phenylpropanolamine ติดตามมาได้มากเช่น กระสับกระส่าย วิตกกังวล บางกรณีการใช้ยาทั้งคู่ร่วม กันอาจทำให้เกิดภาวะ Serotonin syndrome เพื่อเป็นการป้องกันอาการข้างเคียงดังกล่าวจึงควรหลีกเลี่ยงการใช้ยาร่วมกัน 
- การใช้ยาไซตาโลแพรมร่วมกับยา Codeine อาจลดฤทธิ์การรักษาของ Codeine หากมีความจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาไซตาโลแพรมอย่างไร? ///// 
ควรเก็บยาไซตาโลแพรมในอุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไซตาโลแพรมมีชื่ออื่นอีกไหม? ผลิตจากบริษัทอะไรบ้าง? ///// 
ยาไซตาโลแพรมที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Selective_serotonin_reuptake_inhibitor#List_of_agents [2015,Oct31] 
http://www.drugs.com/citalopram.html [2015,Oct31] 
https://en.wikipedia.org/wiki/Citalopram [2015,Oct31] 
http://www.mayoclinic.org/drugs-supplements/citalopram-oral-route/before-using/drg-20062980 [2015,Oct31] 
http://www.mims.com/Thailand/drug/search?q=citalopram&amp;AllFlag=ALL  [2015,Oct31] 
http://xpil.medicines.org.uk/ViewPil.aspx?DocID=23219 [2015,Oct31]
