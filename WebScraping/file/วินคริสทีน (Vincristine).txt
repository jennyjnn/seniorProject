วินคริสทีน (Vincristine)
 ///// บทนำ ///// 
ยาวินคริสทีน(Vincristine)หรือจะเรียกว่า ลิวโรคริสทีน(Leurocristine) จัดอยู่ในประเภทยาเคมีบำบัด(Cytotoxic chemotherapy) ทางการแพทย์นำมาใช้รักษาโรคมะเร็งหลายชนิด อย่างเช่น มะเร็งนิวโรบลาสโตมา(Neuroblastoma)  มะเร็งต่อมน้ำเหลืองฮอดจ์กิน(Hodgkin's lymphoma)  มะเร็งต่อมน้ำเหลืองนอนฮอดจ์กิน(Non-Hodgkin lymphoma)  มะเร็งเม็ดเลือดขาวเอเอ็มแอล(Acute Myelogenous Leukemia)  มะเร็งเม็ดเลือดขาวเอแอลแอล(Acute Lymphoblastic Leukemia) และโรคเนื้องอกวิมส์ (Wilms’ tumor)  ในอดีตมีการนำเอายาวินคริสทีนมาใช้ในลักษณะยาพื้นบ้านแต่ได้เริ่มศึกษากันอย่างจริงจังเมื่อปี ค.ศ.1950(พ.ศ.2493) ยาวินคริสทีนเป็นยาประเภทอัลคาลอยด์(Alkaloid)ที่พบในพืชตระกูลแพงพวยฝรั่ง(Catharanthus roseus) ในยุคเริ่มต้น ได้ใช้สารสกัดจากแพงพวยฝรั่งมารักษาโรคเบาหวานซึ่งได้ผลลัพธ์ไม่เป็นที่น่าพอใจเท่าใดนัก แต่กลับพบว่ามีฤทธิ์กดไขกระดูก  ทางการแพทย์จึงหันมาใช้สารอัลคาลอยด์ดังกล่าวในการรักษามะเร็งเม็ดเลือดขาว(Leukemia) และปี ค.ศ.1961(พ.ศ.2504) องค์การอนามัยโลกได้ประกาศให้ยาวินคริสทีนเป็นยาที่ถูกแยกตัวออกมาจากสารสกัดของพืชแพงพวยฝรั่งและถูกระบุให้เป็นยาจำเป็นขั้นพื้นฐานที่สถานพยาบาลควรมีสำรองไว้ใช้กับผู้ป่วย 
เภสัชภัณฑ์ของยาวินคริสทีนเป็นยาฉีดเท่านั้น  ไม่มีลักษณะของยารับประทาน  ด้วยมีการดูดซึมจากระบบทางเดินอาหารต่ำมาก  เมื่อยาวินคริสทีนเข้าสู่กระแสเลือดตัวยาจะเริ่มออกฤทธิ์ยับยั้งการแบ่งตัวของเซลล์มะเร็ง  ยานี้บางส่วนจะโดนลำเลียงไปที่ตับและถูกทำลายโครงสร้าง   ยาวินคริสทีนสามารถอยู่ในร่างกายได้ยาวนานประมาณ 19–155 ชั่วโมงก่อนที่จะถูกขับทิ้งไปกับอุจจาระและปัสสาวะ 
การให้ยาวินคริสทีนกับผู้ป่วยมะเร็งสามารถทำได้ 2 ลักษณะ คือ ฉีดเข้าหลอดเลือดดำโดยตรง หรือค่อยๆหยดเข้าหลอดเลือดดำ ทั้งนี้ต้องขึ้นอยู่กับดุลยพินิจของแพทย์เป็นสำคัญ 
ยาวินคริสทีนสามารถทำอันตรายกับเซลล์ปกติของร่างกายได้เช่นกัน  และขณะฉีดยานี้ให้กับผู้ป่วย จะต้องระวังมิให้เข็มฉีดยาแทงทะลุหลอดเลือดจนทำให้ตัวยาสัมผัสกับเนื้อเยื่อต่างๆที่อยู่นอกเส้นเลือดด้วยจะทำให้เนื่อเยื่อเหล่านั้นเกิดการอักเสบรุนแรง   และระหว่างที่ให้ยานี้ หากพบว่าผู้ป่วยมีอาการปวดพร้อมกับเกิดอาการบวมแดงในบริเวณที่ฉีดยา  ต้องหยุดการให้ยานี้ทันที แล้วรีบแจ้ง แพทย์ พยาบาล ให้เข้ามาดูแลรักษาทันที 
สำหรับปริมาณการให้ยาวินคริสทีนกับผู้ป่วยขึ้นอยู่กับหลายปัจจัย เช่น น้ำหนักตัว  มีโรคประจำตัวอื่นนอกจากมะเร็งร่วมด้วยหรือไม่ รวมถึงชนิดของมะเร็งที่ตอบสนองต่อการใช้ยานี้  แพทย์จะเป็นผู้ตัดสินใจให้ยานี้ในขนาดที่เหมาะสมตลอดจนการกำหนดระยะเวลาที่ผู้ป่วยต้องมารับการให้ยานี้ได้ดีที่สุด 
ยาวินคริสทีนมีผลข้างเคียงที่โดดเด่น และมักเกิดขึ้นกับผู้ป่วยได้ประมาณ 20–70% ของผู้ป่วย คือ ทำให้ผมร่วง  ที่อาจร่วงเป็นหย่อมๆหรือร่วงทั้งศีรษะก็ได้  แต่เมื่อเวลาผ่านไปสักระยะหนึ่งและไม่มีการใช้ยานี้/ยาเคมีบำบัดอีก เส้นผมก็จะกลับงอกขึ้นมาใหม่ได้   อาการข้างเคียง(ผลข้างเคียง)อื่นๆที่เกิดได้ในระดับรองลงมา (10–29%) จะเป็นเรื่องท้องผูก และทำให้จำนวน เม็ดเลือดแดง   เม็ดเลือดขาวรวมถึงเกล็ดเลือด ต่ำลง ซึ่งทำส่งผลให้เกิดโลหิตจาง และมีโอกาสเกิดการติดเชื้อต่างๆของร่างกายได้มากขึ้น ตลอดจนมีภาวะเลือดออกง่าย  อย่างไรก็ตาม  ทุกครั้งที่พบอาการผิดปกติของร่างกายเกิดขึ้นระหว่างที่ใช้ยาวินคริสทีน และอาการเหล่านั้นส่งผลรบกวนต่อการดำรงชีวิตประจำวัน   ผู้ป่วยต้องรีบมาปรึกษาแพทย์/มาโรงพยาบาลทันที ไม่ต้องรอถึงวันแพทย์นัด  เช่น เกิดไข้สูงตั้งแต่ 38 องศาเซลเซียส(Celsius)ขึ้นไป  มีอาการหนาวสั่น  ปัสสาวะไม่ออก/ปัสสาวะขัด   อุจจาระมีสีคล้ำ  ท้องผูกหรือท้องเสีย  คลื่นไส้อาเจียน  ปวดท้องอย่างรุนแรง  เกิดแผลในช่องปากและที่ริมฝีปาก  ปวดขณะปัสสาวะ หรือปวดกระดูก เป็นต้น 
สำหรับข้อควรปฏิบัติเพื่อทำให้เกิดความปลอดภัยและลดอาการข้างเคียงต่างๆของยาวินคริสทีน มีดังนี้ เช่น 
- ห้ามผู้ป่วยรับประทาน ยา Aspirin หรือยาต้านเกล็ดเลือดขณะที่ได้รับยาวินคริสทีน เพราะจะทำให้มีภาวะเลือดออกง่ายมากยิ่งขึ้น 
- กรณีผู้ป่วยสตรี ต้องป้องกันการตั้งครรภ์  ด้วยตัวยาชนิดนี้สามารถก่อให้เกิด	 อันตรายกับทารกในครรภ์ได้อย่างรุนแรง 
- ดื่มน้ำ 2–3 ลิตรต่อวัน เพื่อลดอาการท้องผูกที่เป็นผลข้างเคียงจากการใช้ยา
วินคริสทีน  นอกจากจะมีคำสั่งจากแพทย์ให้จำกัดการบริโภคน้ำในผู้ป่วยบางราย 
- ระวังขณะแปรงฟันที่ก่อให้เกิดการกระแทกกับเหงือก และทำให้เลือดออก  
ด้วยผู้ป่วยที่ได้รับยาวินคริสทีนจะมีระดับเกล็ดเลือดต่ำลงกว่าปกติ 
- หลีกเลี่ยงการอยู่ในสถานที่มีผู้คนแออัด เช่น ศูนย์การค้า ด้วยผู้ป่วยมะเร็งที่ได้รับยาประเภทยาเคมีบำบัดที่รวมถึงยาวินคริสทีน จะมีระดับภูมิคุ้มกัน/ภูมิคุ้มกันต้านทานโรค/ภูมิต้านทาน ต่ำกว่าคนปกติ และมีโอกาสการติดเชื้อโรคต่างๆได้ง่าย 
- หลีกเลี่ยงการดื่มเครื่องดื่มที่มีแอลกอฮอล์เป็นส่วนประกอบ เพราะแอลกอฮอล์  ทำให้หลอดเลือดขยายตัว จึ่งเพิ่มความเสี่ยงต่อภาวะเลือดออกภายในร่างกายมากขึ้น 
- พิษ(ผลข้างเคียงรุนแรง)จากยาวินคริสทีนประการหนึ่ง คือ ทำให้เกิดอาการชาปลายนิ้วมือ-นิ้วเท้า ทั้งนี้ตัวยานี้สามารถทำให้ปลายเส้นประสาทเกิดความเสียหายจน ส่งผลต่อการรับรู้ถึงความรู้สึกต่างๆ  หากพบเหตุการณ์นี้ ต้องรีบปรึกษาแพทย์เพื่อแพทย์พิจารณาปรับการใช้ยานี้ 
- ผู้ป่วยต้องเข้ารับการตรวจนับ ความสมบูณณ์ของเม็ดเลือด(CBC)  ตรวจเลือดดูการทำงานของตับ-ไต  เพื่อเป็นการประเมินผลการรักษา ตลอดถึงอาการข้างเคียงที่อาจส่งผลต่อร่างกายในระยะยาว ตามแพทย์สั่งเสมอ 
คณะกรรมการอาหารและยาของไทยได้บรรจุยาวินคริสทีนลงในบัญชียาหลักแห่งชาติ และจัดอยู่ในหมวดยาควบคุมพิเศษที่ต้องใช้ภายใต้คำสั่งแพทย์เท่านั้น  ซึ่งเราสามารถพบเห็นการใช้ยาชนิดนี้ได้ตามสถานพยาบาลทั้งของรัฐและเอกชน  และหากมีคำถามหรือข้อสงสัยเกี่ยวกับยาวินคริสทีนเพิ่มเติม  สามารถสอบถามได้จากแพทย์ผู้ที่ทำการตรวจรักษา หรือจากเภสัชกรในสถานพยาบาลได้ตลอดเวลา 
 
 ///// วินคริสทีนมีสรรพคุณ(คุณสมบัติ)อย่างไร? ///// 
ยาวินคริสทีนมีสรรพคุณ/ข้อบ่งใช้ โดยใช้รักษาโรคมะเร็งชนิดต่างๆ เช่น 
- มะเร็งนิวโรบลาสโตมา(Neuroblastoma) 
- มะเร็งต่อมน้ำเหลืองฮอดจ์กิน(Hodgkin's lymphoma) 
- มะเร็งต่อมน้ำเหลืองนอนฮอดจ์กิน(Non-Hodgkin lymphoma) 
- มะเร็งเม็ดเลือดขาวเอเอ็มแอล(Acute Myelogenous Leukemia) 
- มะเร็งเม็ดเลือดขาวเอแอลแอล(Acute Lymphoblastic Leukemia) 
- โรคเนื้องอกวิมส์(Wilms’ tumor) 
 
 ///// วินคริสทีนมีกลไกการออกฤทธิ์อย่างไร? ///// 
ยาวินคริสทีน มีกลไกการออกฤทธิ์โดย ตัวยาจะทำลายสารพันธุกรรมในเซลล์มะเร็งอย่างเช่น RNA และ DNA  ส่งผลให้เซลล์มะเร็งหมดความสามารถในการแบ่งเซลล์หรือผลิตเซลล์รุ่นใหม่ออกมา กลไกเหล่านี้เองที่ทำให้เกิดสรรพคุณของการรักษาโรคมะเร็ง  แต่ข้อเสียประการหนึ่งของยาเคมีบำบัดที่รวมถึงยาวินคริสทีน คือ ไม่สามารถแยกแยะและทำลายเฉพาะเซลล์มะเร็งเท่านั้น แต่ยังเข้าเล่นงานเซลล์ปกติของร่างกายด้วย (แต่อย่างไรก็ตาม เซลล์ปกติจะได้รับการทำลายน้อยกว่าเซลล์มะเร็งมาก)  ซึ่งเซลล์ปกติที่ได้รับผลกระทบจากยาวินคริสทีนมีหลายประเภท เช่น เซลล์เม็ดเลือดชนิดต่างๆ   เซลล์เนื้อเยื่อในช่องปาก   เซลล์เยื่อบุกระเพาะอาหารและลำไส้  เซลล์ของรากผม  เป็นต้น  อย่างไรก็ตามเซลล์หรืออวัยวะต่างๆของร่างกายสามารถฟื้นสภาพกลับมาเป็นปกติได้เมื่อหมดฤทธิ์ยาวินคริสทีน แต่ต้องใช้เวลายาวนานพอสมควร 
 
 ///// วินคริสทีนมีรูปแบบการจัดจำหน่ายอย่างไร? ///// 
ยาวินคริสทีนมีรูปแบบการจัดจำหน่าย เช่น 
- ยาฉีดที่ส่วนประกอบของตัวยา Vincristine ขนาด 1 มิลลิกรัม/มิลลิลิตร และ 2 มิลลิกรัม/2 มิลลิลิตร 
 
 ///// วินคริสทีนมีขนาดการบริหารยาอย่างไร? ///// 
ยาวินคริสทีนมีขนาดการบริหารยาสำหรับบำบัดรักษาโรคมะเร็งทุกประเภทที่ถูกระบุในสรรพคุณ เช่น 
- โรคมะเร็งในผู้ใหญ่:  เริ่มต้นฉีดยาเข้าหลอดเลือดดำโดยต้องใช้เวลาการเดินยานาน 1 นาทีขึ้นไป ขนาดการให้ยาอยู่ที่ 1.4 มิลลิกรัม/พื้นที่ผิวของร่างกาย 1 ตารางเมตร ผู้ป่วยต้องมารับการฉีดยาสัปดาห์ละ 1 ครั้ง ซึ่งขนาดการใช้ยาปกติอยู่ที่ 0.4-1.4 มิลลิกรัม/พื้นที่ผิวของร่างกาย 1 ตารางเมตร โดยขนาดการใช้ยาสูงสุดต้องไม่เกิน 2 มิลลิกรัม 
- เด็ก: เช่น สำหรับโรคมะเร็งนิวโรบลาสโตมา(Neuroblastoma)ในเด็ก: หยดยาเข้าหลอดเลือดดำ 1 มิลลิกรัม/พื้นที่ผิวของร่างกาย 1 ตามรางเมตร/วัน  ต้องให้ยาต่อเนื่องเป็นเวลา 72 ชั่วโมง โดยใช้ร่วมกับยาDoxorubicin(ยาเคมีบำบัดอีกชนิด) 
อนึ่ง: 
- ระวังมิให้ยานี้ถูกฉีดผ่านทะลุหลอดเลือด ด้วยยานี้จะก่อให้เกิดพิษ(การอักเสบรุนแรง)ต่อเซลล์เนื้อเยื่อรอบหลอดเลือดดังกล่าว 
- ทำความเข้าใจกับผลข้างเคียงที่อาจเกิดขึ้นจากยานี้ และปฏิบัติตัวตาม คำแนะนำของ แพทย์ พยาบาล เภสัชกร 
- มาโรงพยาบาลเพื่อรับการตรวจร่างกายตามที่แพทย์นัดหมายทุกครั้ง 
- ห้ามหยุดทำการรักษาโรคมะเร็งโดยมิได้ปรึกษาแพทย์ 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาวินคริสทีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาวินคริสทีน  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาวินคริสทีน  ให้ผู้ป่วยรีบติดต่อ แพทย์/ พยาบาล ผู้ที่ทำการดูแลรักษา เพื่อนัดหมายมารับการฉีดยาครั้งใหม่โดยเร็ว 
 
 ///// วินคริสทีนมีผลไม่พึงประสงค์อย่างไร? ///// 
ยาวินคริสทีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อตา  เช่น  อาจมีภาวะมองไม่เห็นชั่วคราว เห็นภาพซ้อน  หนังตาตก 
- ต่อระบบกล้ามเนื้อและกระดูก  เช่น  ปวดหลัง   ปวดกระดูก   ปวดกราม 
- ผลต่อระบบต่อมไร้ท่อ  เช่น การทำงานของฮอร์โมนบางตัวผิดปกติ (เช่น ฮอร์โมนเพศ)  ร่างกายมีภาวะขาดน้ำ 
- ผลต่อระบบทางเดินอาหาร  เช่น ท้องผูกหรือท้องเสีย  เป็นตะคริวที่ท้อง  เบื่ออาหาร  น้ำหนักตัวลด  คลื่นไส้อาเจียน  เกิดแผลในช่องปาก    ลำไส้ไม่บีบตัว(ท้องอืด ท้องผูก  ปวดท้อง)  ตับอ่อนอักเสบ 
- ผลต่อระบบประสาท  เช่น  ปลายเส้นประสาทถูกทำลาย  ชาปลายนิ้ว  ปวดปลายเส้นประสาท  ความรู้สึกสัมผัสเพี้ยน  มีไข้   ปวดศีรษะ 
- ผลต่อผิวหนัง  เช่น เกิดผมร่วง แต่เส้นผมสามารถคืนสภาพและงอกใหม่ได้หลังหยุใช้ยานี้/ยาเคมีบำบัด  มีผื่นคัน 
- ผลต่อระบบหัวใจและหลอดเลือด  เช่น ความดันโลหิตสูงหรือไม่ก็ต่ำ  หัวใจล้มเหลว 
- ผลต่อระบบทางเดินปัสสาวะ   เช่น ปัสสาวะบ่อย  ปัสสาวะขัด 
- ผลต่อระบบเลือด  เช่น  เกล็ดเลือดต่ำ   เม็ดเลือดขาวต่ำ 
- ผลต่อตับ  เช่น  ตับอักเสบ 
- ผลต่อระบบทางเดินหายใจ  เช่น  หายใจขัด/หายใจลำบาก   หลอดลมหดเกร็งตัวอย่างรุนแรง 
- ผลต่อระบบภูมิคุ้มกันต้านทานโรค   เช่น ภูมิต้านทานโรคต่ำ 
- อื่นๆ เช่น  สารที่เป็นของเสียในเลือดอย่าง เช่น ยูเรีย เพิ่มขึ้น  ประจำเดือนขาด(ในสตรี) 
 
 ///// มีข้อควรระวังการใช้วินคริสทีนอย่างไร? ///// 
มีข้อควรระวังการใช้ยาวินคริสทีน เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบของยานี้ 
- ห้ามใช้ยากับสตรีมีครรภ์  สตรีในภาวะให้นมบุตร นอกจากมีคำสั่งแพทย์ 
- ขณะฉีดยานี้ต้องระวังการแทงเข็มทะลุออกนอกหลอดเลือด ด้วยตัวยาสามารถก่อให้เกิดอันตรายกับเนื้อเยื่อที่มีการสัมผัสกับตัวยานี้ได้ 
- ผู้ป่วยต้องได้รับการตรวจประเมินร่างกาย เช่น ชนิดของมะเร็งก่อนได้รับยาวินคริสทีน 
- กรณีมีอาการวิงเวียนหลังจากรับการฉีดยาวินคริสทีน ผู้ป่วยต้องหลีกเลี่ยงการขับขี่ยวดยานพาหนะทุกชนิด รวมถึงการทำงานที่เกี่ยวข้องกับเครื่องจักรต่างๆ ด้วยจะส่งผลให้เกิดอุบัติเหตุได้ง่าย 
- ปฏิบัติตามคำแนะนำของแพทย์ พยาบาล เภสัชกร และมาโรงพยาบาล/มารับการให้ยานี้ตามนัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาวินคริสทีนด้วย)  ยาแผนโบราณ   อาหารเสริม   ผลิตภัณ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// วินคริสทีนมีปฏิกิริยาระหว่างยากับยาตัวอื่นอย่างไร? ///// 
ยาวินคริสทีนมีปฏิกิริยาระหว่างยากับยาตัวอื่น เช่น 
- ห้ามใช้ยาวินคริสทีนร่วมกับวัคซีนป้องกันโรคฝีดาษ(Smallpox vaccine) 
วัคซีนป้องกันวัณโรค(BCG) เพราะจะเสี่ยงต่อการติดเชื้อฝีดาษหรือเชื้อวัณโรคดังกล่าว               ด้วยระบบภูมิต้านทานโรคของผู้ป่วยขณะที่ได้รับยาวินคริสทีน จะอยู่ในภาวะอ่อนแอ 
- ห้ามใช้ยาวินคริสทีนร่วมกับยาAdalimumab(ยาMonoclonal antibody)  เพราะจะทำให้เกิดความเสี่ยงต่อการติดเชื้อต่างๆได้อย่างรุนแรง 
- ห้ามใช้ยาวินคริสทีนร่วมกับยา Clozapine  เพราะจะทำให้เกิดภาวะเม็ดเลือดขาวต่ำ 
- หลีกเลี่ยงการใช้ยาวินคริสทีนร่วมกับยา Cobicistat ด้วยจะทำให้ระดับยาวินคริสทีนในเลือดเพิ่มมากขึ้นจนก่อให้เกิดอาการข้างเคียงที่รุนแรงต่างๆของยาวินคริสทีน ตามมา 
 
 ///// ควรเก็บรักษาวินคริสทีนอย่างไร? ///// 
ควรเก็บยาวินคริสทีนในช่วงอุณหภูมิ 2-8 องศาเซลเซียส   ห้ามเก็บยาในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// วินคริสทีนมีชื่ออื่นอีกไหม? ผลิตจากบริษัทอะไรบ้าง? ///// 
ยาวินคริสทีน มียาชื่อการค้าที่จำหน่ายในประเทศไทย  และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Vincristine sulphate, Biocristine, Vincristine sulfate, Oncocristin-AQ ,Cytocristin, Alcrist, Vinstin, Vincrist 
 ///// บรรณานุกรม ///// 
http://chemocare.com/chemotherapy/drug-info/Vincristine.aspx [2017,Nov4] 
http://www.mims.com/thailand/drug/info/vcs/?type=brief [2017,Nov4] 
http://www.ratchakitcha.soc.go.th/DATA/PDF/2559/E/086/11.PDF [2017,Nov4] 
https://www.drugs.com/cdi/vincristine.html [2017,Nov4] 
https://www.drugs.com/dosage/vincristine.html#Usual_Adult_Dose_for_Neuroblastoma [2017,Nov4] 
https://www.drugs.com/drug-interactions/cobicistat-with-vincristine-3565-0-2301-0.html [2017,Nov4]
