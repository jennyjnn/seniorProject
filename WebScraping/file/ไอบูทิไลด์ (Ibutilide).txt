ไอบูทิไลด์ (Ibutilide)
 ///// บทนำ ///// 
ยาไอบูทิไลด์ (Ibutilide) เป็นหนึ่งในกลุ่มยารักษาอาการเต้นของหัวใจผิดจังหวะ (Class III antiarrhythmic agent) ทางคลินิกนำมาใช้รักษาภาวะหัวใจห้องบนเต้นผิดจังหวะหรือเต้นถี่จนเกินไป รูปแบบยาแผนปัจจุบันของยานี้จะเป็นยาฉีดเท่านั้น ขณะที่ยานี้เข้าสู่กระแสเลือดจะมีการจับกับพลาสมาโปรตีนประมาณ 40% ตับจะคอยเปลี่ยนแปลงโครงสร้างทางเคมีของยานี้อย่างต่อเนื่อง ร่างกายต้องใช้เวลาประมาณ 6 ชั่วโมงขึ้นไปเพื่อกำจัดยานี้ออกจากร่างกายโดยผ่านทิ้งไปกับปัสสาวะ 
กลไกการออกฤทธิ์โดยรวมของยาไอบูทิไลด์คือ ปรับการทำงานของคลื่นไฟฟ้าหัวใจให้กลับมาเป็นปกติ ส่งผลต่อการเต้นของหัวใจให้ทำงานได้ดีขึ้น ยานี้จะออกฤทธิ์อย่างรวดเร็วเพื่อฟื้นสภาพการดำรงชีวิตของผู้ป่วย หากปล่อยให้อาการหัวใจเต้นผิดจังหวะเกิดขึ้นเป็นเวลานานๆหลายวันแล้วค่อยนำผู้ป่วยมาพบแพทย์ อาจพบว่าหัวใจของผู้ป่วยจะไม่ตอบสนองต่อการรักษาด้วยยานี้แล้ว 
อาจแบ่งสภาพอาการผู้ป่วยที่ไม่สามารถใช้ยาไอบูทิไลด์ในการรักษาได้เป็นข้อๆดังต่อไปนี้ 
- มีประวัติแพ้ยาไอบูทิไลด์มาก่อน 
- ผู้ป่วยมีการใช้ยา Itraconazole อยู่ก่อนแล้วเพราะยาทั้งสองตัวสามารถเกิดปฏิกิริยาระหว่างยาได้ นอกจากนี้ต้องแจ้งให้แพทย์ทราบทุกครั้งว่าผู้ป่วยมีการใช้ยาอะไรหรือมีโรคประจำตัวอื่นร่วมด้วย 
- ตั้งครรภ์หรืออยู่ในภาวะเลี้ยงบุตรด้วยน้ำนมของมารดา 
- มีอาการชีพจรเต้นผิดปกติเช่น เต้นช้าหรืออยู่ในภาวะหัวใจล้มเหลว หรือมีระดับเกลือแมกนีเซียมในเลือดต่ำ เกลือโพแทสเซียมในเลือดต่ำ 
- ยานี้ไม่เหมาะที่จะใช้กับผู้ป่วยเด็กด้วยยังไม่มีข้อมูลทางคลินิกมารับรองความปลอดภัยที่จะใช้ยานี้กับผู้ป่วยกลุ่มนี้ 
ยาไอบูทิไลด์สามารถก่อให้เกิดอาการข้างเคียง (ผลข้างเคียง) ที่อาจพบเห็นได้บ่อยเช่น มีอาการวิงเวียน ปวดศีรษะ คลื่นไส้ ชีพจรเต้นเร็ว อาการเหล่านี้จะค่อยๆดีขึ้นเมื่อหมดฤทธิ์ของยานี้ 
เราจะพบเห็นการใช้ยาไอบูทิไลด์แต่ในสถานพยาบาลเท่านั้น การให้ยากับผู้ป่วยจะต้องเป็นไปตามคำสั่งแพทย์แต่เพียงผู้เดียว เมื่อผู้ป่วยมีอาการดีขึ้นแพทย์จะทำการหยุดใช้ยานี้ จากนั้นจึงจะบำบัดรักษาผู้ป่วยด้วยหัตถการอื่นๆต่อไป 
 ///// ไอบูทิไลด์มีสรรพคุณ (คุณสมบัติ) อย่างไร? ///// 
ยาไอบูทิไลด์มีสรรพคุณ/ข้อบ่งใช้เพื่อรักษาภาวะหัวใจเต้นผิดจังหวะแบบ/ชนิด Atrial fibrillation และ Atrial flutter 
 ///// ไอบูทิไลด์มีกลไกการออกฤทธิ์อย่างไร? ///// 
กลไกการออกฤทธิ์ของยาไอบูทิไลด์คือ ตัวยาจะมีผลต่อการทำงานของคลื่นไฟฟ้าหัวใจโดยควบคุมการส่งถ่ายประจุเกลือแร่อย่างเช่น โซเดียม โพแทสเซียม ได้อย่างเหมาะสมมากขึ้น ด้วยกลไกดังกล่าวทำให้การเต้นและการทำงานของกล้ามเนื้อหัวใจกลับมาเป็นปกติ และเกิดฤทธิ์ของการรักษาตามสรรพคุณ 
 ///// ไอบูทิไลด์มีรูปแบบการจัดจำหน่ายอย่างไร? ///// 
ยาไอบูทิไลด์มีรูปแบบการจัดจำหน่ายเป็นยาฉีดขนาด 0.1 มิลลิกรัม/มิลลิลิตร 
 ///// ไอบูทิไลด์มีขนาดการบริหารยาอย่างไร? ///// 
ยาไอบูทิไลด์มีขนาดการบริหารยา/ใช้ยาเช่น 
- ผู้ใหญ่ที่มีน้ำหนักตัวตั้งแต่ 60 กิโลกรัมขึ้นไป: ให้หยดยาขนาด 1 มิลลิกรัมเข้าหลอดเลือดดำโดยใช้เวลาในการหยดยามากกว่า 10 นาทีขึ้นไป หลังการใช้ยาแล้วอาการของหัวใจยังไม่กลับมาเป็นปกติภายใน 10 นาทีแพทย์สามารถให้ยาซ้ำได้อีก 1 ครั้ง 
- ผู้ใหญ่ที่มีน้ำหนักตัวต่ำกว่า 60 กิโลกรัม: ใช้คำนวณการให้ยา 0.01 มิลลิกรัม/น้ำหนักตัว 1 กิโลกรัม กรณีที่อาการยังไม่ดีขึ้นหลังได้รับยาครั้งแรกแพทย์สามารถให้ยาซ้ำได้อีก 1 ครั้ง 
- เด็ก: ทางคลินิกยังไม่มีข้อมูลเรื่องผลข้างเคียงของยานี้ในเด็กกลุ่มนี้อย่างชัดเจน การใช้ยานี้ใน เด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
*อนึ่ง 
- ระหว่างให้ยานี้กับผู้ป่วย สามารถหยุดการให้ยานี้ได้หากอาการหัวใจเต้นผิดจังหวะกลับมาเป็นปกติ 
- ยานี้สามารถผสมกับน้ำเกลือเช่น 0.9% Sodium chloride หรือ 5% Dextrose เพื่อเจือจาง แล้วหยดเข้าหลอดเลือดดำของผู้ป่วย 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไอบูทิไลด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไอบูทิไลด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมให้ยาควรทำอย่างไร? ///// 
การใช้ยาไอบูทิไลด์จะกระทำแต่ในสถานพยาบาลและให้ยาทางหลอดเลือดดำโดยเป็นไปตามคำสั่งแพทย์ ก่อน-ระหว่าง-หลังการให้ยา บุคลากรทางการแพทย์ต้องเฝ้าระวังและตรวจสอบอาการของผู้ป่วยอย่างใกล้ชิด ดังนั้นโอกาสการลืมให้ยากับผู้ป่วยจึงเป็นไปได้น้อยมาก 
 ///// ไอบูทิไลด์มีผลไม่พึงประสงค์อย่างไร? ///// 
ยาไอบูทิไลด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อการทำงานของหัวใจ: เช่น ทำให้หัวใจห้องล่างเต้นเร็ว มีปัญหาการทำงานของลิ้นหัวใจ หัวใจห้องล่างบีบตัวนอกจังหวะ (Ventricular extrasystoles) ความดันโลหิตต่ำ หัวใจเต้นช้าหรือไม่ก็เต้นเร็ว อาจพบภาวะความดันโลหิตสูงร่วมด้วย บางกรณีมีภาวะหัวใจล้มเหลวเกิดขึ้นได้ 
- ผลต่อระบบประสาท: เช่น เกิดอาการปวดศีรษะ หรือมีอาการวูบ/หมดสติ (Syncope) 
- ผลต่อการทำงานของไต: เช่น อาจพบภาวะไตวาย 
 ///// มีข้อควรระวังการใช้ไอบูทิไลด์อย่างไร? ///// 
มีข้อควรระวังการใช้ยาไอบูทิไลด์เช่น 
- ห้ามใช้กับผู้ที่แพ้ยานี้หรือแพ้ส่วนประกอบในสูตรตำรับยาชนิดนี้ 
- ห้ามใช้ยาที่มีสภาพเปลี่ยนไปจากเดิม 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก 
- การใช้ยานี้กับผู้สูงอายุต้องเป็นไปตามคำสั่งแพทย์อย่างเคร่งครัด 
- ระหว่างการให้ยานี้ต้องคอยตรวจสอบการเต้นของหัวใจอยู่ตลอดเวลา ถ้าหัวใจกลับมาเต้นเป็นปกติแล้วแพทย์อาจพิจารณาหยุดให้ยานี้ได้ 
- ระหว่างการให้ยานี้มีโอกาสที่จะเกิดอาการหัวใจห้องล่างเต้นผิดจังหวะหรือเต้นเร็วขึ้น หากเกิดภาวะดังกล่าวต้องรีบแจ้งแพทย์โดยเร็ว ด้วยเคยมีรายงานทางคลินิกอาจเกิดภาวะหัวใจหยุดเต้นได้ 
- ปฏิบัติตัวตามคำแนะนำของแพทย์และมาพบแพทย์ตามนัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไอบูทิไลด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไอบูทิไลด์มีปฏิกิริยาระหว่างยากับยาตัวอื่นอย่างไร? ///// 
ยาไอบูทิไลด์มีปฏิกิริยาระหว่างยากับยาตัวอื่นเช่น การใช้ยาไอบูทิไลด์ร่วมกับยารักษาโรคอื่นหลายตัวสามารถก่อให้เกิดภาวะหัวใจเต้นผิดจังหวะและก่อให้เกิดผลเสียต่อผู้ป่วยในระดับรุนแรง ยากลุ่มดังกล่าวเช่น Idarubicin (ยารักษาโรคมะเร็งเม็ดเลือดขาว), Ketoconazole, Lopinavir, Lithium, Lomefloxacin (ยาปฏิชีวนะ), Probucol (ยาลดไขมันในเลือด), Metaproterenol (ยาขยายหลอดลม)ฯลฯ หากไม่มีความจำเป็นใดๆควรหลีกเลี่ยงการใช้ยาไอบูทิไลด์ร่วมกับยาดังกล่าว 
 ///// ควรเก็บรักษาไอบูทิไลด์อย่างไร? ///// 
ควรเก็บยาไอบูทิไลด์ในช่วงอุณหภูมิ 20 - 25 องศาเซลเซียส (Celsius) หรือตามคำแนะนำในเอกสารกำกับยา เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไอบูทิไลด์มีชื่ออื่นอีกไหม? ผลิตจากบริษัทอะไรบ้าง? ///// 
ยาไอบูทิไลด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Antiarrhythmic_agent  [2016,March5] 
https://en.wikipedia.org/wiki/Ibutilide [2016,March5] 
http://www.drugs.com/dosage/corvert.html [2016,March5] 
http://www.drugs.com/dosage/ibutilide.html#Usual_Adult_Dose_for_Atrial_Fibrillation [2016,March5] 
http://www.drugs.com/drug-interactions/ibutilide,corvert-index.html?filter=3&amp;generic_only=#I [2016,March5]
