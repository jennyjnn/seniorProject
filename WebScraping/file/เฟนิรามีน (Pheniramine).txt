เฟนิรามีน (Pheniramine)
 ///// บทนำ ///// 
ยาเฟนิรามีน(Pheniramine หรือ Pheniramine maleate) เป็นยาต่อต้านสารฮีสตามีน/ ยาแก้แพ้(Antihistamine) และมีฤทธิ์ปิดกั้นการทำงานของสารสื่อประสาทประเภทแอซิติลโคลีน(Acetylcholine) ที่มีในสมองรวมถึงปลายเส้นประสาท  ทางคลินิกนำยานี้มารักษาอาการแพ้ต่างๆ อาทิ ไข้ละอองฟาง (Hay fever)  น้ำมูลไหล   จาม  ผื่นคัน  ผื่นบวมแดง  ลมพิษ  ระคายเคืองดวงตา/เยื่อตาอักเสบจากภูมิแพ้ เป็นต้น และบางกรณีประชาชนก็หาซื้อยาชนิดนี้/ยานี้มารับประทานเองแทนยานอนหลับ เพราะยานี้มีฤทธิ์ทำให้ง่วงนอนด้วย 
ในตลาดยาเรามักจะไม่พบเห็นการจำหน่ายยาเฟนิรามีนแบบยาเดี่ยวๆเท่าใดนัก แต่จะเป็นสูตรตำรับผสมร่วมกับยาอื่น  รูปแบบเภสัชภัณฑ์ของยาเฟนิรามีนมีหลากหลาย เช่น เป็นยารับประทาน  ยาฉีด  ยาใช้เฉพาะที่ อย่างเช่น ยาหยอดตา หรือยาพ่นจมูก 
ยาเฟนิรามีน มีข้อห้ามใช้และข้อควรปฏิบัติบางประการที่ผู้บริโภค/ผู้ป่วยควรเรียนรู้ทำความเข้าใจโดยเฉพาะในสูตรตำรับของยารับประทานและยาฉีด อย่างเช่น 
- ห้ามใช้กับผู้ที่มีประวัติแพ้ยาชนิดนี้ 
- ห้ามใช้ร่วมกับกลุ่มยา MAOIs 
- ห้ามใช้กับผู้ที่มีภาวะต่อมลูกหมากโต  ด้วยจะทำให้อาการของต่อมลูกหมากโตรุนแรงขึ้น 
- ห้ามใช้กับเด็กทารกหรือเด็กแรกเกิด 
- ห้ามรับประทานยาเฟนิรามีนร่วมกับเครื่องดื่มที่มีแอลกอฮอล์เป็นส่วนประกอบ  เพราะจะทำให้เกิดอาการ วิงเวียนและง่วงนอนอย่างรุนแรง และก่อให้เกิดความเสี่ยง	  ต่อภาวะลมชักได้ง่าย 
- ด้วยยาเฟนิรามีนสามารถกระตุ้นให้เกิดอาการ คลื่นไส้อาเจียน  เบื่ออาหาร 	  การรับประทานยานี้พร้อมอาหาร จะช่วยลดผลข้างเคียงดังกล่าวได้ระดับหนึ่ง 
- กรณีใช้ยาเฟนิรามีนแบบรับประทานเพื่อเป็นยาป้องกันอาการเมารถ-เมาเรือจะต้องรับประทานยานี้ล่วงหน้าประมาณ 30 นาที ก่อนออกเดินทาง 
- *ห้ามรับประทานยานี้เกินคำสั่งแพทย์(Overdosage) เพราะจะทำให้มีอาการ	 กระสับกระส่าย  ไม่มีสมาธิในการควบคุมตัวเอง  เกิดประสาทหลอน  ความดัน	  โลหิตต่ำ  กรณีของเด็กถ้าได้รับยานี้เกินขนาด จะทำให้เกิดอาการลมชักตามมา 
ปัจจุบันยังไม่มียาที่ใช้ต้านพิษของยาเฟนิรามีน  การช่วยเหลือแพทย์กรณีผู้ป่วยได้รับยาเฟนิรามีนเกินขนาด แพทย์อาจต้องใช้วิธีล้างท้อง  และตัวยา Diazepam และกลุ่มยา Bariturates  ที่มีการออกฤทธิ์เพียงระยะสั้นๆอาจถูกนำมาช่วยควบคุมอาการลมชักที่เกิดจากยาเฟนิรามีนเกินขนาด 
- ห้ามใช้ยาเฟนิรามีนในรูปแบบยาหยอดตากับผู้ป่วยโรคต้อหิน  ด้วยจะทำให้อาการของโรคต้อหินกำเริบรุนแรงขึ้น 
สำหรับประเทศไทย จะพบการใช้ยาเฟนิรามีน ในสูตรตำรับยาหยอดตา แต่ต่างประเทศจะมีการจัดจำหน่ายเป็นยารับประทาน ทั้งชนิดเม็ด และชนิดน้ำเชื่อมภายใต้ชื่อการค้าว่า “Avil” 
อนึ่ง หากมีข้อซักถามเพิ่มเติมเกี่ยวกับยาเฟนิรามีน ผู้บริโภคสามารถสอบถามได้จากแพทย์ผู้ที่สั่งจ่ายยาชนิดนี้ หรือจากเภสัชกรได้ทั่วไป 
 
 ///// เฟนิรามีนมีสรรพคุณ(คุณสมบัติ)อย่างไร? ///// 
ยาเฟนิรามีนมีสรรพคุณ/ข้อบ่งใช้ เช่น 
ก.ในรูปแบบยารับประทาน: 
- ใช้รักษาโรคไข้ละอองฟาง 
- ใช้บรรเทาอาการ ลมพิษ  ผื่นแดง หรือ ผื่นคันตามผิวหนัง 
- ใช้ป้องกันอาการเมารถ-เมาเรือ 
ข. ในรูปแบบยาหยอดตา: 
- ใช้หยอดตาเพื่อบรรเทาอาการระคายเคืองหรือการแพ้ที่เกิดขึ้นกับดวงตา เช่น เยื่อตาอักเสบจากภูมิแพ้ 
 
 ///// เฟนิรามีนมีกลไกการออกฤทธิ์อย่างไร? ///// 
ยาเฟนิรามีนมีกลไกการออกฤทธิ์ตรงบริเวณตัวรับ(Receptor)ที่ชื่อว่า Histamine 1 (H1-receptor)  ตัวรับดังกล่าวจะอยู่ตามผนังเซลล์ของอวัยวะที่มีอาการแพ้ เช่น ผิวหนัง   เนื้อเยื่อในจมูก   เยื่อตา  โดยตัวยาจะเข้าแข่งขันและปิดกั้นมิให้สารฮีสตามีน/Histamineเข้าจับกับ H1-receptor  เป็นผลให้ กระบวนการกระตุ้นอาการแพ้จากHistamine ถูกยับยั้ง จึงทำให้อาการแพ้ต่างๆบรรเทาเบาบางลง 
 
 ///// เฟนิรามีนมีรูปแบบการจัดจำหน่ายอย่างไร? ///// 
ยาเฟนิรามีนมีรูปแบบการจัดจำหน่าย เช่น 
- ยาเม็ดชนิดรับประทานแบบออกฤทธิ์นาน ที่ประกอบด้วย Pheniramine maleate ขนาด 75 มิลลิกรัม/เม็ด 
- ยาเม็ดชนิดรับประทานแบบออกฤทธิ์ทันทีที่ประกอบด้วย Pheniramine maleate ขนาด 25 และ 50 มิลลิกรัม/เม็ด 
- ยาน้ำเชื่อมชนิดรับประทาน ที่ประกอบด้วยตัวยา Pheniramine maleate 
ขนาด 15 มิลลิกรัม/5 มิลลิลิตร 
- ยาฉีดที่ประกอบด้วยตัวยา Pheniramine maleate ขนาด 45.5 มิลลิกรัม/2 มิลลิลิตร 
- ยาหยอดตาที่ประกอบด้วย Pheniramine maleate 0.3% + Naphazoline HCl 0.025% 
 
 ///// เฟนิรามีนมีขนาดการบริหารยาอย่างไร? ///// 
ยาเฟนิรามีน มีขนาดการบริหารยา/ใช้ยา เช่น 
ก.	สำหรับอาการแพ้จาก  ไข้ละอองฟาง  ผื่นคัน  และลมพิษ: 
- ผู้ใหญ่: รับประทานยาชนิดน้ำเชื่อมขนาด 15–30 มิลลิกรัม วันละ 2–3 ครั้ง หรือรับประทานยาเม็ดได้ถึง 45 มิลลิกรัม วันละ 3 ครั้ง เช้า–กลางวัน–เย็น
ขนาดรับประทานสูงสุดไม่เกิน 3 มิลลิกรัม/น้ำหนักตัว 1 กิโลกรัม/วัน 
- เด็กอายุ 5–10 ปี: 	รับประทานยาเม็ดขนาดครึ่งหนึ่งของผู้ใหญ่ วันละ 3 ครั้ง เช้า–กลางวัน–เย็น ขนาดรับประทานสูงสุดไม่เกิน 3 มิลลิกรัม/น้ำหนักตัว 1 กิโลกรัม/วัน 
- เด็กอายุมากกว่า 10 ปีขึ้นไป: รับประทานยาชนิดน้ำเชื่อมขนาด 15–30 มิลลิกรัม วันละ 2–3 ครั้ง หรือ รับประทานยาเม็ดขนาดครึ่งหนึ่งของผู้ใหญ่ วันละ 3 ครั้งเช้า–กลางวัน–เย็น ขนาดรับประทานสูงสุดไม่เกิน 3 มิลลิกรัม/น้ำหนักตัว 1 กิโลกรัม/วัน 
- เด็กอายุต่ำกว่า 5 ปี: การใช้ยานี้ขึ้นกับดุลพินิจของแพทย์เป็นกรณีๆไป 
ข.สำหรับป้องกันอาการ เมารถ-เมาเรือ: 
- ผู้ใหญ่: รับประทานยาชนิดน้ำเชื่อมขนาด 15–30 มิลลิกรัม วันละ 2–3 ครั้ง หรือ       รับประทานยาเม็ดได้ถึง 45 มิลลิกรัม วันละ 3 ครั้ง เช้า–กลางวัน–เย็น ขนาดรับประทานสูงสุดไม่เกิน 3 มิลลิกรัม/น้ำหนักตัว 1 กิโลกรัม/วัน 	โดยรับประทานยาก่อนออกเดินทาง ประมาณ 30 นาที 
- เด็กอายุ 5–10 ปี: 	รับประทานยาเม็ดขนาดครึ่งหนึ่งของผู้ใหญ่ วันละ 3 ครั้ง เช้า–กลางวัน–เย็น ขนาดรับประทานสูงสุดไม่เกิน 3 มิลลิกรัม/น้ำหนักตัว 1 กิโลกรัม/วัน
รับประทานยาก่อนออกเดินทาง 30 นาที 
- เด็กอายุมากกว่า 10 ปีขึ้นไป: รับประทานยาชนิดน้ำเชื่อมขนาด 15–30 มิลลิกรัม วันละ 2–3 ครั้ง หรือรับประทานยาเม็ดขนาดครึ่งหนึ่งของผู้ใหญ่ วันละ 3 ครั้งเช้า–กลางวัน–เย็น ขนาดรับประทานสูงสุดไม่เกิน 3 มิลลิกรัม/น้ำหนักตัว 1 กิโลกรัม/วัน โดยรับประทานยาก่อนออกเดินทางประมาณ 30 นาที 
- เด็กอายุต่ำกว่า 5 ปี: การใช้ยานี้ขึ้นกับดุลพินิจของแพทย์เป็นกรณีๆไป 
ค.	สำหรับอาการแพ้ที่ตา/เยื่อตาอักเสบจากภูมิแพ้ (ใช้สูตรตำรับ Pheniramine 0.3% + Naphazoline 0.025%) 
 
- ผู้ใหญ่และเด็กอายุตั้งแต่ 6 ปีขึ้นไป	หยอดตาข้างที่มีอาการแพ้ 1-2 หยด ไม่เกินวันละ 4 ครั้ง 
- เด็กอายุตั้งแต่ 5 ปีลงมา: การใช้ยานี้ขึ้นกับดุลพินิจของแพทย์เป็นกรณีๆไป 
อนึ่ง: 
- ระยะเวลาการใช้ยาให้เป็นไปตามคำสั่งแพทย์ 
- ควรรับประทานยานี้พร้อมอาหาร 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเฟนิรามีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาเฟนิรามีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยา/หยอดตาด้วยยา เฟนิรามีน สามารถรับประทาน/หยอดตาทันทีที่นึกขึ้น ได้ถ้าเวลาใกล้เคียงกับการรับประทานยา/หยอดตาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้รับประทานยา/หยอดยาที่ขนาดปกติ 
 
 ///// เฟนิรามีนมีผลไม่พึงประสงค์อย่างไร? ///// 
ยาเฟนิรามีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้อาเจียน  ท้องเสียหรือท้องผูก  ปวดท้อง  จุก/แน่นตรงลิ้นปี่   ปากแห้ง 
- ผลต่อระบบประสาท: เช่น วิงเวียน  ง่วงนอน  หูอื้อ  ขาดสมาธิ  ตัวสั่น  ปวดศีรษะ 
- ผลต่อระบบหัวใจและหลอดเลือด: เช่น ชีพจรเต้นผิดปกติ 
- ผลต่อระบบการเผาผลาญพลังงานของร่างกาย: เช่น  เบื่ออาหาร 
- ผลต่อตา: เช่น ตาพร่า  รูม่านตาขยาย  ความดันตาสูง   ตาแดง 
- ผลต่อกล้ามเนื้อ: เช่น กล้ามเนื้ออ่อนแรง 
- ผลต่อสภาพจิตใจ:  เช่น นอนไม่หลับ   ประสาทหลอน 
- ผลต่อระบบเลือด: เช่น ไขกระดูกไม่สร้างเม็ดเลือด/ กดไขกระดูก   โลหิตจาง 
- ผลต่อระบบทางเดินปัสสาวะ :เช่น ปัสสาวะขัด 
 
 ///// มีข้อควรระวังการใช้เฟนิรามีนอย่างไร? ///// 
มีข้อควรระวังการใช้ยาเฟนิรามีน เช่น 
- ห้ามใช้กับผู้ที่แพ้ยานี้ 
- ห้ามใช้ร่วมกับยากลุ่ม MAOI 
- ห้ามปรับขนาดรับประทานด้วยตนเอง 
- ห้ามรับประทานยานี้พร้อมกับสุราหรือเครื่องดื่มประเภทแอลกอฮอล์ 
- ห้ามใช้ยานี้กับผู้ป่วยต่อมลูกหมากโต 
- กรณีเกิดอาการวิงเวียนหลังรับประทานยานี้ ห้ามขับขี่หรือทำงานเกี่ยวกับเครื่องจักร ด้วยจะเกิดอุบัติเหตุได้ง่าย 
- การใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก ต้องเป็นไปตามคำสั่งของแพทย์เท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเฟนิรามีนด้วย)  ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เฟนิรามีนมีปฏิกิริยาระหว่างยากับยาตัวอื่นอย่างไร? ///// 
ยาเฟนิรามีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเฟนิรามีนร่วมกับ ยาปฏิชีวนะกลุ่ม Aminoglycoside  ด้วยจะทำให้เกิดพิษ(ผลข้างเคียงรุนแรง)ต่อระบบประสาทการได้ยินของผู้ป่วย/หูหนวก 
- ห้ามใช้ยาเฟนิรามีนร่วมกับกลุ่มยา  MAOI ,  Atropine,  และ TCA , ด้วยจะส่งผลกระทบต่อระบบประสาท หรือที่เรียกว่า Antimuscarinic effect (ต้านการทำงานของระบบประสาทอัตโนมัติ) 
- หลีกเลี่ยงการใช้ยาเฟนิรามีนร่วมกับยากลุ่ม  Opioids  , Barbiturates ด้วยจะก่อให้เกิดฤทธิ์กดการทำงานของสมอง เช่น ง่วงนอนมาก 
 
 ///// ควรเก็บรักษาเฟนิรามีนอย่างไร? ///// 
ควรเก็บรักษายาเฟนิรามีน ดังนี้ เช่น 
- กรณียาชนิดรับประทาน: เก็บยาภายใต้อุณหภูมิ 30 องศาเซลเซียส(Celsius) 
- กรณียาหยอดตา: เก็บยาภายใต้อุณหภูมิ 20 – 25 องศาเซลเซียส 
- กรณียานี้ทุกรูปแบบ: ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และ
ไม่เก็บยาในห้องน้ำหรือในรถยนต์ 
 
 ///// เฟนิรามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเฟนิรามีน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Pheniramine[2017,Dec.9] 
https://www.drugbank.ca/drugs/DB01620[2017,Dec.9] 
https://web.archive.org/web/20090806154413/http://www.racgp.org.au/cmi/swcavilt.pdf[2017,Dec.9] 
http://www.mims.com/thailand/drug/info/pheniramine/?type=brief&amp;mtype=generic[2017,Dec.9] 
http://www.mims.com/thailand/drug/info/naphazoline%20%2b%20pheniramine/?type=brief&amp;mtype=generic[2017,Dec.9] 
http://www.mims.com/thailand/drug/info/naphcon-a/[2017,Dec.9] 
Downloads/2B42B201-ECC7-4BDB-A6DE-27DAF1B84854.pdf[2017,Dec.9] 
Downloads/AD0A4902-C176-417A-96AB-A0E65FC5B2F3.pdf[2017,Dec.9]
