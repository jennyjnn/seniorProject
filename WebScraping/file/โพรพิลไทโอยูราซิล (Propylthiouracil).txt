โพรพิลไทโอยูราซิล (Propylthiouracil)
 ///// บทนำ ///// 
ยาโพรพิลไทโอยูราซิล(Propylthiouracil ย่อว่า พีทียู/PTU) หรือ (6-n-propylthiouracil ย่อว่า PROP)เป็นยาที่นำมาใช้บำบัดภาวะต่อมไทรอยด์ทำงานเกิน/ต่อมไทรอยด์เป็นพิษ ที่รวมถึงใช้รักษาโรคภูมิต้านทานที่เล่นงานตนเอง(โรคออโตอิมมูน)ชนิดที่ส่งผลให้ต่อมไทรอยด์ผลิตไทรอยด์ฮอร์โมนมากจนเกินไป เช่นโรค  Grave’s disease,   ยาพีทียู ถูกขึ้นทะเบียนยาและมีการใช้ทางคลินิกตั้งแต่ปี ค.ศ.1947 (พ.ศ.2490)  มีรูปแบบผลิตภัณฑ์เป็นยาชนิดรับประทาน ถูกดูดซึมได้อย่างรวดเร็วจากระบบทางเดินอาหาร และกระจายตัวเข้าสู่กระแสเลือดได้ประมาณ 80 – 95%  ยาพีทียูสามารถซึมผ่านรกและน้ำนมของมารดาได้  ร่างกายต้องใช้เวลาประมาณ 2 ชั่วโมงเป็นอย่างต่ำเพื่อกำจัดยานี้ทิ้งไปกับปัสสาวะ 
ยาพีทียูมีกลไกการออกฤทธิ์ โดยยับยั้งการทำงานของเอนไซม์ในต่อมไทรอยด์ชนิด Thyroperoxidase และชนิด 5-deiodinase ส่งผลยับยั้งการสังเคราะห์ไทรอยด์ฮอร์โมน 
ยาพีทียูมีผลข้างเคียงที่ดูรุนแรง เช่น ทำให้เกิดภาวะเม็ดเลือดขาวต่ำ (Agranulocytosis) และมีผลลดการทำงานของระบบภูมิคุ้มกัน(ระบบภูมิคุ้มกันต้านทานโรค)ของร่างกาย    และในปี ค.ศ.2009 (พ.ศ.2552) คณะกรรมการอาหารและยาในต่างประเทศได้ประกาศให้แพทย์ระวังความเสี่ยง(ผลข้างเคียง)จากการใช้ยาพีทียูที่ส่งผลให้เกิดผลเสียต่อตับ เกิดภาวะตับวายจนอาจทำให้เสียชีวิตในที่สุด 
ข้อจำกัดของการใช้ยาพีทียูที่ผู้บริโภค/ผู้ป่วยควรทราบมีดังนี้ เช่น 
- หลีกเลี่ยงการใช้ยาพีทียูกับผู้ที่แพ้ยานี้ 
- มีรายงานทางคลินิกว่า ยาพีทียูสามารถสร้างความเสียหายให้กับผู้ป่วยผู้ใหญ่และผู้ป่วยเด็กที่ใช้ยานี้ จนถึงขั้นตับวายและเสียชีวิต  แต่กลับไม่พบว่ายาต่อต้านต่อมไทรอยด์เป็นพิษ(ยาไทโอเอไมด์/Thioamide) อย่างยา Methimazole ทำให้เกิดพิษกับตับของผู้ป่วยเด็ก  ทางการแพทย์จึงใช้เหตุผลนี้นำไปสู่ข้อสรุปว่า ห้ามใช้/หลีกเลี่ยงการใช้ยาพีทียูกับผู้ป่วยเด็ก นอกจากว่าการใช้ ยาMethimazole หรือการใช้สารกัมมันตรังสี/น้ำแร่รังสีไอโอดีน (Radio-iodine) หรือการผ่าตัดต่อมไทรอยด์ใช้กับผู้ป่วยเด็กไม่ได้ผล หรือก่อให้เกิดผลเสียหายต่อเด็กมากกว่ายาพีทียู 
- ยาพีทียูสามารถก่อความเสียหายกับตับได้ทั้งในสตรีที่ตั้งครรภ์ รวมถึงกับทารกในครรภ์  จากการรวบรวมข้อมูลทางคลินิกพบว่า ในช่วงอายุครรภ์ 3 เดือนแรก  อาจใช้ยาพีทียูได้โดยแพทย์ต้องพิจารณาปรับขนาดการใช้ยานี้ลงมา  แต่หลังจากอายุครรภ์ข้ามเข้าสู่   ไตรมาสที่ 2 และ 3 ให้เปลี่ยนการใช้ยาพีทียูมาเป็นยา Methimazole แทน 
- ยาพีทียูขับออกทางน้ำนมมารดาและเข้าสู่ทารกที่ดื่มนมมารดาได้  กรณีที่จำเป็นต้องให้ยาพีทียูกับมารดาที่เลี้ยงลูกด้วยน้ำนมตนเอง  แพทย์อาจแนะนำให้เปลี่ยนมาใช้นมผงดัดแปลงสำหรับเลี้ยงทารกแทน 
- ผู้ที่มีประวัติไขกระดูกทำงานผิดปกติ รวมถึงอวัยวะไต ตับ ปอด มีปัญหาเรื่องการทำงาน   การใช้ยาพีทียูกับผู้ที่มีโรคเกี่ยวกับอวัยวะดังกล่าว  อาจส่งเสริมให้ความรุนแรงของโรคเกิดมากขึ้น จึงเป็นหน้าที่ที่ผู้ป่วยต้องแจ้งให้ แพทย์ พยาบาล เภสัชกร ทราบทุกครั้งว่าตนเองมีโรคประจำตัวอะไรบ้าง 
- ยากลุ่ม ยาต้านการแข็งตัวของเลือด  ยากลุ่มเบต้า-บล็อกเกอร์(Beta blocker)  ยาDigoxin   ยาTheophylline  หากใช้ร่วมกับยาพีทียู สามารถกระตุ้นให้เกิดผลข้างเคียงจากยากลุ่มดังกล่าวได้มากยิ่งขึ้น เป็นอีกกรณีที่ผู้ป่วยต้องแจ้ง แพทย์ พยาบาล เภสัชกรว่า มีการใช้ยาชนิดใดอยู่บ้าง 
ยาพีทียู จัดเป็นยาที่มีการใช้กับมนุษย์มายาวนาน  องค์การอนามัยโลกได้ระบุให้ยาพีทียู อยู่ในหมวดยาจำเป็นขั้นพื้นฐานที่สถานพยาบาลต่างๆควรมีสำรองเพื่อให้บริการกับผู้ป่วย  และกระทรวงสาธารณสุขของไทยได้บรรจุให้ยาพีทียูอยู่ในบัญชียาหลักแห่งชาติ และถูกจัดอยู่ในหมวดยาอันตราย 
การใช้ยาพีทียูจึงต้องอยู่ภายใต้คำสั่งของแพทย์เท่านั้น  โดยประชาชนสามารถพบเห็นการใช้ยาพีทียูได้จากสถานพยาบาลทั้งของรัฐ-เอกชน และสามารถซื้อหายานี้ได้จากร้านขายยาโดยทั่วไป 
 ///// โพรพิลไทโอยูราซิลมีสรรพคุณ(คุณสมบัติ)อย่างไร? ///// 
ยาโพรพิลไทโอยูราซิล/ยาพีทียู มีสรรพคุณบำบัดรักษาภาวะไทรอยด์สร้างฮอร์โมนมเกิน(ต่อมไทรอยด์เป็นพิษ)ก่อนการใช้สารกัมมันตรังสี(น้ำแร่รังสีไอโอดีน,Radio-iodine) หรือก่อนใช้การผ่าตัดต่อมไทรอยด์เป็นการรักษา  ซึ่งสามารถใช้ยานี้ได้ทั้งผู้ใหญ่และเด็ก 
 
 ///// โพรพิลไทโอยูราซิลมีกลไกการออกฤทธิ์อย่างไร? ///// 
ยาพีทียู มีกลไกการออกฤทธิ์เป็น 2 ขั้นตอน เพื่อยับยั้งการผลิตไทรอยด์ฮอร์โมนทั้งชนิด ที3 (T3, Triiodothyronine) และชนิด ที4 (T4, Tetraiodothyronine หรือ Thyroxine) ดังนี้ 
1. ยาพีทียูจะออกฤทธิ์ยังยั้งการทำงานของเอนไซม์ในต่อมไทรอยด์ชนิด  Thyroperoxidase มีผลชะลอ การเปลี่ยนแปลงเกลือไอโอไดร์ (Iodide) ไปเป็นธาตุไอโอดีน ซึ่งเป็นผลให้การสังเคราะห์ไทรอยด์ฮอร์โมนชนิด ที4 (T4) ลดลง 
2. ยับยั้งการทำงานของเอนไซม์ในต่อมไทรอยด์ชนิด  5-deiodinase  ทำให้ไทรอยด์ฮอร์โมน ที4(T4) ไม่สามารถเปลี่ยนไปเป็น ที3(T3)  เป็นเหตุให้ให้ไทรอยด์ฮอร์โมน ที3(T3) ลดต่ำลง 
จากกลไกดังกล่าว ส่งผลให้เกิดการต้านการทำงานของต่อมไทรอยด์และเกิดฤทธิ์ของการรักษาตามสรรพคุณ 
 ///// โพรพิลไทโอยูราซิลมีรูปแบบการจัดจำหน่ายอย่างไร? ///// 
ยาโพรพิลไทโอยูราซิล/ยาพีทียู มีรูปแบบการจัดจำหน่ายเป็น ยาเม็ดชนิดรับประทาน ขนาด 50 มิลลิกรัม/เม็ด 
 ///// โพรพิลไทโอยูราซิลมีขนาดรับประทานอย่างไร? ///// 
ยาโพรพิลไทโอยูราซิลมีขนาดรับประทาน เช่น 
- ผู้ใหญ่: เริ่มต้นรับประทานครั้งละ 100 มิลลิกรัม วันละ 3 ครั้ง ห่างกันทุก 8 ชั่วโมง รวม 300 มิลลิกรัม/วัน ขนาดที่ใช้คงระดับการรักษาคือ 100-150 มิลลิกรัม วันละ 3 ครั้ง 
- เด็กอายุตั้งแต่ 6 ปีขึ้นไป: รับประทานยา 50 มิลลิกรัม วันละ1 ครั้ง 
- เด็กอายุต่ำกว่า 6 ปี: การใช้ยานี้ให้อยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ควรรับประทานยานี้ พร้อมกับอาหาร 
- หลีกเลี่ยงการใช้ยานี้กับเด็กที่อายุต่ำกว่า 6 ปีลงมา 
- ระหว่างใช้ยานี้ ระวังการเกิดภาวะพร่องไทรอยด์ฮอร์โมน/ภาวะขาดไทรอยด์ฮอร์โมน 
- ผู้ป่วยควรมาพบแพทย์/มาโรงพยาบาลตามนัดเพื่อ การตรวจเลือดดูระดับไทรอยด์ฮอร์โมนตามแพทย์สั่ง ว่าอยู่ในระดับปกติหรือไม่ 
- ห้ามหยุดรับประทานยานี้หรือปรับขนาดรับประทานโดยไม่ได้ขอคำปรึกษาจากแพทย์ 
- สำหรับ ผู้สูงอายุ  ผู้ป่วย โรคตับ  โรคไต  โรคหัวใจ  แพทย์จะพิจารณษปรับขนาดรับประทานลง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                             ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาพีทียู  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคตับ  โรคไต  โรคเลือด รวมถึงกำลังกินยา/ใช้ยา และ/หรือ อาหารเสริมอะไรอยู่ เพราะยาพีทียูอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆและ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาพีทียู  สามารถรับประทานเมื่อนึกขึ้นได้ ถ้าเวลใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
แต่อย่างไรก็ดี เพื่อประสิทธิผลของการรักษา ควรรับประทานยาพีทียูตรงเวลา 
 ///// โพรพิลไทโอยูราซิลมีผลไม่พึงประสงค์อย่างไร? ///// 
ยาพีทียูสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น  คลื่นไส้ อาเจียน  รู้สึกไม่สบายในกระเพาะอาหาร 
- ผลต่อระบบภูมิคุ้มกัน:  เช่น เกิดภาวะ Lupus-like syndrome(ผลข้างเคียงจากยาที่ทำให้เกิดกลุ่มอาการที่คล้ายโรคลูปัส) 
- ผลต่อระบบประสาท:  เช่น  ความรู้สึกสัมผัสเพี้ยน  การรับรสชาติอาหารเปลี่ยนไป  ปวดศีรษะ  ง่วงนอน  วิงเวียน   เส้นประสาทอักเสบ  อาการชานิ้วมือ-นิ้วเท้า  ชาใบหน้า 
- ผลต่อตา:  เช่น  ตาแดง  น้ำตามาก  เยื่อตาอักเสบ 
- ผลต่อระบบทางเดินหายใจ:  เช่น   ปอดอักเสบชนิด Interstitial pneumonitis 
- ผลต่อกล้ามเนื้อ:  เช่น  ปวดข้อ  ปวดกล้ามเนื้อ  ปวดหลัง 
- ผลต่อตับ: การทำงานของตับผิดปกติ/ตับอักเสบ  ตับวาย 
- ผลต่อผิวหนัง:  เช่น เกิดผื่นคัน  ลมพิษ   Stevens Johnson syndrome 
- ผลต่อระบบเลือด:  เช่น เกิดภาวะเม็ดเลือดขาวต่ำ (Agranulocytosis)  Eosinophilia(เม็ดเลือดขาวชนิดEosinophil ในเลือดสูง)   Thrombocytopenia (เกล็ดเลือดต่ำ) 
 ///// มีข้อควรระวังการใช้โพรพิลไทโอยูราซิลอย่างไร? ///// 
มีข้อควรระวังการใช้ยาโพรพิลไทโอยูราซิล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง  การลดหรือเพิ่มขนาดรับประทานตลอดจนถึงขั้นหยุดการใช้ยานี้ ควรต้องเป็นไปตามคำสั่งแพทย์ 
- ระหว่างการใช้ยานี้ต้องคอยตรวจสอบผลเลือดตามแพทย์สั่ง ว่ามีอาการของโลหิตจาง หรือมีความผิดปกติในระบบเลือดของผู้ป่วยหรือไม่ 
- ระวังการใช้ยานี้กับผู้ป่วยด้วย โรคตับ  โรคที่มีความผิดปกติในระบบเลือด เช่น            โลหิตจาง   เกล็ดเลือดทำงานผิดปกติ  เป็นต้น 
- หากพบอาการแพ้ยานี้ เช่น  เกิดผื่นคัน  หายใจไม่ออก/หายใจลำบาก  ตัวบวม  ให้หยุดการใช้ยานี้ แล้วรีบมาพบแพทย์/มาโรงพยาบาล ทันที/ฉุกเฉินโดยเร็ว 
- ยากลุ่มนี้อาจทำให้รู้สึก สับสน  ความจำแย่ลง  เมื่อมีอาการดังกล่าวจนกระทบต่อการใช้ชีวิตประจำวัน ควรมาปรึกษาแพทย์/มาโรงพยาบาล เพื่อแพทย์พิจารณาปรับแนวทางการรักษา 
- มาพบแพทย์/มาโรงพยาบาลตามนัดหมายทุกครั้งเพื่อรับการตรวจร่างกาย และการตรวจเลือด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโพรพิลไทโอยูราซิลด้วย) ยาแผนโบราณทุกชนิด                          อาหารเสริม   ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  ควรปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โพรพิลไทโอยูราซิลมีปฏิกิริยาระหว่างยากับยาตัวอื่นอย่างไร? ///// 
ยาโพรพิลไทโอยูราซิลมีปฏิกิริยาระหว่างยากับยาตัวอื่น เช่น 
- การใช้ยาพีทียูร่วมกับยา Leflunomide,  Teriflunomide อาจส่งผลกระทบต่อการทำงานของตับ/ ตับอักเสบ   หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาพีทียูร่วมกับยา Deferiprone (ยาลดธาตุเหล็กในเลือด),  Fluphenazine(ยารักษาทางจิตเวช) อาจส่งผลกระทบต่อการทำงานของไขกระดูก  ทำให้ปริมาณเม็ดเลือดขาวในเลือดลดต่ำลงส่งผลต่อระบบภูมิคุ้มกันของร่างกายจนเกิดการติดเชื้อได้ง่าย  เพื่อป้องกันภาวะดังกล่าว  ควรหลีกเลี่ยงการใช้ยาร่วมกัน 
- การใช้ยาพีทียูร่วมกับยาต้านการแข็งตัวของเลือด เช่น Warfarin อาจทำให้มีภาวะเลือดออกได้ง่ายขึ้น  หากมีความจำเป็นต้องใช้ยาร่วมกัน  แพทย์จะปรับขนาด ให้การใช้ยาให้เหมาะสมเป็นรายบุคคลไป 
- การใช้ยาพีทียูร่วมกับยารักษาโรคความดันโลหิตสูง เช่นยา  Propranolol  สามารถนำมาซึ่งอาการชีพจรเต้นผิดจังหวะ หายใจติดขัด/หายใจลำบาก  วิงเวียน อ่อนแรง  เป็นลม  หากมีความจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมกับผู้ป่วยเป็นรายบุคคลไป 
 
 ///// ควรเก็บรักษาโพรพิลไทโอยูราซิลอย่างไร ///// 
เก็บยาพีทียูภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// โพรพิลไทโอยูราซิลมีชื่ออื่นอีกไหม? ผลิตจากบริษัทอะไรบ้าง? ///// 
ยาพีที่ยูที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Propylthiouracil [2016,Nov26] 
https://www.drugs.com/pro/propylthiouracil.html  [2016,Nov26] 
http://drug.fda.moph.go.th:81/nlem.in.th/medicine/essential/list/109#item-8712 [2016,Nov26] 
http://www.mims.com/thailand/drug/info/propyl/?type=brief [2016,Nov26] 
https://www.drugs.com/dosage/propylthiouracil.html [2016,Nov26] 
https://www.drugs.com/drug-interactions/propylthiouracil-index.html?filter=3&amp;generic_only= [2016,Nov26] 
https://www.drugs.com/drug-interactions/propylthiouracil-with-warfarin-1958-0-2311-0.html [2016,Nov26]
