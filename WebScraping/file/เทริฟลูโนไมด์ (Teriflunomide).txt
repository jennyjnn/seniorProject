เทริฟลูโนไมด์ (Teriflunomide)
 ///// บทนำ ///// 
ยาเทริฟลูโนไมด์ (Teriflunomide) เป็นยาที่ออกฤทธิ์ยับยั้งการสังเคราะห์สารไพริมิดีน (Pyrimidine synthesis inhibitor, สารไพริมิดีนคือสารที่เกี่ยวข้องกับสาร DNA และ RNA) ส่งผลให้มีฤทธิ์ต้านการอักเสบ ในทางคลินิกนำมาใช้รักษาโรคปลอกประสาทเสื่อมแข็ง (Multiple sclerosis) ยานี้มีรูปแบบยาแผนปัจจุบันจะเป็นยาชนิดรับประทาน 
หลังการดูดซึมจากระบบทางเดินอาหาร ตัวยาเทริฟลูโนไมด์จะเข้าสู่ร่างกาย/กระแสเลือดและจะเข้าจับกับพลาสมาโปรตีนได้มากกว่า 99.3% ร่างกายต้องใช้เวลาประมาณ 2 สัปดาห์เป็นอย่างต่ำ เพื่อกำจัดยานี้ออกจากกระแสเลือดโดยผ่านทิ้งไปกับอุจจาระและปัสสาวะ 
จากการศึกษาพบว่ายาเทริฟลูโนไมด์นี้สามารถส่งผลต่อทารกในครรภ์ถึงขั้นทำให้ทารกเสียชีวิต จึงถือเป็นข้อห้ามอย่างเด็ดขาดที่จะใช้ยานี้กับสตรีตั้งครรภ์และสตรีที่อยู่ในภาวะให้นมบุตร หรือ ในผู้ป่วยบางรายพบว่ายานี้ก่อปัญหา (ผลข้างเคียง) กับตับอย่างรุนแรง 
ทั้งนี้มีเงื่อนไขอื่นๆอีกที่ทำให้ผู้ป่วยไม่สามารถใช้ยาเทริฟลูโนไมด์อาทิ 
- เป็นผู้ที่มีประวัติแพ้ยานี้มาก่อน 
- เป็นผู้ที่มีภาวะไขกระดูกทำงานผิดปกติ มีระบบภูมิคุ้มกันต้านทานโรคต่ำ หรืออยู่ในภาวะการอักเสบติดเชื้อที่ยังไม่สามารถควบคุมอาการได้ 
- เป็นผู้ที่ใช้ยา Leflunomide อยู่ก่อนหน้านี้ 
นอกจากนี้ตัวยาเทริฟลูโนไมด์ยังสามารถก่อให้เกิดความผิดปกติ (ผลข้างเคียง) อื่นต่อร่างกายได้อีกอย่างเช่น ทำให้ระดับเกล็ดเลือดในร่างกายต่ำจึงอาจเป็นเหตุให้เลือดออกง่ายหรือเลือดหยุดช้าเมื่อมีบาดแผล ในผู้ป่วยบางรายจะมีอาการของ Stevens-Johnson syndrome หรือกรณีที่ผู้ป่วยรับประทานยานี้พร้อมสุราก็จะก่อให้เกิดปัญหาของตับ/ตับอักเสบได้อย่างรุนแรง 
เด็กและผู้สูงอายุจัดเป็นอีกกลุ่มเสี่ยงที่ต้องระมัดระวังการใช้ยาเทริฟลูโนไมด์เป็นอย่างมาก 
ยาเทริฟลูโนไมด์จัดว่าเป็นยาใหม่ด้วยเพิ่งได้รับการจดทะเบียนยาจากต่างประเทศเมื่อปีค.ศ. 2012 (พ.ศ. 2555) จึงอาจยังไม่ค่อยพบเห็นหรือเป็นที่แพร่หลายในประเทศไทยเท่าใดนัก และหากต้องการข้อมูลเพิ่มเติมเกี่ยวกับการใช้ยานี้ ผู้ป่วยสามารถสอบถามข้อมูลจากแพทย์ผู้รักษาหรือจากเภสัชกรโดยทั่วไป 
 ///// เทริฟลูโนไมด์มีสรรพคุณ (คุณสมบัติ) อย่างไร? ///// 
ยาเทริฟลูโนไมด์มีสรรพคุณ/ข้อบ่งใช้เพื่อรักษาโรคปลอกประสาทเสื่อมแข็ง (Multiple sclerosis) 
 ///// เทริฟลูโนไมด์มีกลไกการออกฤทธิ์อย่างไร? ///// 
ยาเทริฟลูโนไมด์มีกลไกการออกฤทธิ์โดยตัวยาจะปิดกั้นการทำงานของเอนไซม์ชื่อ ไดไฮโดรออโรเทตดีไฮโดรจีเนส (Dihydroorotate dehydrogenase, เอนไซม์เกี่ยวข้องกับสารไพริมิดีน) เป็นผลให้ร่างกายหยุดการสร้างสารไพริมิดีน (Pyrimidine) ส่งผลช่วยปรับระบบภูมิคุ้มกันฯของร่างกายและสนับสนุนการบำบัดรักษาโรคปลอกประสาทเสื่อมแข็งได้ตามสรรพคุณ 
 ///// เทริฟลูโนไมด์มีรูปแบบการจัดจำหน่ายอย่างไร? ///// 
ยาเทริฟลูโนไมด์มีรูปแบบการจัดจำหน่ายเป็นยาเม็ดชนิดรับประทานขนาด 7 และ 14 มิลลิกรัม/เม็ด 
 ///// เทริฟลูโนไมด์มีขนาดรับประทานอย่างไร? ///// 
ยาเทริฟลูโนไมด์มีขนาดรับประทานเช่น 
- ผู้ใหญ่: รับประทานยา 7 - 14 มิลลิกรัมวันละครั้ง โดยระยะเวลาในการใช้ยาเป็นไปตามคำสั่งแพทย์ และสามารถรับประทานยานี้ก่อนหรือพร้อมอาหารก็ได้ 
- เด็ก: ยังไม่มีการศึกษาทางคลินิกในการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเทริฟลูโนไมด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเทริฟลูโนไมด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเทริฟลูโนไมด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาเทริฟลูโนไมด์ตรงเวลา การลืมรับประทานยานี้บ่อยครั้งนอกจากจะไม่ทำให้อาการป่วยดีขึ้นแล้วยังอาจทำให้สภาพโรคทรุดหนักลง 
 ///// เทริฟลูโนไมด์มีผลไม่พึงประสงค์อย่างไร? ///// 
ยาเทริฟลูโนไมด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระ บบอวัยวะต่างๆของร่างกายดังนี้เช่น 
- ผลต่อระบบเลือด: เช่น ทำให้มีภาวะเม็ดเลือดขาวลดต่ำ (Leucopenia) อย่างเช่นภาวะ Neutropenia 
- ผลต่อตับ: เช่น อาจมีภาวะตับวาย 
- ผลต่อระบบหัวใจและหลอดเลือด: เช่น ความดันโลหิตสูง ชีพจรเต้นผิดปกติ หัวใจเต้นเร็ว 
- ผลต่อผิวหนัง: เช่น เกิดผื่นคัน หรือภาวะ Steven-Johnson syndrome 
- ผลต่อระบบทางเดินอาหาร: เช่น ท้องเสีย คลื่นไส้ ปวดท้อง ปวดฟัน ติดเชื้อในบริเวณฟัน ตับอ่อนอักเสบ 
- ผลต่อระบบทางเดินปัสสาวะ: เช่น เกิดการติดเชื้อระบบทางเดินปัสสาวะ เกิดโรคกระเพาะปัสสาวะอักเสบ 
- ผลต่อกล้ามเนื้อ: เช่น เกิดอาการปวดกล้ามเนื้อ 
- ผลต่อระบบประสาท: เช่น ปวดศีรษะ ความรู้สึกสัมผัสเพี้ยน 
- ผลต่ออวัยวะตา: เช่น มีอาการตาพร่า 
- ผลต่อสภาพจิตใจ: เช่น วิตกกังวล และซึมเศร้า 
 ///// มีข้อควรระวังการใช้เทริฟลูโนไมด์อย่างไร? ///// 
มีข้อควรระวังการใช้ยาทริฟลูโนไมด์เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร 
- ห้ามใช้ยานี้กับเด็กและผู้สูงอายุโดยไม่มีคำสั่งจากแพทย์ 
- ห้ามปรับขนาดการรับประทานยานี้ด้วยตนเอง 
- ห้ามรับประทานยานี้พร้อมเครื่องดื่มที่มีแอลกอฮอล์ 
- ระวังการใช้ยานี้กับผู้ป่วยด้วยโรคปอด วัณโรค โรคตับ โรคเบาหวาน 
- ปฏิบัติตัวตามคำสั่งแพทย์อย่างเคร่งครัดในระหว่างใช้ยานี้และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเทริฟลูโนไมด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เทริฟลูโนไมด์มีปฏิกิริยาระหว่างยากับยาตัวอื่นอย่างไร? ///// 
ยาเทริฟลูโนไมด์มีปฏิกิริยาระหว่างยากับยาตัวอื่นเช่น 
- การใช้ยาเทริฟลูโนไมด์ร่วมกับยา Orlistat, Abacavir (ยาต้านไวรัส/ยาเอ็นอาร์ทีไอ/NRTIs), Ibuprofen, Isotretinoin อาจส่งผลข้างเคียงต่อตับของผู้ป่วย หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาเทริฟลูโนไมด์ร่วมกับยา Hydrocortisone อาจทำให้เกิดการติดเชื้อต่างๆในร่างกายอย่างรุนแรงตามมา กรณีที่ไม่มีความจำเป็นใดๆควรหลีกเลี่ยงการใช้ยาร่วมกัน 
- หลีกเลี่ยงการใช้ยาเทริฟลูโนไมด์ร่วมกับยา Abatacept (ยาปรับเปลี่ยนการดำเนินโรครูมาตอยด์) ด้วยอาจทำให้เกิดการทำงานของไขกระดูกผิดปกติจนเป็นผลให้เม็ดเลือดต่างๆของร่างกายลดต่ำลง 
 ///// ควรเก็บรักษาเทริฟลูโนไมด์อย่างไร? ///// 
ควรเก็บยาเทริฟลูโนไมด์ในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่เก็บยาในห้องน้ำหรือในรถยนต์ และเก็บยาให้พ้นมือเด็กและสัตว์เลี้ยง 
 ///// เทริฟลูโนไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาเทริฟลูโนไมด์ที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
 ///// บรรณานุกรม ///// 
http://www.drugs.com/cdi/teriflunomide.html  [25june16] 
https://www.aubagio.com/ [25june16] 
https://en.wikipedia.org/wiki/Teriflunomide  [25june16] 
http://www.drugs.com/drug-interactions/teriflunomide-index.html?filter=3&amp;generic_only=  [25june16] 
http://www.fda.gov/downloads/Drugs/DrugSafety/UCM322204.pdf  [25june16]
