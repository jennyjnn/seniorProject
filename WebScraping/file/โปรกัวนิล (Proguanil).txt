โปรกัวนิล (Proguanil)
 ///// บทนำ ///// 
ยาโปรกัวนิล (Proguanil) เป็นยาที่ใช้ป้องกันการติดเชื้อมาลาเรีย ชื่อการค้าที่รู้จักกันคือ “Paludrine” และวางจำหน่ายโดยบริษัทยา Astra Zeneca ในอดีตโปรกัวนิลถูกนำไปใช้กับเด็กที่ป่วยเป็นโรคเลือดชนิด Sickle cell disease ซึ่งอาศัยอยู่ในพื้นที่ที่มีไข้มาลาเรียชุกชุมเป็นเวลาหลายปี ปัจจุบันมักมีการใช้ยาโปรกัวนิลก่อนการเดินป่าเพื่อลดความเสี่ยงของการติดเชื้อมาลาเรีย ทางคลีนิกอาจใช้โปรกัวนิลร่วมกับยาอื่นเพื่อเพิ่มประสิทธิภาพในการป้องกันและรักษาการติดเชื้อมาลาเรีย โดยปกติการใช้ยานี้เพื่อป้องกันจะต้องรับประทานยาเป็นเวลา 1 สัปดาห์เป็นอย่างต่ำ เพื่อให้ปริมาณยาในร่างกายมีความเข้มข้นมากพอที่จะป้องกันเชื้อไข้มาลาเรีย บางกรณีที่ไม่สามารถรับประทานยาได้ครบ 1 สัปดาห์ แนะนำให้รับประทานยาอย่างน้อย 1 - 2 วันก่อนเดินทาง เข้าพื้นที่ที่มีมาลาเรียและต้องรับประทานยาต่อเนื่องในขณะที่อยู่ในป่า เมื่อกลับออกมาจากพื้นที่มาลาเรียแล้วให้รับประทานยาต่อเนื่องเป็นเวลาอีก 4 - 6 สัปดาห์ 
นักวิทยาศาสตร์ได้ศึกษาเรื่องการกระจายตัวของยาโปรกัวนิลในร่างกายพบว่า ยานี้สามารถถูกดูดซึมได้ดีจากระบบทางเดินอาหารและสามารถซึมผ่านเข้าน้ำนมของมารดาได้ ตัวยาในกระแสเลือดส่วนหนึ่งจะถูกส่งไปเปลี่ยนแปลงโครงสร้างทางเคมีที่ตับ และได้สารที่มีชื่อว่า Cycloguanil ซึ่งไม่มีฤทธิ์ในการต้านทานมาลาเรีย ร่างกายจะกำจัดยาโปรกัวนิลปริมาณ 40 - 60% ออกมากับน้ำปัสสาวะ 
องค์การอนามัยโลกได้ระบุให้โปรกัวนิลเป็นยาจำเป็นขั้นพื้นฐานของชุมชน สำหรับประเทศไทยได้ระบุสูตรตำรับที่มียาโปรกัวนิลเป็นส่วนประกอบให้เป็นยาควบคุมพิเศษโดยต้องมีใบสั่งยาจากแพทย์ก่อนจะนำยาไปใช้ 
 ///// โปรกัวนิลมีสรรพคุณ (คุณสมบัติ) อย่างไร? ///// 
ยาโปรกัวนิลมีสรรพคุณ/ข้อบ่งใช้คือ ใช้ป้องกันและรักษาโรคมาลาเรียที่เกิดจากเชื้อชนิด Falciparum malaria 
 ///// โปรกัวนิลมีกลไกการออกฤทธิ์อย่างไร? ///// 
กลไกการออกฤทธิ์ของยาโปรกัวนิลคือ ตัวยาจะเข้าไปจับกับเอนไซม์ของเชื้อมาลาเรียหรือที่เรียกว่า DHFR enzyme (Dihydrofolate reductase enzyme) อีกทั้งยังยับยั้งกระบวนการเผาผลาญกรดโฟลิก (Folic acid) ในตัวเชื้อมาลาเรีย ส่งผลให้เสียสมดุลทางชีวภาพในการดำรงชีวิต และทำให้เชื้อมาลาเรียหยุดการเจริญเติบโตและตายลงในที่สุด 
 ///// โปรกัวนิลมีรูปแบบการจัดจำหน่ายอย่างไร? ///// 
ยาโปรกัวนิลมีรูปแบบการจัดจำหน่ายดังนี้ 
- ยาเม็ดชนิดรับประทาน ขนาด 100 มิลลิกรัม/เม็ด 
- ยาเม็ดที่ผสมร่วมกับยาอื่นเช่น Atovaquone 250 มิลลิกรัม + Proguanil HCl 100 มิลลิ กรัม 
 ///// โปรกัวนิลมีขนาดรับประทานอย่างไร? ///// 
ยาโปรกัวนิลมีขนาดรับประทานเช่น 
- ผู้ใหญ่และเด็กที่อายุมากกว่า 12 ปีขึ้นไป: รับประทาน 100 มิลลิกรัมวันละครั้ง 
- เด็กเล็กที่อายุไม่เกิน 1 ปี	: รับประทาน 25 มิลลิกรัม/วัน 
- เด็กที่มีอายุระหว่าง 1 - 4 ปี: รับประทาน 50 มิลลิกรัม/วัน 
- เด็กที่มีอายุระหว่าง 5 - 8 ปี: รับประทาน 75 มิลลิกรัม/วัน 
- เด็กที่มีอายุระหว่าง 9 - 12 ปี: รับประทานได้ถึง 100 มิลลิกรัม/วัน 
*อนึ่ง: 
- ควรรับประทานยานี้พร้อมมื้ออาหาร 
- สำหรับการใช้ยานี้กับเด็กสามารถใช้วิธีบดยาให้เป็นผงแล้วผสมนม น้ำผึ้งหรือแยม เพื่อกลบรสของยาและทำให้รับประทานได้ง่ายยิ่งขึ้น 
*****หมายเหตุ: 
- 	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโปรกัวนิล ผู้ป่วยควรแจ้งแพทย์/พยาบาลและเภสัชกร ดังนี้ 
-  ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
-  มีโรคประจำตัวต่างๆรวมทั้งกำลังกินยาอะไรอยู่ เพราะยาโปรกัวนิลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
-  หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนเกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโปรกัวนิลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// โปรกัวนิลมีผลไม่พึงประสงค์อย่างไร? ///// 
ยาโปรกัวนิลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ รู้สึกระคายเคืองในกระเพาะอาหาร-ลำไส้ ปวดศีรษะ วิงเวียน ผื่นคัน 
หากได้รับยานี้เกินขนาดอาจพบอาการปวดท้อง ปัสสาวะมีสีเลือดปน/ปัสสาวะเป็นเลือด ปัสสาวะแล้วแสบร้อน ปวดหลัง อาเจียน หากพบอาการดังกล่าวควรต้องรีบกลับไปปรึกษาแพทย์ /ไปโรงพยาบาลเพื่อให้แพทย์ปรับแนวทางการใช้ยาที่เหมาะสม 
 ///// มีข้อควรระวังการใช้โปรกัวนิลอย่างไร? ///// 
มีข้อควรระวังการใช้ยาโปรกัวนิลเช่น 
-  ห้ามใช้กับผู้ที่แพ้ยานี้ 
-  ห้ามใช้ยานี้กับผู้ป่วยโรคไตขั้นรุนแรง 
- ห้ามใช้ยานี้กับผู้ป่วยที่เชื้อมาลาเรียเป็นชนิดดื้อต่อยานี้เช่น ชนิด Plasmodium 
-  ห้ามรับประทานยานี้พร้อมกับดื่มสุรา 
-  ระวังการใช้ยานี้กับผู้สูงอายุ สตรีที่อยู่ในภาวะให้นมบุตร 
-  การใช้ยานี้กับสตรีที่ตั้งครรภ์ควรต้องเป็นไปตามความเห็นหรือมีคำสั่งจากแพทย์เท่านั้น 
- หากพบอาการข้างเคียงที่รบกวนต่อการดำรงชีวิตประจำวันควรกลับไปพบแพทย์/ไปโรง  พยาบาลเพื่อแพทย์พิจารณาปรับแนวทางการใช้ยา 
-  ห้ามแบ่งยาให้ผู้อื่นใช้ 
-  ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโปรกัวนิลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โปรกัวนิลมีปฏิกิริยาระหว่างยากับยาตัวอื่นอย่างไร? ///// 
ยาโปรกัวนิลมีปฏิกิริยาระหว่างยากับยาตัวอื่นเช่น 
- การใช้ยาโปรกัวนิลร่วมกับยาลดกรดที่มีส่วนประกอบของ Aluminium hydroxide และ Magnesium hydroxide จะทำให้ประสิทธิภาพการรักษาของโปรกัวนิลด้อยลงไป หากจำเป็นต้องใช้ร่วมกันควรปรับการรับประทานยาให้มีระยะเวลาห่างกัน 2 - 3 ชั่วโมงเป็นอย่างต่ำ 
- การใช้ยาโปรกัวนิลร่วมกับยาต้านการแข็งตัวของเลือดเช่น Warfarin จะก่อให้เกิดภาวะเลือดออกง่ายและอาจพบอาการอื่นร่วมด้วยเช่น อาเจียน มีเลือดปนมากับปัสสาวะ/ปัสสาวะเป็นเลือด หรืออุจจาระเป็นเลือด ปวดศีรษะ วิงเวียน อ่อนเพลีย ดังนั้นจึงควรหลีกเลี่ยงการใช้ยาร่วมกัน 
- ห้ามใช้ยาโปรกัวนิลขณะฉีดวัคซีนป้องกันโรคไทฟอยด์ ด้วยจะทำให้การกระตุ้นภูมิคุ้มกันต้านทานโรคของวัคซีนด้อยประสิทธิภาพลงไป เพื่อป้องกันเหตุการณ์เหล่านี้ ผู้บริโภคต้องเว้นระยะเวลาหลังฉีดวัคซีนป้องกันไทฟอยด์เข็มสุดท้ายเป็นเวลาอย่างน้อย 10 วันเป็นอย่างต่ำ จึงสามารถรับประทานโปรกัวนิลได้ 
- การใช้ยาโปรกัวนิลร่วมกับยา Quinaril (ยารักษาโรคความดันโลหิตสูง) จะเกิดการรวมตัวกันในกระเพาะอาหารทำให้ประสิทธิภาพการรักษาและการดูดซึมของยาโปรกัวนิลด้อยลงไป หากจำ เป็นต้องใช้ยาร่วมกันควรเว้นระยะเวลาของการใช้ยาให้ห่างกัน 2 - 3 ชั่วโมงเป็นอย่างต่ำ 
 ///// ควรเก็บรักษาโปรกัวนิลอย่างไร? ///// 
ควรเก็บยาโปรกัวนิลในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่อง แช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โปรกัวนิลมีชื่ออื่นอีกไหม? ผลิตจากบริษัทอะไรบ้าง? ///// 
ยาโปรกัวนิลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Proguanil [2015,July4] 
http://patient.info/medicine/proguanil-for-malaria-prevention[2015,July4] 
http://www.drugs.com/cons/proguanil.html [2015,July4] 
http://www.mims.com/THAILAND/Home/GatewaySubscription/?generic=proguanil[2015,July4] 
http://www.mims.com/Hongkong/drug/info/Malarone/?type=brief[2015,July4] 
http://www.antimicrobe.org/drugpopup/Proguanil.pdf [2015,July4] 
http://www.drugs.com/drug-interactions/proguanil-index.html?filter=2 [2015,July4] 
https://www.medicines.org.uk/emc/medicine/10663/XPIL/Paludrine+Tablets/ [2015,July4]
