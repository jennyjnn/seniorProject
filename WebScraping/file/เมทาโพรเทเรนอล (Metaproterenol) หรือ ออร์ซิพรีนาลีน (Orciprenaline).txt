เมทาโพรเทเรนอล (Metaproterenol) หรือ ออร์ซิพรีนาลีน (Orciprenaline)
 ///// บทนำ ///// 
ยาเมทาโพรเทเรนอล (Metaproterenol) หรือในชื่ออื่นคือ ออร์ซิพรีนาลีน (Orciprenaline) เป็นยาในกลุ่มเบต้า 2 แอดริเนอร์จิก รีเซ็พเตอร์ อะโกนิสต์ (Beta 2-adrenergic receptor agonist) มีฤทธิ์ในการขยายหลอดลม โดยมีสรรพคุณทั้งเป็นลักษณะบำบัดรักษาและป้องกัน รวมถึงยับยั้งการหลั่งสารทีเป็นตัวสื่อ/สารสื่อ (Mediator) ที่กระตุ้นให้ร่างกายเกิดอาการแพ้จาก Mast cell รูปแบบยาแผนปัจจุบันของยานี้เป็นยาพ่นทางปากโดยออกฤทธิ์ภายใน 1 นาที และเป็นยารับประทานซึ่งจะออกฤทธิ์ใน 15 นาที และร่างกายต้องใช้เวลาประมาณ 6 ชั่วโมงขึ้นไปเพื่อการกำจัดยานี้ผ่านไปกับปัสสาวะ 
ข้อจำกัดบางประการที่ไม่สามารถทำให้ผู้ป่วยใช้ยาเมทาโพรเทเรนอลได้มีดังนี้เช่น 
- เป็นผู้ที่มีประวัติแพ้ยาเมทาโพรเทเรนอล 
- มีอาการของโรคหัวใจเช่น หัวใจเต้นเร็วผิดปกติ 
- ผู้ป่วยมีการใช้ยาขยายหลอดลมกลุ่มกลุ่มเบต้า แอดริเนอร์จิก (Beta-adrenergic bronchodilator) สำหรับขยายหลอดลมอยู่ก่อนแล้ว 
นอกจากนี้ยังต้องเฝ้าระวังผลข้างเคียง/อาการข้างเคียงจากการใช้ยาเมทาโพรเทเรนอล กับผู้ป่วยบางกลุ่มเช่น สตรีตั้งครรภ์ สตรีที่อยู่ในภาวะให้นมบุตร รวมถึงผู้ป่วยที่มีประวัติเป็นโรคลมชัก ผู้ป่วยโรคเบาหวาน ผู้ป่วยต่อมไทรอยด์เป็นพิษ หรือผู้ป่วยที่เป็นเนื้องอกของต่อมหมวกไตอย่าง Pheochromocytoma 
การใช้ยาเมทาโพรเทเรนอลร่วมกับยากลุ่มเบต้าบล็อกเกอร์ (Beta-blocker) อย่าง Propra nolol สามารถทำให้ประสิทธิภาพการรักษาของยาเมทาโพรเทเรนอลลดลงได้เช่นกัน 
ในทางกลับกันการใช้ยาเมทาโพรเทเรนอลร่วมกับยากลุ่มต่างๆต่อไปนี้อาทิ กลุ่ม Symphathomimetic, MAOIs, TCAs รวมถึงกลุ่ม Catechol-O-methyltransferase (COMT) inhibitors (ยาโรคพาร์กินสัน) และ Beta-adrenergic bronchodilators สามารถทำให้ผู้ป่วยได้รับอาการข้างเคียงจากยาเมทาโพรเทเรนอลได้มากยิ่งขึ้น 
ระหว่างที่มีการใช้ยาเมทาโพรเทเรนอลอาจทำให้เกิดอาการวิงเวียน ผู้ป่วยควรหลีกเลี่ยงการขับขี่ยวดยานพาหนะต่างๆและ/หรือการทำงานกับเครื่องจักรด้วยจะทำให้เกิดอุบัติเหตุได้ง่าย 
หากการใช้ยาเมทาโพรเทเรนอลแล้วอาการไม่ดีขึ้น หรือแม้แต่การใช้ยานี้ในแต่ละวัน มีความถี่ของการใช้มากขึ้น ควรต้องรีบพาผู้ป่วยกลับมาพบแพทย์/มาโรงพยาบาลโดยเร็วเพื่อให้แพทย์พิจารณาปรับแนวทางการรักษา 
ในทางปฏิบัติก่อนการใช้ยามทาโพรเทเรนอลแพทย์อาจต้องทำการตรวจการทำงานของปอดเพื่อนำมาใช้ประกอบการรักษา 
สำหรับผู้สูงอายุและเด็กเป็นกลุ่มที่ร่างกายมีอาการไวเกินต่อยาเมทาโพรเทเรนอลหรืออาจ แพ้ยานี้ได้ง่ายกว่าผู้ป่วยกลุ่มอื่น จึงต้องเพิ่มความระมัดระวังหากจะต้องใช้ยานี้กับผู้ป่วยกลุ่มนี้ 
ด้านอาการข้างเคียงที่พบได้บ่อยเมื่อมีการใช้ยามทาโพรเทเรนอลคือ นอนหลับยาก/นอนไม่หลับ วิงเวียน กระสับกระส่าย ปวดศีรษะ และคลื่นไส้ 
ส่วนผู้ที่รับประทานยาเมทาโพรเทเรนอลเกินขนาด จะสังเกตได้จากมีอาการเจ็บหน้าอก หัวใจเต้นเร็วหรือเต้นผิดปกติ หงุดหงิดอย่างรุนแรง ปวดศีรษะมาก คลื่นไส้และวิงเวียนมาก เป็นต้น ซึ่งเมื่อมีอาการดังกล่าวหลังการใช้ยานี้ควรต้องรีบมาโรงพยาบาลทันที/ฉุกเฉิน 
อนึ่ง ผู้บริโภคสามารถสอบถามข้อมูลการใช้ยามทาโพรเทเรนอลเพิ่มเติมได้จากแพทย์ผู้ รักษาหรือจากเภสัชกรในสถานพยาบาลหรือเภสัชกรประจำร้านขายยาได้โดยทั่วไป 
 ///// เมทาโพรเทเรนอลมีสรรพคุณ (คุณสมบัติ) อย่างไร? ///// 
ยาเมทาโพรเทเรนอลมีสรรพคุณ/ข้อบ่งใช้เช่น 
- ป้องกันและบำบัดอาการโรคหืด (Asthma maintenance) 
- รักษาอาการหอบหืดแบบเฉียบพลัน (Asthma acute) 
- ใช้บำบัดและป้องกันอาการโรคปอดอุดกั้นเรื้อรัง (Chronic Obstructive Pulmonary Disease) 
 ///// เมทาโพรเทเรนอลมีกลไกการออกฤทธิ์อย่างไร? ///// 
ยาเมทาโพรเทเรนอลมีกลไกการออกฤทธิ์โดย ตัวยาจะออกฤทธิ์กระตุ้นตัวรับ (Receptor) ในร่างกายที่มีชื่อว่า เบต้า 2 แอดริเนอร์จิก รีเซพเตอร์ (Beta 2 adrenergic receptor) ซึ่งมีอยู่ที่ผนังหลอดลม ทำให้กล้ามเนื้อเรียบในบริเวณนั้นเกิดการคลายตัว ทำให้หลอดลมเปิดกว้าง อากาศจึงผ่านได้สะดวกขึ้น นอกจากนั้นยังออกฤทธิ์ยับยั้งการหลั่งสารสื่อบางอย่างที่คอยกระตุ้นให้ร่างกายเกิอาการแพ้จาก Mast cell อีกด้วย จากกลไกเหล่านี้จึงก่อให้เกิดฤทธิ์ของการรักษาตามสรรพคุณ 
 ///// เมทาโพรเทเรนอลมีรูปแบบการจัดจำหน่ายอย่างไร? ///// 
ยาเมทาโพรเทเรนอลมีรูปแบบการจัดจำหน่ายเช่น 
- ยาเม็ดชนิดรับประทานขนาด 10 และ 20 มิลลิกรัม/เม็ด 
- ยาน้ำชนิดรับประทานขนาด 10 มิลลิกรัม/5 มิลลิลิตร 
- ยาพ่นสเปรย์ทางปากขนาด 0.65 มิลลิกรัม/การพ่น 1 ครั้ง 
- ยาพ่นทางปากชนิดสารละลายขนาดความเข้มข้น 0.4%, 0.6% และ 5% 
 ///// เมทาโพรเทเรนอลมีขนาดรับประทานอย่างไร? ///// 
ยาเมทาโพรเทเรนอลมีขนาดการใช้ยาเช่น 
ก. ยารับประทาน: ยานี้สามารถรับประทานก่อนหรือพร้อมอาหารก็ได้ 
- ผู้ใหญ่: รับประทานยาครั้งละ 20 มิลลิกรัมวันละ 3 - 4 ครั้ง 
- เด็กอายุต่ำกว่า 2 ปีลงมา: รับประทานยาครั้งละ 0.4 มิลลิกรัม/น้ำหนักตัว 1 กิโลกรัมวันละ  3 - 4 ครั้งโดยให้ยาทุกๆ 8 - 12 ชั่วโมง 
- เด็กอายุ 2 - 5 ปี: รับประทานยาครั้งละ 1.3 - 2.6 มิลลิกรัม/น้ำหนักตัว 1 กิโลกรัม/วันโดยแบ่งให้ยาทุกๆ 6 - 8 ชั่วโมง 
- เด็กอายุ 6 - 9 ปี: รับประทานยาครั้งละ 10 มิลลิกรัมวันละ 3 - 4 ครั้ง 
- เด็กอายุมากกว่า 9 ปีขึ้นไป: รับประทานยาครั้งละ 20 มิลลิกรัมวันละ 3 - 4 ครั้ง 
ข. ยาพ่นทางปาก: 
- ขนาดการพ่นยาทั้งผู้ใหญ่และเด็กจะต้องเป็นไปตามคำสั่งแพทย์ผู้รักษาเป็นกรณีๆไปตามความรุนแรงของอาการ และผู้บริโภคสามารถค้นหารายละเอียดเพิ่มเติมได้จากเอกสารกำกับยาที่แนบมากับตัวผลิตภัณฑ์ยาพ่น 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเมทาโพรเทเรนอล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเมทาโพรเทเรนอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยา/พ่นยาเมทาโพรเทเรนอลสามารถรับประทานยา/พ่นยาเมื่อนึกขึ้นได้ ถ้าเวลาใกล้เคียงกับการรับประทานยา/พ่นยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามควรรับประทานยา/พ่นยาเมทาโพรเทเรนอลตรงเวลา เพราะการลืมรับประทานยา/พ่นยาบ่อยๆหลายๆครั้งสามารถทำให้ประสิทธิภาพของการรักษาด้อยลงไป 
 ///// เมทาโพรเทเรนอลมีผลไม่พึงประสงค์อย่างไร? ///// 
ยาเมทาโพรเทเรนอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อการทำงานของหัวใจ: เช่น อาจทำให้ชีพจรเต้นผิดปกติ หลอดเลือดส่วนปลาย (ส่วนแขน ขา) เกิดการขยายตัวอาจทำให่เกิดอาการบวม หัวใจเต้นเร็ว กล้ามเนื้อหัวใจขาดเลือด หัวใจเต้นผิดจังหวะ 
- ผลต่อการทำงานของกล้ามเนื้อ: เช่น มีภาวะสั่นของร่างกาย กล้ามเนื้อเป็นตะคริวอย่างรุนแรง 
- ผลต่อการเผาผลาญพลังงานของร่างกาย: เช่น เกิดภาวะโพแทสเซียมและเกลือฟอสเฟตในเลือดต่ำ 
- ผลต่อระบบประสาท: เช่น มีภาวะกระสับกระส่าย วิตกกังวล ปวดศีรษะ และนอนไม่หลับ 
 ///// มีข้อควรระวังการใช้เมทาโพรเทเรนอลอย่างไร? ///// 
มีข้อควรระวังการใช้ยาเมทาโพรเทเรนอลเช่น 
- ห้ามใช้กับผู้ที่แพ้ยาเมทาโพรเทเรนอล 
- ห้ามใช้ยานี้กับผู้ป่วยหัวใจเต้นผิดจังหวะและ/หรือมีอาการหัวใจเต้นเร็วร่วมด้วย 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามปรับขนาดรับประทานหรือหยุดการใช้ยานี้ด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- การรับประทานยานี้พร้อมอาหารอาจช่วยลดการระคายเคืองของกระเพาะอาหารได้ 
- ระวังการใช้ยานี้กับผู้ป่วยโรคเบาหวาน โรคความดันโลหิตสูง ผู้ป่วยหัวใจล้มเหลว ผู้ป่วยต่อมไทรอยด์เป็นพิษ ผู้ป่วยลมชัก ผู้ที่มีเกลือโพแทสเซียมในเลือดต่ำ 
- หลังการใช้ยานี้แล้วอาการไม่ดีขึ้นให้รีบนำผู้ป่วยกลับมาพบแพทย์/มาโรงพยาบาลเพื่อแพทย์พิจารณาปรับการรักษา 
- หากมีอาการแพ้ยานี้เช่น อึดอัด/หายใจไม่ออก/หายใจลำบาก ตัวบวม ผื่นคันขึ้นเต็มตัว ให้หยุดใช้ยานี้ทันทีแล้วรีบพาผู้ป่วยมาพบแพทย์/มาโรงพยาบาลโดยเร็วทันที/ฉุกเฉิน 
- ปฏิบัติตัวตามคำแนะนำของแพทย์ หลีกเลี่ยงการสัมผัสสิ่งใดๆที่จะเป็นตัวกระตุ้นให้เกิดอาการหอบหืด 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเมทาโพรเทเรนอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เมทาโพรเทเรนอลมีปฏิกิริยาระหว่างยากับยาตัวอื่นอย่างไร? ///// 
ยาเมทาโพรเทเรนอลมีปฏิกิริยาระหว่างยากับยาตัวอื่นเช่น 
- การใช้ยาเมทาโพรเทเรนอลร่วมกับยา Amiodarone, Cisapride, Clozapine, Droperidol, Escitalopram, Methadone อาจก่อให้เกิดอาการหัวใจเต้นผิดจังหวะ การใช้ยาร่วมกันต้องอยู่ในความดูแลของแพทย์เพื่อให้แพทย์ได้มีการควบคุมการทำงานของหัวใจให้เป็นไปอย่างปกติอย่างใกล้ชิด หากไม่มีความจำเป็นใดๆควรหลีกเลี่ยงการใช้ยาร่วมกัน 
- ห้ามและหลีกเลี่ยงการใช้ยาเมทาโพรเทเรนอลร่วมกับยา Carvedilol, Nadolol ด้วยอาจทำให้เกิดภาวะหลอดลมตีบและแคบลง ส่งผลลดประสิทธิภาพในการรักษาของยาเมทาโพรเทเรนอล 
- การใช้ยาเมทาโพรเทเรนอลร่วมกับยา Pseudoephedrine, Phenylpropanolamine อาจเพิ่มอาการข้างเคียงต่อหัวใจเช่น หัวใจเต้นเร็ว ความดันโลหิตสูง หัวใจเต้นผิดจังหวะ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาเมทาโพรเทเรนอลร่วมกับยารักษาโรคเบาหวานเช่น Metformin อาจทำให้ประสิทธิภาพของยารักษาโรคเบาหวานด้อยลงไป หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาเมทาโพรเทเรนอลอย่างไร? ///// 
ควรเก็บยาเมทาโพรเทเรนอลภายใต้อุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// เมทาโพรเทเรนอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเมทาโพรเทเรนอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Orciprenaline  [2016,March19] 
http://www.drugs.com/cdi/metaproterenol.html  [2016,March19] 
https://www.mims.com/THAILAND/Home/GatewaySubscription/?generic=Orciprenaline  [2016,March19] 
http://www.drugs.com/imprints/bi-74-4169.html  [2016,March19] 
http://www.onlinedrugtest.info/generic-metaprel-information.html  [2016,March19] 
http://www.onlinedrugtest.info/generic-metaproterenol-sulfate-information.html  [2016,March19] 
http://www.drugs.com/drug-interactions/metaproterenol-index.html?filter=3&amp;generic_only=  [2016,March19]
