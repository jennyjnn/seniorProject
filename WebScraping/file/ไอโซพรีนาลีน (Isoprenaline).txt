ไอโซพรีนาลีน (Isoprenaline)
 ///// บทนำ ///// 
ยาไอโซพรีนาลีน(Isoprenaline หรืออีกชื่อคือ Isoproterenol)เป็นยาประเภท Beta 2-adrenergic agonist หรือ Sympathomimetics และมีโครงสร้างโมเลกุลใกล้เคียงกับยา Epinephrine     ทางคลินิกได้นำยาไอโซพรีนาลีนมารักษา ภาวะหัวใจเต้นช้า  ภาวะหัวใจหยุดเต้น และบางกรณีก็นำไปรักษาอาการหอบหืดอีกด้วย  อาจกล่าวได้ว่ายาไอโซพรีนาลีนเป็นยาช่วยชีวิตประเภทหนึ่งก็ได้  เราจะพบเห็นการใช้ยานี้ในห้องฉุกเฉิน และห้องไอซียู(ICU, Intensive care unit)ของโรงพยาบาล 
ยาไอโซพรีนาลีนมีรูปแบบเภสัชภัณฑ์เป็นยาฉีด  ผู้ป่วยที่ได้รับยานี้จะทำให้หัวใจมีแรงบีบตัวได้มากขึ้นจึงส่งผลให้ปริมาณเลือดออกจากหัวใจเพิ่มขึ้นเช่นกัน  นอกจากนั้น ตัวยานี้ยังสามารถออกฤทธิ์ทำให้กล้ามเนื้อเรียบบริเวณผนังหลอดลมคลายตัว มีผลให้หลอดลมขยายตัวและเปิดกว้าง  ข้อดีประการหนึ่งที่ทำให้ประสิทธิผลของยาไอโซพรีนาลีนเหนือกว่า ยาEpinephrine คือ ไม่ทำให้น้ำตาลในเลือดสูงเหมือนยา Epinephrine 
ข้อห้ามใช้และข้อควรระวังสำหรับการใช้ไอโซ พรีนาลีนที่ควรทราบมีดังนี้ เช่น 
- ห้ามใช้กับผู้แพ้ยานี้ 
- ห้ามใช้ยาไอโซพรีนาลีนขณะผู้ป่วยมีภาวะหัวใจเต้นเร็ว  เต้นผิดจังหวะ                        ผู้ที่มีภาวะหัวใจหยุดเต้นเนื่องจากได้รับพิษจากกลุ่มยาDigitalis รวมถึงผู้ป่วยขณะที่กำลังมีอาการกล้ามเนื้อหัวใจขาดเลือด 
- ยานี้ทำให้หัวใจมีแรงบีบตัวมากขึ้นก็จริง แต่ก็ส่งผลให้กล้ามเนื้อหัวใจต้องการออกซิเจนเป็นปริมาณมากขึ้นเช่นกัน  การใช้ยานี้มากเกินไปหรือผิดขนาดอาจทำให้เกิดภาวะหัวใจล้มเหลวตามมาได้ 
- โดยทั่วไป แพทย์จะให้ยาไอโซพรีนาลีนแก่ผู้ป่วยในขนาดต่ำที่สุด แต่ที่ก่อให้เกิดประสิทธิภาพทางการรักษาสูงที่สุด  การช่วยเหลือผู้ป่วยโดยการใช้ยานี้แพทย์ต้องใช้สัญญาณชีพ  อาทิเช่น  อัตราการเต้นของหัวใจ  ความดันโลหิต  ค่าออกซิเจนในเลือด   เป็นตัวบ่งบอกอาการว่าสภาพร่างกายผู้ป่วยพ้นขีดอันตรายแล้วหรือไม่ 
- สตรีมีครรภ์/ตั้งครรภ์  สตรีในภาวะให้นมบุตร  เด็ก  และผู้สูงอายุ เป็นกลุ่มเสี่ยงต่อการใช้ยานี้ที่จะเกิดผลข้างเคียงจากยานี้ที่รุนแรง  แพทย์เท่านั้นที่จะสามารถพิจารณาการใช้ยานี้กับผู้ป่วยกลุ่มนี้ได้อย่างเหมาะสมที่สุด 
- *ผู้ที่ได้รับยานี้เกินขนาด สามารถสังเกตได้จากอาการความดันโลหิตต่ำ หรือไม่ก็สูง  หัวใจเต้นเร็ว หรืออาจเกิดหัวใจเต้นผิดจังหวะ  ชีพจรเต้นผิดปกติ  เกิดภาวะกล้ามเนื้อหัวใจขาดเลือด  กรณีพบเห็นอาการเหล่านี้ ต้องรีบจ้งแพทย์/พยาบาล เพื่อการช่วยเหลือผู้ป่วยโดยเร็ว 
การให้ยาไอโซพรีนาลีนกับผู้ป่วย สามารถฉีดเข้าหลอดเลือดดำโดยตรง หรือหยดยาเข้าทางหลอดเลือดดำ  การให้ยาด้วยวิธีดังกล่าวต้องเจือจางยาด้วยสารละลาย Sodium chloride หรือ 5% Dextrose ตามคู่มือหรือคำแนะนำในเอกสารกำกับยา  ส่วนการฉีดไอโซพรีนาลีนเข้าใต้ผิวหนัง หรือเข้ากล้ามเนื้อ หรือฉีดเข้าหัวใจโดยตรง ไม่จำเป็นต้องเจือจางตัวยาด้วยสารละลายใดๆ 
สำหรับประเทศไทยเราจะพบเห็นยาไอโซพรีนาลีนถูกจัดจำหน่ายภายใต้ชื่อการค้าว่า “Isuprel”  และมีการใช้ยานี้แต่ในสถานพยาบาลเท่านั้น  ขนาดและวิธีการบริหารยานี้จะต้องเป็นไปตามคำสั่งแพทย์แต่ผู้เดียว 
 
 ///// ไอโซพรีนาลีนมีสรรพคุณ(คุณสมบัติ)อย่างไร? ///// 
ยาไอโซพรีนาลีนมีสรรพคุณ/ข้อบ่งใช้ เช่น 
- บำบัดภาวะหัวใจหยุดเต้นที่มีอาการไม่รุนแรง 
- บำบัดอาการหัวใจหยุดเต้นที่มีอาการรุนแรง ซึ่งแพทย์ต้องใช้ไฟฟ้าช่วยกระตุ้นให้หัวใจให้กลับมาทำงานเป็นปกติร่วมด้วย 
- ใช้เป็นยาขยายหลอดลมขณะที่ผู้ป่วยถูกวางยาสลบ 
- ใช้รักษาภาวะหัวใจเต้นช้าหลังจากได้รับการผ่าตัดหัวใจ 
- บำบัดรักษาอาการหัวใจเต้นผิดจังหวะ 
 
 ///// ไอโซพรีนาลีนมีกลไกการออกฤทธิ์อย่างไร? ///// 
ยาไอโซพรีนาลีนเป็นยาประเภท Sympathomimetics มีกลไกการออกฤทธิ์โดยตัวยาจะกระตุ้นสมองและหัวใจ ส่งผลให้หัวใจมีแรงบีบตัวได้มากขึ้น รวมถึงทำให้หลอดลมเกิดการขยายตัว ด้วยกลไกเหล่านี้ จึงเป็นที่มาของสรรพคุณ 
 
 ///// ไอโซพรีนาลีนมีรูปแบบการจัดจำหน่ายอย่างไร? ///// 
ยาไอโซพรีนาลีนมีรูปแบบการจัดจำหน่าย เป็น 
- ยาฉีดที่มีส่วนประกอบของ Isoprenaline ขนาด 0.2 มิลลิกรัม/มิลลิลิตร 
 
 ///// ไอโซพรีนาลีนมีขนาดบริหารยาอย่างไร? ///// 
ยาไอโซพรีนาลีน มีขนาดบริหารยา/ใช้ยา เช่น กรณีสำหรับบำบัดอาการหัวใจหยุดเต้น: 
ก.กรณีฉีดยาเข้าหลอดเลือดดำ: 
- ผู้ใหญ่: ฉีดยา 0.02–0.06 มิลลิกรัม โดยเจือจางตัวยาขนาด 0.2 มิลลิกรัมด้วยสารละลาย Sodium chloride 9 มิลลิลตร กรณีที่จำเป็น แพทย์อาจต้องให้ยาเพิ่มภายหลังอีก 0.01–0.2 มิลลิกรัม 
ข. กรณีฉีดยาเข้ากล้ามเนื้อ: 
- ผู้ใหญ่:	ไม่ต้องเจือจางตัวยา ให้ฉีดเข้ากล้ามเนื้อโดยตรงขนาด 0.2 มิลลิกรัม หากจำเป็น แพทย์อาจต้องให้ยาเพิ่มอีก 0.02– 1 มิลลิกรัม 
ค. กรณีฉีดยาเข้าใต้ผิวหนัง: 
- ผู้ใหญ่: ไม่ต้องเจือจางตัวยา ให้ฉีดเข้าใต้ผิวหนังโดยตรงขนาด 0.2 มิลลิกรัม หากจำเป็น แพทย์อาจต้องให้ยาเพิ่มอีก 0.15–0.2 มิลลิกรัม 
ง. กรณีฉีดยาเข้าหัวใจ: 
- ผู้ใหญ่:  ไม่ต้องเจือจางตัวยา ให้ฉีดเข้าหัวใจโดยตรงขนาด 0.02 มิลลิกรัม 
อนึ่ง: 
- เด็ก: ขนาดยานี้ในเด็ก อยู่ในดุลพินิจของแพทย์เป็นกรณีๆไป 
- การเตรียมยาฉีดนี้สำหรับผู้ป่วย ให้ทำตามคำแนะนำในเอกสารกำกับยา 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไอโซพรีนาลีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  หัวใจเต้นผิดจังหวะ  รวมทั้งกำลังกินยา/ใช้ยาอะไรอยู่ เพราะยาไอโซพรีนาลีนอาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารก จนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
ยาไอโซพรีนาลีนเป็นยาที่ใช้ในสถานพยาบาล/โรงพยาบาล และต้องใช้ภายใต้คำสั่งแพทย์เท่านั้น โอกาสที่จะลืมฉีดยาให้ผู้ป่วยจึงเป็นไปได้น้อยมาก 
 
 ///// ไอโซพรีนาลีนมีผลไม่พึงประสงค์อย่างไร? ///// 
ยาไอโซพรีนาลีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อสภาพจิตใจ:   เช่น กระสับกระส่าย  นอนไม่หลับ  วิตกกังวล  มีอาการหวาดกลัว  ตื่นเต้น 
- ผลต่อตา:   เช่น  ตาพร่า 
- ผลต่อระบบประสาท:   เช่น  วิงเวียน  ตัวสั่น  ปวดศีรษะ  หูดับ 
- ผลต่อระบบทางเดินอาหาร:   เช่น  คลื่นไส้ อาเจียน 
- ผลต่อระบบหัวใจและหลอดเลือด:  เช่น ชีพจรเต้นผิดปกติ  หัวใจเต้นเร็ว 
 
 ///// มีข้อควรระวังการใช้ไอโซพรีนาลีนอย่างไร? ///// 
มีข้อควรระวังการใช้ยาไอโซพรีนาลีน เช่น 
- ห้ามใช้ในผู้แพ้ยานี้ 
- ห้ามใช้ยานี้เกินขนาด ด้วยยานี้จะไปเพิ่มความต้องการออกซิเจนของกล้ามเนื้อหัวใจจนอาจส่งผลให้เกิดภาวะกล้ามเนื้อหัวใจขาดเลือด 
- ระวังการใช้ยานี้กับผู้ป่วยที่มีประวัติโรคหลอดเลือดหัวใจ และผู้ป่วยโรคไทรอยด์ฮอร์โมนสูง(ต่อมไทรอยด์เป็นพิษ) 
- การใช้ยานี้กับสตรีมีครรภ์  สตรีในภาวะให้นมบุตร  เด็ก และผู้สูงอายุ ต้องเป็นไปตามคำสั่งแพทย์แต่ผู้เดียว 
- เฝ้าระวังสัญญาณชีพของผู้ป่วยอย่างใกล้ชิดขณะใช้ยานี้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่งทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไอโซพรีนาลีนด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไอโซพรีนาลีนมีปฏิกิริยาระหว่างยากับยาตัวอื่นอย่างไร? ///// 
ยาไอโซพรีนาลีนมีปฏิกิริยาระหว่างยากับยาตัวอื่น เช่น 
- ห้ามใช้ยาใช้ยาไอโซพรีนาลีนร่วมกับยา Epinephrine, Digitalis, เพราะสามารถ                        ส่งผลทำให้หัวใจเต้นผิดจังหวะตามมา 
- ห้ามใช้ยาไอโซพรีนาลีนร่วมกับยารักษาโรคหัวใจกลุ่มเบต้า บล็อกเกอร์(Beta blocker)เพราะยากลุ่ม Beta blocker จะรบกวนและต่อต้านฤทธิ์ในการรักษาของยาไอโซพรีนาลีน 
 
 ///// ควรเก็บรักษาไอโซพรีนาลีนอย่างไร? ///// 
สามารถเก็บยาไอโซพรีนาลีนภายใต้อุณหภูมิ  20-25 องศาเซลเซียส(Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด  ความร้อนและความชื้น  เก็บยาให้พ้นมือเด็กและสัตว์เลี้ยง 
 
 ///// ไอโซพรีนาลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไอโซพรีนาลีน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Aleudrina, Asthpul, Iludrin , Isomenyl, Isoprenalin, Isoprenalina, Isoprenalina, Isoprenaline, Isoprenaline hydrochloride , Isoprenaline sulfate , Isoprenaline sulfaat, Isoprenalinsulfat , Isoprenalinum, Isopropydine, Isopropylnoradrenaline, Isoproterenol,  Isoproterenol hydrochloride, Isoproterenol sulfate , Isuprel  Neo-Epinine, Neodrenal , Proternol, Saventrine,  Win 5162 
 ///// บรรณานุกรม ///// 
https://www.accessdata.fda.gov/drugsatfda_docs/label/2013/010515s031lbl.pdf[2017,July22] 
https://en.wikipedia.org/wiki/Isoprenaline[2017,July22] 
http://www.mims.com/thailand/drug/info/isoprenaline/?type=brief&amp;mtype=generic[2017,July22]
