ไซพราซิโดน (Ziprasidone)
 ///// บทนำ ///// 
ยาไซพราซิโดน (Ziprasidone หรือ Ziprasidone hydrochloride หรือ Ziprasidone mesylate) เป็นยาที่ใช้บำบัดอาการทางจิตเภท  ซึ่งผู้ป่วยอาจมีอาการในหลายลักษณะ ตั้งแต่  คุ้มคลั่ง ประสาทหลอน ได้ยินเสียงแว่ว/หูแว่ว  รวมถึงมีภาวะ/โรคอารมณ์สองขั้วหรือที่เรียกว่าโรคไบโพลาร์(Bipolar disorder)   ยาไซพราซิโดนมีกลไกการออกฤทธิ์ที่สมองตรงบริเวณตัวรับ(Receptor)ที่มีชื่อเรียกว่า โดพามีน รีเซพเตอร์ (D2/Dopamine2 receptors) และ 5-เฮชที2A รีเซพเตอร์ (5-HT2A receptors, 5-hydroxytryptamine 2A receptors ) แล้วส่งผล เกิดการปรับสมดุลของสารสื่อประสาทอย่างเช่น โดพามีน  ได้อย่างเหมาะสม   รูปแบบเภสัชภัณฑ์ของยานี้ มีทั้งชนิดรับประทานและชนิดฉีด 
สำหรับยาไซพราซิโดนชนิดรับประทาน จะมีการดูดซึมจากระบบทางเดินอาหารเข้าสู่กระแสเลือดประมาณ 60%  จากนั้นเอนไซม์ในตับ จะคอยทำหน้าที่เปลี่ยนแปลงโครงสร้างของตัวยานี้อย่างต่อเนื่อง  ร่างกายจะต้องใช้เวลาประมาณ 7–10 ชั่วโมงเพื่อกำจัดยาไซพราซิโดนออกจากกระแสเลือด โดยผ่านทิ้งไปกับปัสสาวะและอุจจาระ  ด้วยกลไกทางเภสัชจลนศาสตร์ดังกล่าวเป็นเหตุให้ผู้ป่วยต้องรับประทานยานี้วันละ 2 ครั้ง เช้า-เย็น เพื่อสามารถควบคุมอาการทางจิตได้ตลอดทั้งวัน 
มีผู้ป่วยด้วยโรคประจำตัวบางประเภท จัดอยู่ในกลุ่มเสี่ยงและไม่เหมาะที่จะใช้ยาไซพราซิโดนเป็นอย่างยิ่งด้วยจะเกิดผลข้างเคียงรุนแรงจากยานี้  เช่น ผู้ป่วยโรคหัวใจล้มเหลวระดับรุนแรง  ผู้ที่หัวใจเต้นผิดปกติ  รวมถึงสตรีมีครรภ์/ตั้งครรภ์  และสตรีในภาวะให้นมบุตร 
ทางคลินิก ยังพบว่ายาไซพราซิโดนก่อให้เกิดภาวะยาตีกัน(ปฏิกิริยาระหว่างยา)กับยาหลายรายการ และถือเป็นข้อห้ามใช้ร่วมกัน โดยเฉพาะอย่างยิ่งกลุ่มยาต่อไปนี้ เช่นยา  Amiodarone,   Chlorpromazine, Disopyramide, ,Dofetilide, Dolasetron, Dronedarone, Droperidol, Gatifloxacin, Halofantrine, Ibutilide, Levomethadyl, Mefloquine,  Mesoridazine, Moxifloxacin, Pentamidine, Pimozide, Probucol, Procainamide,  Quinidine, Sotalol, Sparfloxacin, Tacrolimus, และThioridazine เป็นต้น 
นอกจากนี้ แพทย์จะต้องขอความร่วมมือจากญาติให้ช่วยเฝ้าระวังสังเกตผู้ป่วยว่าระหว่างได้รับยาไซพราซิโดน ผู้ป่วยมีพฤติกรรมทำร้ายตนเองหรือไม่ เพราะเป็นอาการที่อันตราย  กรณีที่พบเห็นอาการดังกล่าว ควรต้องรีบพาผู้ป่วยมาพบแพทย์/มาโรงพยาบาลโยเร็ว ไม่ต้องรอถึงวันแพทย์นัด เพื่อแพทย์พิจารณาหาแนวทางการรักษาและป้องกันโดยเร็ว 
ผู้ที่รับยาไซพราซิโดนอาจได้รับผลข้างเคียงจากการใช้ยานี้บางประการ เช่น  วิงเวียนคล้ายจะเป็นลม  อาการข้างเคียง(ผลข้างเคียง)เหล่านี้จะทวีความรุนแรงมากยิ่งขึ้นหากผู้ป่วยได้รับเครื่องดื่มประเภทแอลกอฮอล์เป็นส่วนผสม และถือเป็นข้อห้ามมิให้ผู้ป่วยทางจิตเวชที่รวมถึงผู้ป่วยจิตเภทดื่มเครื่องดื่มดังกล่าว   นอกจากนี้ผู้ป่วยยังอาจ     มีความสามารถในการทนอุณหภูมิในสภาพที่ร้อนๆได้ไม่ดีเหมือนเดิม จึงไม่ควรปล่อยให้ผู้ป่วยอยู่ในที่ที่มีอากาศร้อนอบอ้าวเป็นเวลานานๆ ด้วยจะทำให้ผู้ป่วยเป็นลมได้ง่าย 
ตัวยาไซพราซิโดน ยังทำให้ระบบภูมิคุ้มกันต้านทานโรคของร่างกายอ่อนแอลงจนทำให้ผู้ป่วยเสี่ยงต่อการติดเชื้อโรคต่างๆได้ง่าย จึงไม่ควรนำผู้ป่วยที่ใช้ยานี้ไปอยู่ในบริเวณที่มีผู้คนแออัด  เช่น ห้างสรรพสินค้า 
ระหว่างที่ใช้ยาไซพราซิโดน ผู้ป่วยต้องมารับการตรวจร่างกาย/มาโรงพยาบาลตามที่แพทย์นัดหมายเป็นระยะๆ และอาจได้รับการตรวจระดับน้ำตาลในเลือดว่าสูงเกินปกติหรือไม่  ด้วยจัดเป็นอาการข้างเคียงอีกหนึ่งประการของยานี้ 
*ผู้ที่ได้รับยาไซพราซิโดนเกินขนาดจะพบอาการผิดปกติหลายอย่าง ที่เด่นชัด อาทิเช่น พูดจาไม่ชัด  เกิดความดันโลหิตสูง  ง่วงนอน  ตัวสั่น  และมีอาการวิตกกังวล  กรณีมีอาการเหล่านี้  ต้องรีบนำตัวผู้ป่วยส่งโรงพยาบาลโดยเร็ว  ซึ่งโดยทั่วไป แพทย์จะช่วยเหลือรักษาพยาบาลโดยใช้ยาถ่านกัมมันต์ พร้อมกับยาระบาย(ยาแก้ท้องผูก) และ/หรือกระตุ้นให้อาเจียนเพื่อกำจัดยานี้ออกจากกระเพาะอาหาร    จากนั้นจะให้ออกซิเจนเพื่อช่วยให้ร่างกายผู้ป่วยกลับมาเป็นปกติโดยเร็ว 
การใช้ยาไซพราซิโดน ส่วนมากต้องเริ่มที่สถานพยาบาลและอาจกล่าวได้ว่า ยานี้มีข้อห้าม-ข้อควรระวังที่ต้องพิจารณาหลายประการ  เพื่อความปลอดภัยของผู้ป่วย จึงจำเป็นต้องได้รับการตรวจคัดกรองจากแพทย์ก่อนที่จะใช้ยานี้เสมอ  ซึ่งในประเทศเราจะพบเห็นการจัดจำหน่ายยาไซพราซิโดนภายใต้ชื่อการค้าว่า Zeldox 
 
 ///// ไซพราซิโดนมีสรรพคุณ(คุณสมบัติ)อย่างไร? ///// 
ยาไซพราซิโดนมีสรรพคุณ/ข้อบ่งใช้ เช่น 
- รักษาอาการทางจิตเภทและ 
- รักษาอาการไบโพลาร์/โรคอารมณ์สองขั้ว 
 ///// ไซพราซิโดนมีกลไกการออกฤทธิ์อย่างไร? ///// 
ตัวยาไซพราซิโดน  มีกลไกการออกฤทธิ์ที่ตัวรับ(Receptor)ในสมองที่ชื่อ  D2 receptor และ 5-HT2A receptor  จึงก่อให้เกิดการปรับสมดุลของปริมาณ/ระดับ สารสื่อประสาทในระบบประสาท/สมอง ให้กลับมาใกล้เคียงกับระดับปกติ  จึงส่งผลให้อาการผู้ป่วยดีขึ้น 
 
 ///// ไซพราซิโดนมีรูปแบบการจัดจำหน่ายอย่างไร? ///// 
ยาไซพราซิโดนมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วยตัวยา Ziprasidone ขนาด 20 , 40 , 60, และ 80 มิลลิกรัม/แคปซูล 
- ยาฉีด:  ซึ่งใช้เฉพาะในสถานพยาบาลเท่านั้น จึงขอไม่กล่าวถึงในบทความนี้ 
 
 ///// ไซพราซิโดนมีขนาดรับประทานอย่างไร? ///// 
ยาไซพราซิโดนมีขนาดรับประทาน เช่น 
ก.	สำหรับบำบัดอาการทางจิตเภท (Schizophrenia): 
- ผู้ใหญ่: เริ่มรับประทานยาครั้งละ 20 มิลลิกรัม วันละ 2 ครั้ง เช้า-เย็น  แพทย์อาจปรับขนาดรับประทานทุก 2 วันตามการตอบสนองต่อยาของผู้ป่วย  โดยขนาดรับประทานสูงสุดไม่เกิน 100 มิลลิกรัม วันละ 2 ครั้ง เช้า-เย็น 
ข.	สำหรับบำบัดอาการไบโพลาร์/อารมณ์สองขั่ว (Bipolar disorder): 
- ผู้ใหญ่: เริ่มรับประทานยาครั้งละ 40 มิลลิกรัม วันละ 2 ครั้ง เช้า-เย็น  หลังการรับประทานยาที่ขนาดเริ่มต้นไปแล้ว 2 วัน  แพทย์อาจปรับขนาดรับประทานเป็น 60 หรือ 80 มิลลิกรัม วันละ 2 ครั้ง   ทางคลินิก  พบว่า การใช้ยาขนาด 40–80 มิลลิกรัม เป็นขนาดรับประทานที่มีประสิทธิภาพในการรักษาโรคไบโพลาร์ 
อนึ่ง: 
- ควรรับประทานยานี้พร้อมอาหาร 
- ห้ามรับประทานยานี้พร้อมกับเครื่องดื่มที่มีแอลกอฮอล์เป็นส่วนประกอบ 
- กรณีผู้ป่วยมีอาการทางจิตเภทแบบเฉียบพลัน  แพทย์อาจตัดสินใจใช้ยาไซพราซิโดนชนิดฉีดเข้ากล้ามเนื้อ เพื่อช่วยเหลือผู้ป่วยได้รวดเร็วยิ่งขึ้น 
- เด็ก:   ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                                    ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไซพราซิโดน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น   โรคหัวใจ  โรคตับ   โรคไต  โรคเบาหวานรวมทั้งกำลังกินยา/ใช้ยาอะไรอยู่  เพราะยาไซพราซิโดน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไซพราซิโดน สามารถให้ผู้ป่วยรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มปริมาณยาเป็น 2 เท่า ให้รับประทานในขนาดปกติ 
แต่อย่างไรก็ดี กรณีหยุดรับประทานยาไซพราซิโดนทันที อาจเกิดอาการถอนยาตามมา 
 ///// ไซพราซิโดนมีผลไม่พึงประสงค์อย่างไร? ///// 
ยาไซพราซิโดนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบการเผาผลาญพลังงานของร่างกาย: เช่น  คอเลสเตอรอลในเลือดสูง ร่างกายเกิดภาวะขาดน้ำ   กระหายน้ำมากขึ้น  น้ำตาลในเลือดสูง  หิวอาหารบ่อย  เกลือโปแตสเซียม/โพแทสเซียมในเลือดต่ำ 
- ผลต่อระบบประสาท:   เช่น  ปวดศีรษะ  ง่วงนอน  วิงเวียน  ตัวสั่น  อุณหภูมิร่างกายสูงขึ้น 
- ผลต่อระบบทางเดินอาหาร:    เช่น  ท้องผูกหรือท้องเสีย  ปากแห้ง  คลื่นไส้  ลิ้นแข็ง  อาเจียน    เบื่ออาหาร   ท้องอืด  กระเพาะอาหารอักเสบ   เลือดออกทาง  ช่องทวารหนัก/  อุจจาระเป็นเลือด 
- ผลต่อระบบทางเดินหายใจ:   เช่น   เกิดช่องทางเดินหายใจอักเสบ/โรคติดเชื้อระบบทางเดินหายใจได้ง่าย   ไอ   เยื่อจมูกอักเสบ  เกิดแผลในคอ  ปอดบวม 
- ผลต่อหัวใจ:  เช่น  มีอาการเจ็บหน้าอก  หัวใจเต้นเร็ว  ความดันโลหิตต่ำหรือไม่ก็สูง  ชีพจรเต้นผิดปกติ  หัวใจเต้นช้า  กล้ามเนื้อหัวใจขาดเลือด  หัวใจเต้นผิดจังหวะ  มือ-เท้าบวม 
- ผลต่อผิวหนัง:  เช่น  เกิดผื่นคัน  ผื่นผิวหนังอักเสบ      ผิวหนังเกิดผื่นแพ้แสงแดดง่าย  เหงื่อออกมาก  ผมร่วง 
- ผลต่อสภาพจิตใจ:  เช่น   กระสับกระส่าย  นอนไม่หลับ  ตัวสั่น  วิตกกังวล  ฝันร้าย  นอนละเมอ 
- ผลต่อตา:  เช่น  ตาพร่า  การมองภาพไม่ชัดเจน 
- ผลต่อกล้ามเนื้อและกระดูก:   เช่น  ปวดกล้ามเนื้อ  เป็นตะคริว  ข้อเข่ามีอาการผิดปกติ 
- ผลต่อระบบสืบพันธุ์และระบบทางเดินปัสสาวะ:  เช่น  ปัสสาวะไม่ออก/ปัสสาวะขัด  ประจำเดือนขาด(ในสตรี)  ปัสสาวะบ่อย  ปัสสาวะมีเลือดปน/ปัสสาวะเป็นเลือด 
- ผลต่อระบบเลือด:  เช่น  เกิดภาวะเลือดจาง/โลหิตจาง 
- ผลต่อตับ:   เช่น  เอนไซม์การทำงานของตับในเลือดสูงขึ้น 
- ผลต่อระบบภูมิคุ้มกันต้านทานโรคของร่างกาย:   เช่น  มีการติดเชื้อได้ง่าย 
 
 ///// มีข้อควรระวังการใช้ไซพราซิโดนอย่างไร? ///// 
มีข้อควรระวังการใช้ยาไซพราซิโดน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก 
- ห้ามใช้ยานี้กับผู้ป่วยมีประวัติป่วยด้วยโรคหัวใจเต้นผิดจังหวะ 
- ห้ามปรับขนาดรับประทานด้วยตนเอง 
- ห้ามหยุดรับประทานยานี้โดยมิได้ขอคำปรึกษาจากแพทย์ 
- ระวังการใช้ยานี้กับผู้ป่วย  โรคเบาหวาน  ผู้ป่วยโรคตับ  โรคไต   โรคความดันโลหิตสูง  โรคความดันโลหิตต่ำ   ผู้ป่วยโรคลมชัก  ผู้ป่วยอัลไซเมอร์  ผู้ป่วยความจำเสื่อม 
- การรับประทานยานี้พร้อมเครื่องดื่มที่มีแอลกอฮอล์ จะก่อให้เกิดอาการวิงเวียนมากและทำให้อุณหภูมิในร่างกายสูงขึ้น 
- ปฏิบัติตามคำแนะนำของ แพทย์ พยาบาล เภสัชกร และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไซพราซิโดนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆ   เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ รวมถึงควรปรึกษาเภสัชกรประจำร้านขายยาก่อนซื้อยาใช้เองทุกครั้ง 
 
 ///// ไซพราซิโดนมีปฏิกิริยาระหว่างยากับยาตัวอื่นอย่างไร? ///// 
ยาไซพราซิโดนมีปฏิกิริยาระหว่างยากับยาตัวอื่น เช่น 
- ห้าม/หลีกเลี่ยงการใช้ยาไซพราซิโดนร่วมกับยา Amiodarone  ด้วยจะทำให้เกิดอาการหัวใจเต้นผิดจังหวะตามมา 
- ห้าม/หลีกเลี่ยงการใช้ยาไซพราซิโดนร่วมกับยา Ketoconazole  เพราะอาจทำให้ผู้ป่วยได้รับผลข้างเคียงจากไซพราซิโดนมากขึ้น 
- ห้ามการใช้ยาไซพราซิโดนร่วมกับยา Carbamazepine  ด้วยทำให้ประสิทธิภาพ   การรักษาของยาไซพราซิโดนด้อยลง 
 ///// ควรเก็บรักษาไซพราซิโดนอย่างไร? ///// 
ควรเก็บยาไซพราซิโดน ในช่วงอุณหภูมิ 15–30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 ///// ไซพราซิโดนมีชื่ออื่นอีกไหม? ผลิตจากบริษัทอะไรบ้าง? ///// 
ยาไซพราซิโดน ที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Geodon, Zipsydon,Azona 
 ///// บรรณานุกรม ///// 
http://www.mims.com/thailand/drug/info/ziprasidone/?type=brief&amp;mtype=generic[2017,May20] 
https://en.wikipedia.org/wiki/Ziprasidone#Pharmacokinetics [2017,May20] 
https://www.drugs.com/cdi/ziprasidone.html[2017,May20] 
http://www.pfizer.ca/sites/g/files/g10017036/f/201411/Clean%285%29.pdf[2017,May20] 
https://www.drugs.com/drug-interactions/ziprasidone-index.html?filter=3&amp;generic_only=[2017,May20]
