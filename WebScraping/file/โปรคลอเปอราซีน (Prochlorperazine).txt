โปรคลอเปอราซีน (Prochlorperazine)
 ///// บทนำ ///// 
ยาโปรคลอเปอราซีน (Prochlorperazine) เป็นยาในกลุ่ม Phenothiazine การออกฤทธิ์ทางเภสัชวิทยาของยานี้มีลักษณะที่เรียกว่า Dopamine (D2) receptor antagonist ยาโปรคลอเปอราซีนถูกนำมาใช้เป็นยารักษาการคลื่นไส้อาเจียนและการวิงเวียน ยานี้ยังมีฤทธิ์แรงกว่ายา Chlorpera zine ซึ่งเป็นยาที่อยู่ในกลุ่มเดียวกันประมาณ 10 - 20 เท่า นอกจากนี้ยาโปรคลอเปอราซีนยังถูกนำมารักษาอาการปวดศีรษะไมเกรนได้อีกด้วย 
ผู้ป่วยที่ได้รับยาโปรคลอเปอราซีนอาจมีอาการข้างเคียง (ผลข้างเคียง) เกิดขึ้นต่อระบบการทำงานที่สำคัญๆของร่างกายเช่น ส่งผลต่อระบบประสาทให้มีอาการง่วงนอนหรือวิงเวียน มีผลต่อการทำงานของลำไส้โดยกระตุ้นให้เกิดภาวะท้องเสีย ผลต่อตับทำให้ท่อทางเดินน้ำดีอุดตันกระตุ้น ให้เกิดภาวะ Leukopenia (เม็ดเลือดขาวต่ำ) ของระบบเลือดหรือทำให้มีความดันโลหิตต่ำ หรือบางครั้งยานี้ก็ทำให้ริมฝีปากลอกได้ มีข้อสันนิษฐานว่ายานี้อาจเพิ่มความเสี่ยงภาวะหัวใจล้มเหลว และเป็นต้นเหตุของการเสียชีวิต (ตาย) ในผู้สูงอายุหลังใช้ยาโปรคลอเปอราซีน 
ทางคลินิกแนะนำให้หลีกเลี่ยงการใช้ยาโปรคลอเปอราซีนกับสตรีตั้งครรภ์และสตรีที่อยู่ในภาวะให้นมบุตร 
กรณีที่ผู้ป่วยมีโรคประจำตัวอื่นแพทย์มักจะสอบถามและใช้เป็นข้อมูลประกอบก่อนการสั่งจ่ายยาโปรคลอเปอราซีน ด้วยการใช้ยาโปรคลอเปอราซีนกับผู้ป่วยที่มีโรคประจำตัว อาจทำให้อาการโรคดังกล่าวกำเริบขึ้นได้เช่น โรคกล้ามเนื้อหัวใจขาดเลือด โรคโลหิตจาง โรคเบาหวาน โรคตับแข็ง โรคความดันโลหิตสูง โรคความดันโลหิคต่ำ โรคต่อมลูกหมากโต โรคความจำเสื่อม โรคพาร์กินสัน หรือแม้แต่การใช้ยานี้กับผู้ที่ติดสุราก็ต้องระมัดระวังเรื่องการติดยาที่อาจเกิดขึ้นได้ เช่นกัน 
รูปแบบยาแผนปัจจุบันของยาโปรคลอเปอราซีนที่สามารถพบเห็นได้จะเป็นยาชนิดรับประทาน ยาเหน็บทวารหนัก และยาฉีด ซึ่งเมื่อตัวยาเข้าสู่กระแสเลือดก็จะเข้ารวมตัวกับพลาสมาโปรตีนประมาณ 91 - 99% จากนั้นตัวยาจะถูกส่งไปที่ตับและเกิดกระบวนการเปลี่ยนแปลงโครงสร้างโมเลกุลก่อนที่จะถูกขับออกจากร่างกายโดยผ่านไปกับอุจจาระและปัสสาวะ 
มีข้อมูลของการใช้ยาโปรคลอเปอราซีนอีกมากมายที่ผู้บริโภค/ผู้ป่วยสามารถสอบถามได้จากแพทย์ผู้รักษาหรือจากเภสัชกรทั้งในสถานพยาบาลและที่ประจำร้านขายยาได้โดยทั่วไป 
อนึ่ง ชื่ออื่นของยาโปรคลอเปอราซีนได้แก่ Compazine, Stemzine, Buccastem, Steme til, Phenotil 
 ///// โปรคลอเปอราซีนมีสรรพคุณ (คุณสมบัติ) อย่างไร? ///// 
ยาโปรคลอเปอราซีนมีสรรพคุณ/ข้อบ่งใช้เช่น 
- บำบัดอาการคลื่นไส้และอาเจียน (Nausea/Vomiting) 
- บำบัดอาการวิตกกังวล (Anxiety) 
- รักษาอาการทางจิตประสาท/โรคจิต (Psychosis) 
 ///// โปรคลอเปอราซีนมีกลไกการออกฤทธิ์อย่างไร? ///// 
ยาโปรคลอเปอราซีนมีกลไกการออกฤทธิ์ดังต่อไปนี้ 
- ปิดกั้นการทำงานของตัวรับ (Receptor) ในสมองที่มีชื่อว่า D2 Somatodendritic autore ceptor ที่เกี่ยวข้องกับสารสื่อประสาทที่ชื่อ Dopamine จนเกิดปฏิกิริยาต่อเนื่องและส่งผลต่อการหลั่งสารสื่อประสาท Dopamine 
- ปิดกั้นการกระจายตัวของสาร Dopamine ในส่วนของสมองที่ถูกเรียกว่า Chemoreceptor trigger zone/ส่วนของสมองที่เกี่ยวข้องกับอาการคลื่นไส้อาเจียน 
- ปิดกั้นการทำงานของสารสื่อประสาทประเภท Anticholinergic รวมถึงปิดกั้นตัวรับประเภท Alpha-adrenergic receptors ที่ทำงานเกี่ยวข้องกับประสาทอัตโนมัติ มีผลให้รู้สึกง่วงนอน และเกิดภาวะคลายตัวของกล้ามเนื้อ รวมถึงมีความดันโลหิตต่ำ 
จากกลไกที่กล่าวมาทั้งหมดจึงส่งผลให้ยาโปรคลอเปอราซีนมีฤทธิ์ในการรักษาตามสรรพคุณ 
 ///// โปรคลอเปอราซีนมีรูปแบบการจัดจำหน่ายอย่างไร? ///// 
สำหรับประเทศไทยจะพบเห็นการใช้ยาโปรคลอเปอราซีนในรูปแบบยาเม็ดชนิดรับประทาน ขนาด 5 มิลลิกรัม/เม็ด 
 ///// โปรคลอเปอราซีนมีขนาดรับประทานอย่างไร? ///// 
ยาโปรคลอเปอราซีนมีขนาดรับประทานขึ้นกับอาการของแต่ละโรค การใช้ยานี้และชนาดยานี้จึงอยู่ในดุลพินิจของแพทย์ผู้รักษาเป็นกรณีไป ในบทความนี้ขอยกตัวอย่างดังนี้เช่น 
ก. สำหรับบำบัดอาการคลื่นไส้ อาเจียน และอาการทางจิต: 
- ผู้ใหญ่: รับประทานครั้งละ 5 - 10 มิลลิกรัมวันละ 3 - 4 ครั้ง 
ข. สำหรับบำบัดอาการวิตกกังวล: 
- ผู้ใหญ่: รับประทานครั้งละ 5 มิลลิกรัมวันละ 3 - 4 ครั้ง 
*อนึ่ง 
- สามารถรับประทานยานี้ก่อนหรือพร้อมอาหารก็ได้ 
- เด็ก: ขนาดการใช้ยานี้ในเด็กควรต้องอยู่ในดุลยพินิจของแพทย์ผู้รักษาเท่านั้น 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาโปรคลอเปอราซีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาโปรคลอเปอราซีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆและ /หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโปรคลอเปอราซีนสามารถรับประทานเมื่อนึกขึ้นได้ ถ้าเวลาใกล้เคียง กับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็นสองเท่า 
อย่างไรก็ตามเพื่อประสิทธิผลของการรักษาควรรับประทานยาโปรคลอเปอราซีนตรงเวลา 
 ///// โปรคลอเปอราซีนมีผลไม่พึงประสงค์อย่างไร? ///// 
ยาโปรคลอเปอราซีนอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น อาจพบอาการตัวเหลือง หัวใจเต้นผิดจังหวะ ความดันโลหิตต่ำ มีภาวะของเม็ดเลือดผิด ปกติเช่น Leukopenia/เม็ดเลือดขาวต่ำ Thrombocytopenia/เกล็ดเลือดต่ำ นอกจากนี้ยังอาจพบอาการปากแห้ง ตาพร่า ต้อหิน ปัสสาวะคั่ง/ปัสสาวะไม่ออก เต้านมโต รวมถึงอาจเกิดภาวะกด การทำงานของไขกระดูก/ไขกระดูกทำงานต่ำลง 
 ///// มีข้อควรระวังการใช้โปรคลอเปอราซีนอย่างไร? ///// 
มีข้อควรระวังการใช้ยาโปรคลอเปอราซีนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- ห้ามใช้ยานี้กับเด็กผู้สูงอายุโดยไม่มีคำสั่งจากแพทย์ 
- ห้ามปรับขนาดรับประทานหรือหยุดการใช้ยานี้ด้วยตนเอง 
- ห้ามใช้ยาที่เปลี่ยนสภาพไปจากเดิม 
- ห้ามใช้ยานี้กับผู้ป่วยด้วยโรคซึมเศร้า ผู้ที่มีภาวะไขกระดูกไม่ทำงาน ผู้ป่วยกลุ่ม Pheochro mocytoma และเนื้องอกสมองชนิด Prolactin-dependent tumour 
- ระวังการใช้ยานี้กับผู้ป่วยโรคความดันโลหิตต่ำ ผู้ป่วยโรคลมชัก ผู้ป่วยโรคตับ โรคไต ผู้ป่วยด้วยโรคหลอดเลือดในสมอง ผู้ป่วยโรคต้อหิน 
- หลีกเลี่ยงการขับขี่ยวดยานพาหนะและ/หรือทำงานกับเครื่องจักรในระหว่างที่ใช้ยานี้ด้วยตัวยาทำให้เกิดอาการวิงเวียน 
- ระวังการใช้ยานี้กับผู้ป่วยโรคไทรอยด์ฮอร์โมนต่ำ/ภาวะขาดไทรอยด์ฮอร์โมน ผู้ป่วยโรคกล้ามเนื้ออ่อนแรง ผู้ป่วยโรคต่อมลูกหมากโต ผู้ที่มีภาวะปัสสาวะขัด 
- หยุดการใช้ยานี้ทันทีถ้าพบอาการแพ้ยาเช่น แน่นหน้าอก หายใจไม่ออก/หายใจลำบาก มีผื่นขึ้นตามตัว ใบหน้า-ลิ้น-คอ มีอาการบวม 
- หากใช้ยานี้ตามระยะเวลาพอสมควรแล้วอาการไม่ดีขึ้น ให้กลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโปรคลอเปอราซีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โปรคลอเปอราซีนมีปฏิกิริยาระหว่างยากับยาตัวอื่นอย่างไร? ///// 
ยาโปรคลอเปอราซีนมีปฏิกิริยาระหว่างยากับยาตัวอื่นเช่น 
- การใช้ยาโปรคลอเปอราซีนร่วมกับ Tramadol อาจเกิดความเสี่ยงของการเกิดลมชัก หากไม่มีความจำเป็นใดๆควรหลีกเลี่ยงการใช้ยาร่วมกัน 
- หลีกเลี่ยงการใช้ยาโปรคลอเปอราซีนร่วมกับยา Propoxyphene ด้วยอาจทำให้ผู้ป่วยได้รับอาการข้างเคียงจากยาทั้งสองชนิดเพิ่มขึ้นเช่น เกิดอาการง่วงนอน วิงเวียนคล้ายจะเป็นลม หัวใจ เต้นผิดจังหวะ เป็นต้น 
- การใช้ยาโปรคลอเปอราซีนร่วมกับยา Sotalol, Droperidol อาจก่อให้เกิดอาการหัวใจเต้นผิดจังหวะ เพื่อเป็นการป้องกันอาการดังกล่าวจึงควรหลีกเลี่ยงการใช้ยาร่วมกัน 
- ห้ามรับประทานยาโปรคลอเปอราซีนร่วมกับเครื่องดื่มที่มีแอลกอฮอล์เป็นส่วนประกอบด้วย จะทำให้เกิดอาการเดินเซ ลมชัก วิงเวียนคล้ายจะเป็นลม หรืออาจเกิดภาวะโคม่าได้ 
 ///// ควรเก็บรักษาโปรคลอเปอราซีนอย่างไร? ///// 
ควรเก็บยาโปรคลอเปอราซีนในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โปรคลอเปอราซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาโปรคลอเปอราซีนที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Prochlorperazine  [2016,Jan9] 
http://www.drugs.com/cdi/prochlorperazine.html  [2016,Jan9] 
http://www.drugbank.ca/drugs/db00433  [2016,Jan9] 
http://www.mims.com/THAILAND/Home/GatewaySubscription/?generic=Prochlorperazine  [2016,Jan9] 
http://www.mims.com/India/drug/info/prochlorperazine/?type=full&amp;mtype=generic#Dosage  [2016,Jan9] 
http://www.healthcentral.com/nausea-vomiting/medications/prochlorperazine-maleate-oral-6269/dosage/  [2016,Jan9] 
http://www.drugs.com/drug-interactions/prochlorperazine-index.html?filter=3&amp;generic_only=  [2016,Jan9]
