สตรอนเทียม แรนนีเลท (Strontium ranelate)
 ///// บทนำ ///// 
สตรอนเทียม(Strontium สัญญลักษณ์คือ Sr) เป็นธาตุชนิดหนึ่งที่อยู่หมู่เดียวกันกับธาตุแคลเซียม(Calcium) ทำให้สตรอนเทียมสามารถถูกดูดซึมเข้าสู่กระดูกได้ดีคล้ายกับแคลเซียม   สำหรับตัวยาสตรอนเทียม แรนนีเลท(Strontium ranelate) ในทางเคมีจัดเป็นสารประกอบประเภทเกลือ(สารประกอบที่เกิดจากสารที่เป็นกรดและเป็นด่างรวมตัวกัน)  การแพทย์แผนปัจจุบันได้ใช้ยาสตรอนเทียม แรนนีเลทมารักษาภาวะ/โรคกระดูกพรุนในสตรีหลังหมดประจำเดือน (วัยหมดประจำเดือน)ด้วยยานี้จะช่วยลดความเสี่ยงของกระดูกสันหลังและกระดูกสะโพกหัก  พื้นฐานโครงสร้างกระดูกของมนุษย์ประกอบด้วยเซลล์กระดูก 3 ชนิด คือ 
1. ออสติโอบลาสต์(Osteoblast)  มีหน้าที่ลำเลียงแร่ธาตุต่างๆเข้ามาในกระดูก กับตัวและสังเคราะห์เป็นเนื้อกระดูกรุ่นใหม่ 
2. ออสติโอไซด์(Osteocyte)  เป็นเซลล์ที่เจริญต่อจากออสติโอบลาสต์ขึ้นมาเป็นเซลล์กระดูกที่เจริญเติบโตเต็มที่ 
3. ออสติโอคลาสต์(Osteoclast)  เป็นเซลล์กระดูกที่คอยกร่อนหรือทำลายเนื้อกระดูกเพื่อให้โครงสร้างกระดูกอยู่ในสมดุลและให้มีลักษณะเหมาะสมเข้ารูปร่าง/โครงสร้างในการทำงาน 
กลไกการเกิดกระดูกพรุน เกิดจากการทำงานของเซลล์กระดูกออสติโอคลาสต์ทำงานมากกว่าเซลล์กระดูกออสติโอบลาสต์  สตรอนเทียม แรนนีเลทจะเข้าสนับสนุนการทำงานของเซลล์ออสติโอบลาสต์ ซึ่งทำให้ภาวะกระดูกพรุนของร่างกายฟื้นสภาพและมีมวลกระดูกที่สมบูรณ์ขึ้น 
เภสัชภัณฑ์ของยาสตรอนเทียม แรนนีเลท เป็นยาแบบรับประทานซึ่ง
จะถูกดูดซึมจากระบบทางเดินอาหารเข้าสู่กระแสเลือดได้เพียง 25%  ร่างกายต้องใช้เวลาถึงประมาณ 60 ชั่วโมงเพื่อทำลายยาชนิดนี้ และถูกขับทิ้งไปกับปัสสาวะและอุจจาระ 
อย่างไรก็ตาม มีข้อห้ามใช้บางประการที่ทำให้ผู้ป่วยบางกลุ่มไม่สามารถใช้ยาสตรอนเทียม แรนนีเลทได้ เช่น 
- ผู้ที่แพ้ยานี้ หรือแพ้ส่วนประกอบในสูตรตำรับของสตรอนเทียม แรนนีเลท 
- ผู้ที่มีลิ่มเลือดเกาะตัวในหลอดเลือด 
- กลุ่มผู้ป่วยติดเตียง ต้องนอนพักอย่างเดียวไม่สามารถเคลื่อนไหวร่างกายได้อย่างปกติ 
- ผู้ที่มีภาวะกล้ามเนื้อหัวใจขาดเลือด  ผู้ป่วยโรคหลอดเลือดในสมอง  และผู้ป่วด้วยโรคของหลอดเลือดแดงส่วนปลาย(หลอดเลือดของแขน/ขา) 
- ผู้ป่วยความดันโลหิตสูงที่ยังไม่สามารถควบคุมอาการได้ 
ผู้ป่วยกลุ่มดังกล่าวข้างต้นล้วนเสี่ยงต่ออาการกำเริบของโรคหากได้รับยาสตรอนเทียม แรนนีเลท  นอกจากนี้สตรีมีครรภ์/ตั้งครรภ์ และสตรีในภาวะให้นมบุตรก็อยู่ในกลุ่มห้ามใช้ยาชนิดนี้  ด้วยตัวยาสามารถส่งผลกับตัวทารกได้โดยตรง  การบริโภคยานี้ต้องอยู่ภายใต้คำสั่งแพทย์ 
*การบริโภคยานี้เกินขนาดจะด้วยความตั้งใจหรือไม่ก็ตาม อาจทำให้ร่างกายได้รับผลกระทบหรือผลข้างเคียงต่างๆตามมา  กรณีรับประทานสตรอนเทียม แรนนีเลทเกินขนาด ในทางคลินิกมีข้อแนะนำให้ผู้ป่วยรับประทานตามด้วยนมหรือยาลดกรดเพื่อลดการดูดซึมของยาสตรอนเทียม แรนนีเลท 
สำหรับประเทศไทย ยาชนิดนี้ถูกกำหนดให้เป็นยาควบคุมพิเศษและ ยาอันตราย  การใช้ยาสตรอนเทียม แรนนีเลทด้วยวัตถุประสงค์ใดๆก็ตามจะต้องอยู่ภายใต้การกำกับดูแลของแพทย์แต่ผู้เดียว 
 
 ///// สตรอนเทียม แรนนีเลทมีสรรพคุณ(คุณสมบัติ)อย่างไร? ///// 
ยาสตรอนเทียม แรนนีเลทมีสรรพคุณ/ข้อบ่งใช้ เช่น 
- ใช้บำบัดอาการของโรคกระดูกพรุนทั้งสตรีและบุรุษ 
- ลดความเสี่ยงของภาวะกระดูกหักง่าย โดยเฉพาะอย่างยิ่งกระดูกสันหลังและ	  กระดูกสะโพก 
 
 ///// สตรอนเทียม แรนนีเลทกลไกการออกฤทธิ์อย่างไร? ///// 
ตัวยาสตรอนเทียม แรนนีเลท มีกลไกการออกฤทธิ์ต่อเซลล์กระดูกใน 2 ลักษณะโดย 
- กระตุ้นการทำงานของเซลล์กระดูกชนิดออสติโอบลาสต์ให้เร่งการสร้างและสังเคราะห์เนื้อเยื่อและมวลกระดูกให้มีการเจริญเติบโต 
- ลดการแบ่งตัวของเซลล์กระดูกชนิดออสติโอคลาสต์ ซึ่งเซลล์กระดูกชนิดนี้มีหน้าที่ในการกร่อนกระดูกเพื่อให้มีความสม่ำเสมอและเป็นโครงสร้างที่ถูกต้อง 
จากคุณสมบัติการปรับสมดุลการทำงานของเซลล์กระดูกทั้ง 2 ชนิดด้วยยาสตรอนเทียม แรนนีเลท  จึงทำให้ภาวะกระดูกพรุนค่อยๆปรับเปลี่ยนกลับมาเป็นกระดูกที่มีโครงสร้างแข็งแรงและสมบูรณ์  ซึ่งช่วยลดภาวะแตกหักของกระดูกได้ตามสรรพคุณ 
 
 ///// สตรอนเทียม แรนนีเลทมีรูปแบบการจัดจำหน่ายอย่างไร? ///// 
ยาสตรอนเทียม แรนนีเลทมีรูปแบบการจัดจำหน่าย เช่น 
- ยาผงแกลนูลชนิดรับประทานที่ประกอบด้วย Strontium ranelate ขนาด 2 กรัม/ซอง 
 
 ///// สตรอนเทียม แรนนีเลทมีขนาดการบริหารยาอย่างไร? ///// 
ยาสตรอนเทียม แรนนีเลทมีขนาดการบริหารยา/ใช้ยาสำหรับรักษาภาวะกระดูกพรุน เช่น 
- ผู้ใหญ่: รับประทานยาครั้งละ 2 กรัม วันละ1ครั้ง 
- เด็ก: ยังไม่มีข้อมูลด้านความปลอดภัยและขนาดยานี้ในเด็ก 
อนึ่ง: 
- ควรรับประทานยานี้ขณะท้องว่างหรือก่อนนอน  กรณีรับประทานอาหารแล้ว ต้องรอ 2 ชั่วโมงขึ้นไปจึงสามารถรับประทานยานี้ได้ 
- ห้ามรับประทานยาในลักษณะผงแกลนูลแห้ง ต้องนำยามาเจือจางในน้ำ		  อย่างเพียงพอ 1 แก้ว ≈/ประมาณ 250 มิลลิลิตร คนจนตัวยากระจายตัวเป็นสารแขวนตะกอนแล้วจึงรับประทาน 
- ระยะเวลาและขนาดรับประทานต้องเป็นไปตามคำสั่งแพทย์  ห้ามปรับขนาดรับประทานยาเองโดยไม่ขอคำปรึกษาจากแพทย์ด้วยผลข้างเคียงของยานี้ประการหนึ่ง คือ ทำให้เกิดภาวะ/โรคทางหัวใจ เช่น หัวใจวาย 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาสตรอนเทียม แรนนีเลท  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่เพราะยาสตรอนเทียม แรนนีเลทอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยา
 กับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาสตรอนเทียม แรนนีเลท สามารถรับประทานยาทันทีที่นึกขึ้นได้  แต่ควรเป็นช่วงเวลาที่ท้องว่าง  หากเวลาใกล้เคียงกับการรับประทานยาในครั้งถัดไปห้ามรับประทานยานี้เพิ่มเป็น 2เท่า ให้รับประทานยาที่ขนาดปกติ 
 
 ///// สตรอนเทียม แรนนีเลทมีผลไม่พึงประสงค์อย่างไร? ///// 
ยาสตรอนเทียม แรนนีเลทสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบเลือด: เช่น ต่อมน้ำเหลืองโต  อาจมีภาวะกดไขกระดูก 
- ผลต่อระบบทางเดินอาหาร: เช่น คลื่นไส้อาเจียน   ท้องเสียหรือท้องผูก  ปวดท้อง  กรดไหลย้อน  เบื่ออาหาร    ท้องอืด 
- ผลต่อระบบการเผาผลาญพลังงานของร่างกาย: เช่น ไขมันคอเลสเตอรอลในเลือดสูง 
- ผลต่อสภาพจิตใจ: เช่น นอนไม่หลับ   วิตกกังวล 
- ผลต่อระบบประสาท: เช่น  ปวดศีรษะ   ความจำเสื่อม   วิงเวียน   ความรู้สึกสัมผัสเพี้ยน   อาจพบอาการชัก และมีไข้ 
- ผลต่อหัวใจ: เช่น หัวใจขาดเลือด   มือ-เท้าบวม 
- ผลต่อระบบทางเดินหายใจ: เช่น อาจมีอาการทางหลอดลม เช่น หลอดลมหดเกร็งตัว/หายใจลำบาก 
- ผลต่อตับ: เช่น  ตับอักเสบ   เอนไซม์การทำงานของตับในเลือดสูงขึ้น 
- ผลต่อผิวหนัง: เช่น เกิดผื่นคัน  ลมพิษ  ผิวหนังบวม  ผิวหนังอักเสบ  ผมร่วง  อาจพบภาวะ Stevens-Johnson syndrome 
- ผลต่อกล้ามเนื้อ: เช่น ปวดกล้ามเนื้อ  ปวดกระดูก  ปวดข้อ 
 
 ///// มีข้อควรระวังการใช้สตรอนเทียม แรนนีเลทอย่างไร? ///// 
มีข้อควรระวังการใช้ยาสตรอนเทียม แรนนีเลท เช่น 
- ห้ามใช้ยากับผู้แพ้ยานี้ 
- ห้ามใช้กับ ผู้ป่วยโรคหัวใจ  ผู้ที่มีภาวะลิ่มเลือดเกาะตัวในหลอดเลือด  
ผู้ที่มีความดันโลหิตสูง 
- ห้ามใช้กับผู้ป่วยที่ต้องนอนติดเตียง 
- ห้ามใช้กับสตรีมีครรภ์  สตรีในภาวะให้นมบุตร 
- ห้ามปรับขนาดรับประทานด้วยตนเอง และห้ามใช้ยานี้เป็นเวลายาวนานเกินจากคำสั่งแพทย์ 
- ห้ามรับประทานยานี้พร้อมกับ อาหาร  นม  ยาลดกรด  ควรรับประทานยานี้ขณะท้องว่าง 
- ระวังการใช้ยานี้กับผู้ป่วยโรคไต 
- มาพบแพทย์/มาโรงพยาบาลเพื่อรับการตรวจร่างกายตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาสตรอนเทียม แรนนีเลทด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// สตรอนเทียม แรนนีเลทมีปฏิกิริยาระหว่างยากับยาตัวอื่นอย่างไร? ///// 
ยาสตรอนเทียม แรนนีเลทมีปฏิกิริยาระหว่างยากับยาตัวอื่น เช่น 
- ห้ามรับประทานยาสตรอนเทียม แรนนีเลทร่วมกับยาที่มีแคลเซียมเป็นองค์ประกอบ เช่น Calcium carbonate หรือยาลดกรดชนิดต่างๆ เพราะจะทำให้การดูดซึมจากระบบทางเดินอาหารยาของสตรอนเทียม แรนนีเลทลดน้อยลง 
- ห้ามรับประทานยาสตรอนเทียม แรนนีเลทร่วมกับยาปฏิชีวนะ อย่างเช่น Tetracycline หรือ Quinolone  เพราะจะทำให้การดูดซึมตัวยาปฏิชีวนะดังกล่าวจากระบบทางเดินอาหารเข้าสู่ร่างกายน้อยลง 
 
 ///// ควรเก็บรักษาสตรอนเทียม แรนนีเลทอย่างไร? ///// 
ควรเก็บยาสตรอนเทียม แรนนีเลท ภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด  ความร้อนและความชื้น เก็บยาให้พ้นมือเด็กและสัตว์เลี้ยง 
อนึ่ง โดยทั่วไป อายุการจัดเก็บเฉลี่ยของยาชนิดนี้คือ 3 ปี 
 
 ///// สตรอนเทียม แรนนีเลทมีชื่ออื่นอีกไหม? ผลิตจากบริษัทอะไรบ้าง? ///// 
ยาสตรอนเทียม แรนนีเลท มียาชื่อการค้าและบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://www.ema.europa.eu/docs/en_GB/document_library/EPAR_-Product_Information/human/000560/WC500045525.pdf [2018,April21] 
https://en.wikipedia.org/wiki/Strontium_ranelate [2018,April21] 
https://www.drugbank.ca/drugs/DB09267 [2018,April21] 
https://www.iofbonehealth.org/introduction-bone-biology-all-about-our-bones [2018,April21] 
https://th.wikipedia.org/wiki/%E0%B8%81%E0%B8%A3%E0%B8%B0%E0%B8%94%E0%B8%B9%E0%B8%81 [2018,April21] 
https://www.drugs.com/uk/protelos.html [2018,April21] 
http://www.mims.com/thailand/drug/info/protaxos/ [2018,April21] 
https://www.medicines.org.uk/emc/files/pil.5598.pdf [2018,April21]
