ยาไฮโดรคอร์ติโซน (Hydrocortisone)
 ///// บทนำ ///// 
ไฮโดรคอร์ติโซน (Hydrocortisone) เป็นรูปแบบของยาซึ่งถูกผลิตขึ้นมาใช้รักษาโรค โดยโครงสร้างทางเคมีจะลอกเลียนแบบฮอร์โมนคอร์ติโซล (Cortisol) ซึ่งเป็นสเตียรอยด์ฮอร์โมนที่ผลิตจากต่อมหมวกไต (Adrenal cortex) โดยมีหน้าที่หลักคือ เพิ่มระดับน้ำตาลในกระแสเลือด ควบคุมการเผาผลาญแป้ง ไขมันและโปรตีน และกดภูมิคุ้มกันต้านทานโรคของร่างกายจึงมีฤทธิ์ต้านการอักเสบ วงการเภสัชกรรมได้ใช้คุณสมบัติดังกล่าวมาผลิตเป็นยารักษาโรคทั้งชนิดฉีด ชนิดรับประทาน และยาทาภายนอก 
องค์การอนามัยโลกได้จัดให้ไฮโดรคอร์ติโซนเป็นยาจำเป็นขั้นพื้นฐานของระบบงานสาธารณสุขของแต่ละประเทศ ประเทศไทยโดยกระทรวงสาธารณสุขได้บรรจุยานี้ลงในบัญชียาหลักแห่งชาติ ทั้งในรูปแบบยารับประทานชนิดยาควบคุมพิเศษ และยาใช้ภายนอกชนิดยาอันตรายสำหรับยาใช้ภายนอก ยังมีกลุ่มยาปฏิชีวนะ ยาต้านเชื้อรา มาผสมร่วมเพื่อเพิ่มประสิทธิภาพในการรักษาอีกด้วย 
ในหมวดของยาไฮโดรคอร์ติโซนได้แบ่งแยกย่อยเป็นยาต่างๆลงไปอีก เช่น Hydrocortisone acetate, Cortisone acetate, Tixocortol pivalate, Prednisolone, และ Methylprednisolone ประโยชน์ที่ได้รับจากยากลุ่มไฮโดรคอร์ติโซนมีมากมาย แต่ก็มีผลข้างเคียงอื่นๆที่ต้องระวังมากมายเช่นเดียวกัน ด้วยไฮโดรคอร์ติโซนมีฤทธิ์ 
- กดการสร้างกระดูก เพราะลดการดูดซึมแคลเซียมจากทางเดินอาหาร 
- ยับยั้งการสร้างคอลลาเจน ซึ่งเป็นสารชีวโมเลกุล (Biomolecule: สารที่สร้างจากสิ่งมีชี วิต) ที่คอยสร้างเนื้อเยื่อเกี่ยวพันซึ่งเป็นโครงสร้างสำคัญของกล้ามเนื้อ เอ็น ข้อต่อ อีกทั้งยังยับยั้งการสังเคราะห์โปรตีนในร่างกาย 
- เพิ่มระดับน้ำตาลในเลือดและมีฤทธิ์ต่อต้านฮอร์โมนอินซูลิน จึงต้อง ระมัดระวังการใช้ยานี้ โดยเฉพาะชนิดรับประทานกับผู้ป่วยเบาหวาน 
ปัจจุบัน เป็นข้อบังคับทางกฎหมายว่า การจะซื้อยาชนิดรับประทานของไฮโดรคอร์ติโซน  ต้องมีใบสั่งยาจากแพทย์ เพื่อป้องกันมิให้ผู้ป่วยแอบซื้อยามารับประทานเอง ไฮโดรคอร์ติโซนเป็นยาประเภทฮอร์โมนมีฤทธิ์แรง การใช้ยาที่ปลอดภัยถูกต้องและส่งผลดีต่อผู้ป่วยควรต้องอยู่ภายใต้คำสั่งแพทย์เท่านั้น 
 ///// ยาไฮโดรคอร์ติโซนมีสรรพคุณ (คุณสมบัติ) อย่างไร? ///// 
ยาไฮโดรคอร์ติโซนมีสรรพคุณดังนี้ 
- ใช้รักษาในผู้ป่วยที่มีร่างกายพร่องสเตียรอยด์ฮอร์โมน (Adrenal insufficiency) 
- ใช้เสริมการรักษาการผ่าตัดระหว่างวางยาสลบ 
- ต้านการอักเสบของเนื้อเยื่ออ่อน (Soft tissue) 
- ต้านการอักเสบในข้อต่อต่างๆของร่างกาย 
- ใช้รักษาการอักเสบของผิวหนังในรูปแบบยาทาภายนอก/ยาใช้ภายนอก 
 ///// ยาไฮโดรคอร์ติโซนมีกลไกการออกฤทธิ์อย่างไร? ///// 
ไฮโดรคอร์ติโซนมีกลไกการออกฤทธิ์ โดยตัวยาจะออกฤทธิ์ยับยั้งการอักเสบ โดยกดการทำงานของภูมิคุ้มกันต้านทานโรค และลดการรวมตัวของเม็ดเลือดขาวในบริเวณอวัยวะที่เกิดการอักเสบ จากกลไกที่กล่าวมาจึงทำให้ยานี้มีฤทธิ์ของการรักษาตามสรรพคุณ 
 ///// ยาไฮโดรคอร์ติโซนมีรูปแบบการจัดจำหน่ายอย่างไร? ///// 
ยาไฮโดรคอร์ติโซนมีรูปแบบการจัดจำหน่ายดังนี้ 
- จัดจำหน่ายในรูปแบบชนิดยาเม็ด ขนาดความแรง 5,10 มิลลิกรัม/เม็ด 
- จัดจำหน่ายในรูปแบบชนิดยาแคปซูล ขนาดความแรง 5 มิลลิกรัม/แคปซูล 
- จัดจำหน่ายในรูปแบบยาเหน็บทวาร ชนิดยาผสม 
- จัดจำหน่ายในรูปแบบชนิดยาฉีด ขนาดความแรง 100 มิลลิกรัม 
 ///// ยาไฮโดรคอร์ติโซนมีขนาดรับประทานอย่างไร? ///// 
ยาไฮโดรคอร์ติโซนมีขนาดรับประทานดังนี้ 
ก. สำหรับผู้ที่ร่างกายพร่องสเตียรอยด์ฮอร์โมน: 
- ผู้ใหญ่: รับประทาน 20 - 30 มิลลิกรัม วันละ 2 ครั้ง โดยแบ่งรับประทาน 
- เด็ก:	รับประทาน 400 - 800 ไมโครกรัม/น้ำหนักตัว 1 กิโลกรัม/วัน โดยแบ่งรับประทาน 2 - 3 ครั้ง 
อนึ่ง ควรรับประทานยานี้พร้อมอาหารเพื่อลดการเกิดแผลในกระเพาะอาหาร 
ข. สำหรับต้านการอักเสบของเนื้อเยื่ออ่อน: 
- ผู้ใหญ่: ใช้เป็นยาฉีดเฉพาะที่มีขนาดความแรง 100 - 200 มิลลิกรัม 
ค. สำหรับต้านการอักเสบข้อต่อต่างๆ: 
- ผู้ใหญ่: ทา 0.1 - 2.5% ในบริเวณผิวหนังที่มีการอักเสบ 
 
 
*****หมายเหตุ: 
การใช้ยาไอโดรคอร์ติโซนในเด็กไม่ว่ายาจะอยู่ในรูปแบบใดก็ตาม ต้องอยู่ในการกำกับดูแลใกล้ชิดจากแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไฮโดรคอร์ติโซน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น โรคไต โรคตับ รวมทั้งกำลังกินยาอะไรอยู่ เพราะยาไฮโดรคอร์ติโซนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไฮโดรคอร์ติโซน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาไฮโดรคอร์ติโซนมีผลไม่พึงประสงค์อย่างไร? ///// 
ยาไฮโดรคอร์ติโซนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ได้ดังนี้ เช่น ก่อให้เกิดอาการบวมน้ำ มีการคั่งของเกลือโซเดียมในร่างกาย และสูญเสียโพแทสเซียมและแคลเซียม อ่อนเพลีย กระดูกพรุน มีเลือดออกในทางเดินอาหาร หิวอาหารบ่อย ทำให้บาดแผลประสานตัว/หายช้าลง ก่อให้เกิดสิว ซึมเศร้า น้ำตาลในเลือดสูง ประจำเดือนผิดปกติ เพิ่มความดันในกะโหลกศีรษะ มีภาวะใบหน้ากลม (Moon face) และหากมีการใช้ยาเป็นเวลา นานในเด็กสามารถทำให้เด็กโตช้า 
การใช้ไฮโดรคอร์ติโซนชนิดสูดพ่น สามารถก่อให้เกิดการติดเชื้อรา เช่น เชื้อแคดิดาใน       ช่องปากและลำคอ 
การใช้ไฮโดรคอร์ติโซนในรูปแบบยาทา หากนำไปป้ายตา สามารถก่อให้กระจกตาเป็นแผล ได้ การทาผิวด้วยยาชนิดนี้ยังก่อให้เกิดจุดด่างขาวบนผิวได้เช่นเดียวกัน 
การฉีดยานี้เข้าข้อกระดูกสามารถส่งผลเสียทำให้ข้อเสื่อมได้ 
 ///// มีข้อควรระวังการใช้ยาไฮโดรคอร์ติโซนอย่างไร? ///// 
มีข้อควรระวังการใช้ยาไฮโดรคอร์ติโซน ดังนี้ 
- ห้ามใช้ยานี้ในภาวะที่ร่างกายมีการติดเชื้อรา เชื้อแบคทีเรีย เชื้อวัณโรค และเชื้อไวรัส 
- ระวังการใช้ยานี้ในผู้ป่วยด้วยโรคหัวใจล้มเหลว โรคความดันโลหิตสูง ผู้ป่วยเบาหวาน ผู้   ป่วยโรคลมชัก 
- ระวังการใช้ยากับหญิงตั้งครรภ์และหญิงที่อยู่ในภาวะให้นมบุตร 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไฮโดรคอร์ติโซนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาไฮโดรคอร์ติโซนมีปฏิกิริยาระหว่างยากับยาตัวอื่นอย่างไร? ///// 
ยาไฮโดรคอร์ติโซนมีปฏิกิริยาระหว่างยากับยาตัวอื่น ดังนี้ 
- การใช้ยาไฮโดรคอร์ติโซนร่วมกับยากลุ่มไทอะไซด์ (Thiazide) สามารถก่อให้เกิดภาวะน้ำตาลในเลือดสูง พร้อมกับมีภาวะแคลเซียมในเลือดต่ำ หากไม่จำเป็นควรเลี่ยงการใช้ยาร่วมกัน 
- การใช้ยาไฮโดรคอร์ติโซนร่วมกับยาแก้ปวดกลุ่มเอ็นเสด (NSAIDs) สามารถก่อให้เกิดแผล  ในกระเพาะอาหารหรือมีเลือดออกในทางเดินอาหารได้ง่าย ควรเลี่ยงการใช้ยาร่วมกัน 
- การใช้ยาไฮโดรคอร์ติโซนร่วมกับยาต้านเบาหวานและยารักษาโรคความดันโลหิตสูง     แพทย์จะปรับขนาดยาต้านเบาหวานและยารักษาความดันโลหิตสูงตามความเหมาะสม เพราะไฮ    โดรคอร์ติโซนทำให้ฤทธิ์ของยาทั้ง 2 ชนิดด้อยประสิทธิภาพลง 
 ///// ควรเก็บรักษายาไฮโดรคอร์ติโซนอย่างไร? ///// 
ควรเก็บยาไฮโดรคอร์ติโซนที่อุณหภูมิระหว่าง 15 - 30 องศาเซลเซียส (Celsius) บรรจุยานี้ในภาชนะที่ปิดมิดชิด เก็บในที่ที่พ้นแสงแดด หลีกเลี่ยงความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาไฮโดรคอร์ติโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาไฮโดรคอร์ติโซนที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1.	http://en.wikipedia.org/wiki/Cortisol [2014,Aug2]
	2.	http://en.wikipedia.org/wiki/Corticosteroid [2014,Aug2]
	3.	http://drug.fda.moph.go.th:81/nlem.in.th/search?keyword=hydrocortisone [2014,Aug2]
	4.	http://www.mims.com/Thailand/drug/info/Hytisone/?type=brief [2014,Aug2]
	5.	http://www.mims.com/Thailand/drug/info/Cortef/ [2014,Aug2] 
	6.	http://www.mims.com/USA/drug/info/hydrocortisone/?type=full&amp;mtype=generic#Actions [2014,Aug2]
	7.	http://www.nlm.nih.gov/medlineplus/druginfo/meds/a682206.html#if-i-forget [2014,Aug2]
