โซปิโคลน (Zopiclone)
 ///// บทนำ ///// 
ยาโซปิโคลน(Zopiclone)เป็นยานอนหลับในกลุ่ม Nonbenzodiazepine  ตัวยานี้จะทำให้มีการหลั่งสารสื่อประสาท อย่างเช่น Gamma-Aminobutyric acid (GABA) ซึ่งจะทำให้ระบบประสาทลดการตื่นตัวและสงบมากขึ้น  กรณีที่ผู้ป่วยใช้ยานี้ต่อเนื่องนานสักระยะหนึ่งแล้วหยุดการใช้ยานี้ทันที อาจส่งผลให้เกิดภาวะถอนยาตามมา  แพทย์จึงแนะนำให้ใช้ยานี้แต่เพียงระยะสั้นๆเท่านั้น ในหลายประเทศ อย่างเช่น สหรัฐอเมริกา  ญี่ปุ่น  บราซิล และบางประเทศในยุโรป  ได้ระบุให้ยาชนิดนี้เป็นยาควบคุมพิเศษ และการใช้ยานี้จะต้องอยู่ภายใต้การควบคุมดูแลของแพทย์ 
ยาโซปิโคลนมีรูปแบบเภสัชภัณฑ์เป็นยารับประทาน โดยยาจะถูกดูดซึมได้เร็วจากระบบทางเดินอาหาร  เมื่อตัวยา/ยาเข้าสู่กระแสเลือด ตัวยาจะเข้ารวมตัวกับพลาสมาโปรตีนได้ประมาณ 45–80% ยานี้สามารถซึมเข้าน้ำนมของมารดาได้ และถูกทำลายที่ตับ ก่อนที่จะถูกขับทิ้งผ่านไปกับปัสสาวะและอุจจาระ 
เคยมีรายงานพบผู้ป่วยที่ใช้ยาโซปิโคลนเป็นเวลานาน จะทำให้ร่างกายมีภาวะดื้อยาเกิดขึ้น โดยต้องรับประทานยานี้เป็นปริมาณมากขึ้นจึงจะทำให้นอนหลับได้  การใช้ยานี้โดยเฉพาะกับผู้สูงอายุ สามารถทำให้ การทรงตัว  การเคลื่อนไหว ของผู้ป่วยขาดความสมดุลจนเกิดอาการเดินเซ   อาการเหล่านี้จะรุนแรงมากขึ้นหากผู้ป่วยดื่มสุราหรือเครื่องดื่มประเภทแอลกอฮอล์พร้อมกับยานี้ 
ผู้ป่วยบางกลุ่มไม่เหมาะต่อการใช้ยาโซปิโคลน  ด้วยตัวยาสามารถก่อให้เกิดอันตราย/ผลข้างเคียงที่รุนแรงได้ เช่น ผู้ที่มีภาวะกล้ามเนื้ออ่อนแรง  มีระบบการหายใจล้มเหลว  ผู้ที่มีอาการหยุดหายใจขณะนอนหลับ/ภาวะนอนหลับแล้วหยุดหายใจ   ผู้ป่วยโรคตับระยะรุนแรง   รวมถึงสตรีมีครรภ์/ตั้งครรภ์  และสตรีในภาวะให้นมบุตร 
โดยทั่วไป สำหรับผู้ที่ใช้ยาโซปิโคลน อาจได้รับผลข้างเคียงบางอย่าง เช่น  การรับรสชาติอาหารเปลี่ยนไป  รู้สึกสับสน  เกิดอาการซึม  มีอารมณ์ก้าวร้าวมากขึ้น  ง่วงนอน  เวียนศีรษะ  คลื่นไส้ อาเจียน  มีผื่นคันหรือลมพิษ    ทั่วไปอาการเหล่านี้มักไม่รุนแรงและมักจะหายได้เองเมื่อหยุดใช้ยานี้ 
*กรณีที่ผู้ป่วยได้รับยาโซปิโคลนเกินขนาด ให้สังเกตอาการที่เกิดขึ้นดังนี้ เช่น  มีภาวะกดการทำงานของสมอง  ซึ่งจะทำให้ผู้ป่วยมีอาการง่วงนอนมากจนอาจกลายเป็นภาวะโคม่า   การทรงตัวได้ไม่ดีโดยมีอาการเดินเซ   กล้ามเนื้ออ่อนแรง  ความดันโลหิตต่ำ   หากพบเห็นอาการเหล่านี้ ต้องรีบนำผู้ป่วยส่งโรงพยาบาลทันที/ฉุกเฉิน  ซึ่งแพทย์จะดำเนินการรักษาตามอาการที่เกิดขึ้นร่วมกับควบคุมระบบการทำงานของหัวใจและระบบการหายใจของผู้ป่วยอย่างใกล้ชิด  ผู้ที่มีอาการรุนแรงมากๆ แพทย์อาจจำเป็นต้องใช้ยา Flumazenil เพื่อต้านพิษของยาโซปิโคลน  เราอาจพบเห็นการจัดจำหน่ายยานี้แต่ในต่างประเทศ โดยใช้ชื่อการค้าว่า “Imovane และ Zopicon” 
 
 ///// โซปิโคลนมีสรรพคุณ(คุณสมบัติ)อย่างไร? ///// 
ยาโซปิโคลนมีสรรพคุณ/ข้อบ่งใช้ เพื่อ ใช้เป็นยานอนหลับ 
 
 ///// โซปิโคลนมีกลไกการออกฤทธิ์อย่างไร? ///// 
ยาโซปิโคลน มีกลไกการออกฤทธิ์ที่สมอง โดยกระตุ้นให้สมองสร้างสารสื่อประสาทที่มีชื่อเรียกว่า Gamma-Aminobutyric acid มากขึ้น  สารสื่อประสาทชนิดนี้จะไปลดการกระตุ้นระบบประสาทจึงทำให้ผู้ป่วยรู้สึกง่วงนอนในที่สุด 
 
 ///// โซปิโคลนมีรูปแบบการจัดจำหน่ายอย่างไร? ///// 
ยาโซปิโคลน มีรูปแบบการจัดจำหน่าย เช่น 
- ยาเม็ดชนิดรับประทาน ที่มีส่วนประกอบของ Zopiclone ขนาด 3.75, 5, และ 7.5 มิลลิกรัม/เม็ด 
 
 ///// โซปิโคลนมีขนาดรับประทานอย่างไร? ///// 
ยาโซปิโคลนมีขนาดรับประทาน เช่น 
- ผู้ใหญ่: รับประทานยา 7.5 มิลลิกรัม ครั้งเดียว ก่อนนอน 
- ผู้สูงอายุ: เริ่มต้นรับประทานยา 3.75 มิลลิกรัม ครั้งเดียว ก่อนนอน 
- เด็ก: ห้ามใช้ยานี้กับเด็ก 
*อนึ่ง: 
- สตรีมีครรภ์และสตรีที่อยู่ในภาวะให้นมบุตร ห้ามรับประทานยานี้ 
- สามารถรับประทานยานี้ก่อนหรือหลังอาหารก็ได้ 
- เพื่อป้องกันภาวะเสพติดยานี้ จึงไม่ควรรับประทานยานี้ต่อเนื่องเกิน 7 วัน 
- ผู้ป่วย โรคตับ  โรคไต    แพทย์มักให้เริ่มต้นรับประทานยาที่ 3.75 มิลลิกรัม ก่อนนอน 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง    ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโซปิโคลน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคตับ  โรคไต  โรคความดันโลหิตสูง  โรคความดันโลหิตต่ำ    โรคทางจิตเวช  รวมทั้งกำลังกินยา/ใช้ยาอะไรอยู่ เพราะยาโซปิโคลนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโซปิโคลน  สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานยาเป็น 2 เท่า  ให้รับประทานยาในขนาดปกติตามคำสั่งแพทย์ 
 
 ///// โซปิโคลนมีผลไม่พึงประสงค์อย่างไร? ///// 
ยาโซปิโคลนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น  การรับรสชาติเปลี่ยนไป  คลื่นไส้ อาเจียน 
- ผลต่อระบบประสาท:   เช่น  รู้สึกสับสน  เกิดภาวะความจำเสื่อม   ซึม  ก้าวร้าว   วิงเวียน   ง่วงนอน 
- ผลต่อกล้ามเนื้อ:  เช่น  กล้ามเนื้ออ่อนแรง   การทรงตัวทำได้ไม่ดี 
- ผลต่อสภาพจิตใจ:  เช่น   วิตกกังวล   กระสับกระส่าย 
 
 ///// มีข้อควรระวังการใช้โซปิโคลนอย่างไร? ///// 
มีข้อควรระวังการใช้ยาโซปิโคลน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่มี ภาวะกล้ามเนื้ออ่อนแรง   การหายใจล้มเหลว 
ผู้ที่หยุดหายใจขณะนอนหลับ/ภาวะนอนหลับแล้วหยุดหายใจ	ผู้ป่วยโรคตับขั้นรุนแรง 
- ห้ามรับประทานยานี้ร่วมกับเครื่องดื่มประเภทแอลกอฮอล์ ด้วยจะส่งผลให้เกิดอาการง่วงนอน วิงเวียน อย่างรุนแรง 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร  และเด็ก 
- ห้ามปรับขนาดรับประทานด้วยตนเอง และต้องใช้ยานี้ตามขนาดรับประทาน และระยะเวลาที่แพทย์แนะนำเท่านั้น 
- ห้ามใช้ยาที่มีสภาพเปลี่ยนไปจากเดิม เช่น สีเม็ดยาเปลี่ยนไป เม็ดยาแตกหัก 
- ห้ามใช้ยานี้ต่อเนื่องนานเกิน 7 วัน 
- หลังรับประทานยานี้แล้ว หากมีอาการ อึดอัด/แน่นหน้าอก /หายใจไม่ออก/หายใจลำบาก  หรือเกิดผื่นคันขึ้นเต็มตัว  ให้รีบนำตัวผู้ป่วยส่งโรงพยาบาลทันที/ฉุกเฉิน 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาลอีกครั้ง โดยไม่ต้องรอถึงวันแพทย์นัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโซปิโคลนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โซปิโคลนมีปฏิกิริยาระหว่างยากับยาตัวอื่นอย่างไร? ///// 
ยาโซปิโคลนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาโซปิโคลนร่วมกับยา Phenytoin และยา Carbamazepine  เพราะจะทำให้ประสิทธิภาพการรักษาของยาโซปิโคลนด้อยลงไป 
- ห้ามรับประทานยาโซปิโคลนร่วมกับยากลุ่ม TCAs  เพราะจะทำให้มีอาการ                            ง่วงนอนมากยิ่งขึ้น 
- หลีกเลี่ยงการใช้ยาโซปิโคลนร่วมกับยา Rifampicin  เพราะจะทำให้ระดับของยาโซปิโคลนในกระแสเลือดลดต่ำลง จนทำให้ประสิทธิภาพการรักษาของยาโซปิโคลนด้อยลงไป 
- การใช้ยาโซปิโคลนร่วมกับยา Erythromycin ,Clarithromycin, Ketoconazole,  Itraconazole , Ritonavir,  อาจจะทำให้ระดับยาโซปิโคลนในกระแสเลือดเพิ่มขึ้น จนส่งผลให้ได้รับผลข้างเคียงที่รุนแรงจากยาซปิโคลน หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาโซปิโคลนอย่างไร? ///// 
ควรเก็บยาโซปิโคลนในช่วงอุณหภูมิ 15–30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// โซปิโคลนมีชื่ออื่นอีกไหม? ผลิตจากบริษัทอะไรบ้าง? ///// 
ยาโซปิโคลน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Zimovane 
 ///// บรรณานุกรม ///// 
http://www.mims.com/thailand/drug/info/zopiclone/?type=brief&amp;mtype=generic[2017,May13] 
https://en.wikipedia.org/wiki/Zopiclone[2017,May13] 
http://products.sanofi.ca/en/imovane.pdf[2017,May13] 
http://www.medicinenet.com/zopiclone-oral_tablet/article.html[2017,May13] 
https://www.drugs.com/cons/zopiclone.html[2017,May13]
