นาโดลอล (Nadolol)
 ///// บทนำ ///// 
ยานาโดลอล (Nadolol) เป็นยาในกลุ่ม Beta-blocker ถูกนำมาใช้รักษาอาการกล้ามเนื้อหัว ใจขาดเลือด ช่วยลดความดันโลหิต บำบัดอาการหัวใจเต้นผิดจังหวะ และใช้เป็นยาป้องกันไมเกรนได้อีกด้วย ยานาโดลอลยังถูกใช้รักษาอาการโรคได้เป็นระยะเวลานานทั้งนี้จะขึ้นกับการตอบสนองของร่างกายผู้ป่วยเอง 
กลไกการออกฤทธิ์ของยานาโดลอลจะค่อยๆทำให้หัวใจทำงานช้าลง ช่วยลดปริมาณเลือดที่จะต้องสูบฉีดออกจากหัวใจทำให้ความดันโลหิตลดลงตามไปด้วย ซึ่งสามารถใช้ยานี้ในลักษณะของยาเดี่ยวหรือจะใช้ร่วมกับยาอื่นเพื่อการรักษาก็ได้ (เช่น ยาที่จำหน่ายในต่างประเทศที่ผสมร่วม กับยาขับปัสสาวะที่มียาชื่อการค้าว่า Corzide) 
รูปแบบยาแผนปัจจุบันของยานาโดลอลจะเป็นยาชนิดรับประทาน หลังจากดูดซึมจากระบบทางเดินอาหารเข้าร่างกาย ตัวยาจะเข้าจับกับพลาสมาโปรตีนในเลือดประมาณ 30% ร่างกายต้องใช้เวลาประมาณ 14 - 24 ชั่วโมงในการกำจัดยานี้ออกจากกระแสเลือดและผ่านทิ้งไปกับปัสสาวะ 
มีเกณฑ์ที่แพทย์ต้องนำมาพิจารณาประกอบก่อนสั่งจ่ายยานาโดลอลอยู่บางประการที่เราควรทราบอาทิเช่น 
- ผู้ป่วยเคยมีประวัติแพ้ยานาโดลอลมาก่อนหรือไม่ 
- มีโรคประจำตัวประเภทโรคหืด ภาวะหัวใจล้มเหลวที่ยังไม่สามารถควบคุมอาการได้ ภาวะหัวใจเต้นช้าอย่างมากหรือหัวใจทำงานผิดปกติในลักษณะอื่นๆ โดยอาการโรคดังกล่าวอาจทวีความรุนแรงมากขึ้นหากมีการใช้ยานาโดลอลร่วมด้วย 
- ถ้าเป็นสตรีอยู่ในภาวะตั้งครรภ์หรือขณะนั้นเลี้ยงบุตรด้วยนมมารดาหรือไม่ 
- มียาอื่นรับประทานอยู่ก่อนหน้านี้หรือไม่ 
- ผู้ป่วยมีกำหนดเข้ารับการผ่าตัดโดยต้องวางยาสลบในระยะเวลาอันใกล้หรือไม่ 
กรณีที่ผู้ป่วยได้รับการสั่งจ่ายยานาโดลอลจากแพทย์เป็นที่เรียบร้อยแล้ว แพทย์จะชี้แจงข้อมูลเพิ่มเติมในระหว่างที่ใช้ยานี้ เพื่อประสิทธิผลของการรักษาและทำให้ผู้ป่วยใช้ยาได้อย่างปลอดภัยมากยิ่งขึ้นเช่น 
- สามารถรับประทานยานาโดลอลก่อนหรือพร้อมอาหารก็ได้ 
- ยานาโดลอลอาจทำให้มีอาการวิงเวียน ผู้ป่วยจึงควรหลีกเลี่ยงการเคลื่อนไหวร่างกายอย่างรวดเร็วเกินไป หลีกเลี่ยงการขับขี่ยวดยานพาหนะหรือการทำงานกับเครื่องจักรต่างๆ 
- ห้ามหยุดการใช้ยานี้อย่างทันทีโดยไม่ได้ปรึกษาแพทย์เพราะจะนำมาซึ่งอาการเจ็บหน้าอกเหมือนถูกของมีคมทิ่มแทง มีอาการหัวใจเต้นผิดจังหวะ บางกรณีอาจเกิดอาการหัวใจล้มเหลวหากผู้ป่วยมีโรคหัวใจเป็นโรคประจำตัวอยู่แล้ว อาจทำให้อาการป่วยดังกล่าวรุนแรงมากยิ่งขึ้น 
- กรณีที่ใช้ยานี้ไปแล้วตามระยะเวลาที่เหมาะสม แต่อาการเจ็บหน้าอกหรือความดันโลหิตสูงไม่ดีขึ้น ผู้ป่วยควรต้องกลับมาพบแพทย์/มาโรงพยาบาลเพื่อให้แพทย์พิจารณาปรับแนวทางการรักษา 
- กรณีที่ผู้ป่วยต้องทำหัตถการทางทันตกรรมหรือต้องพบแพทย์เพื่อรักษาอาการโรคอื่น ควรต้องแจ้งทันตแพทย์/แพทย์ที่รักษาอาการโรคอื่นด้วยว่าขณะนี้ท่านใช้ยานาโดลอลอยู่ด้วย 
- หากผู้ป่วยมีโรคเบาหวานเป็นโรคประจำตัวร่วมด้วย แพทย์อาจจะต้องปรับการใช้ยานี้ให้เหมาะสมเป็นกรณีบุคคลไป ด้วยตัวยานาโดลอลมักกระตุ้นให้เกิดภาวะน้ำตาลในเลือดต่ำ ดังนั้นระหว่างการใช้ยานาโดลอลกับผู้ป่วยเบาหวาน ผู้ป่วยจะต้องหมั่นตรวจสอบน้ำตาลในกระแสเลือดตามแพทย์แนะนำว่าอยู่ในระดับปกติหรือไม่ อาการน้ำตาลในเลือดต่ำอาจสังเกตจากความผิดปกติของร่างกายเช่น รู้สึกเครียด เหงื่อออกมาก อ่อนเพลีย วิงเวียน เป็นลม ตาพร่า ปวดศีรษะ หนาวสั่น และหิวอาหารมาก 
- หลีกเลี่ยงการรับประทานยาอื่นโดยมิได้มีการสั่งจ่ายจากแพทย์เพราะยาหลายรายการอาจส่งผลให้เกิดความดันโลหิตสูงได้ถึงแม้จะใช้ยานาโดลอลอยู่แล้วก็ตาม 
ทั้งนี้พบว่ายานาโดลอลเป็นยาที่มีอันตรายมากพอสมควรหากใช้ไม่ถูกวิธี จึงต้องใช้ยานี้ตามคำสั่งของแพทย์อย่างเคร่งครัด ทั้งนี้เพื่อความปลอดภัยของตัวผู้ป่วยเอง 
 ///// นาโดลอลมีสรรพคุณ (คุณสมบัติ) อย่างไร? ///// 
ยานาโดลอลมีสรรพคุณ/ข้อบ่งใช้เช่น 
- รักษาอาการเจ็บหน้าอกเนื่องจากกล้ามเนื้อหัวใจขาดเลือด 
- รักษาโรคความดันโลหิตสูง 
- บำบัดอาการหัวใจเต้นผิดจังหวะ 
- ช่วยคลายความวิตกกังวล 
- ป้องกันการปวดศีรษะไมเกรน 
 ///// นาโดลอลมีกลไกการออกฤทธิ์อย่างไร? ///// 
ยานาโดลอลมีกลไกการออกฤทธิ์กับตัวรับ (Receptor) ที่มีชื่อว่า Beta-adrenergic receptor ที่เกี่ยวข้องกับการทำงานของระบบประสาทอัตโนมัติที่มีอยู่ในอวัยวะต่างๆเช่น หัวใจ หลอดเลือด/    เส้นเลือด โดยปิดกั้นการทำงานของตัวรับชนิดนี้ส่งผลลดอัตราการเต้นของหัวใจลง พร้อมกับมีการปรับปริมาตรของเลือดที่จะต้องถูกสูบฉีดออกจากหัวใจให้มีปริมาณลดลงจนส่งผลให้ความดันโลหิตของหัวใจทั้งขณะบีบตัวและคลายตัวต่ำลงด้วย นอกจากนี้ยานาโดลอลยังยับยั้งการเต้นของหัวใจที่เร็วเกินไปพร้อมกับลดการตอบสนองของหัวใจต่อการกระตุ้นให้เกิดการเต้นที่เร็วขึ้น กลไกดังกล่าวเกิดจากการปรับสมดุลเคมีของร่างกายและมีผลต่อหัวใจโดยตรง จนเป็นเหตุให้เกิดฤทธิ์ของการรักษาตามสรรพคุณ 
 ///// นาโดลอลมีรูปแบบการจัดจำหน่ายอย่างไร? ///// 
ยานาโดลอลมีรูปแบบการจัดจำหน่ายเป็นยาเม็ดชนิดรับประทาน ขนาด 20, 40, 80, 120 และ160 มิลลิกรัม/เม็ด 
 ///// นาโดลอลมีขนาดรับประทานอย่างไร? ///// 
ขนาดรับประทานของยานาโดลอลขึ้นกับแต่ละชนิดและความรุนแรงของโรค/อาการ จึงต้องอยู่ในดุลพินิจของแพทย์ผู้รักษาเป็นรายบุคคลไป ในบทความนี้ขอยกตัวอย่างขนาดยานี้ที่ใช้โดยทั่วไปในการบำบัดรักษา 2 อาการดังนี้เช่น 
ก.	สำหรับรักษาอาการกล้ามเนื้อหัวใจขาดเลือด: 
- ผู้ใหญ่: เริ่มต้นรับประทาน 40 มิลลิกรัมวันละครั้ง ขนาดที่ใช้คงระดับการรักษาให้รับประทาน 40 - 80 มิลลิกรัมวันละครั้ง หากจำเป็นแพทย์อาจเพิ่มขนาดรับประทานเป็น 160 - 240 มิลลิกรัม/วัน 
ข.	สำหรับรักษาอาการความดันโลหิตสูง: 
- ผู้ใหญ่: เริ่มต้นรับประทาน 40 มิลลิกรัมวันละครั้ง ขนาดที่ใช้คงระดับการรักษาให้รับประทาน 40 - 80 มิลลิกรัมวันละครั้ง หากจำเป็นแพทย์อาจเพิ่มขนาดรับประทานเป็น 240 - 320 มิลลิกรัม/วัน 
*อนึ่ง: 
- ในเด็ก: ยังไม่มีข้อมูลแน่ชัดทางคลินิกเรื่องการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
- สามารถรับประทานยานี้ก่อนหรือพร้อมหรือหลังอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยานาโดลอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยานาโดลอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยานาโดลอลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่าา 
อย่างไรก็ตามเพื่อประสิทธิผลของการรักษาควรรับประทานยานาโดลอลให้ตรงเวลา 
 ///// นาโดลอลมีผลไม่พึงประสงค์อย่างไร? ///// 
ยานาโดลอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการวิงเวียน อ่อนเพลีย นอกจากนั้นยังมีอาการข้างเคียงอย่างอื่นที่สามารถเกิดขึ้นได้แต่อาจจะพบได้น้อยเช่น ตาพร่า เจ็บหน้าอก รู้สึกสับสน การหายใจผิดปกติ หัวใจเต้นช้า เส้นเลือดบริเวณข้างลำคอเกิดการขยายตัวมองเห็นโป่งพอง เหงื่อออกตามใบหน้า-นิ้วมือ-เท้า น้ำหนักตัวขึ้น ปวดนิ้วหรือปวดนิ้วหัวแม่เท้าเมื่อสัมผัสกับอากาศเย็น หากพบอาการเหล่านี้ควรรีบพาผู้ป่วยพบแพทย์/มาโรง พยาบาลโดยเร็ว 
 ///// มีข้อควรระวังการใช้นาโดลอลอย่างไร? ///// 
มีข้อควรระวังการใช้ยานาโดลอลเช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยโรคหืด ผู้ที่มีภาวะหัวใจเต้นช้า (Sinus bradycardia) ผู้ที่มีอาการช็อกด้วยโรคหัวใจ ผู้ที่มีอาการหัวใจล้มเหลว 
- ห้ามหยุดการใช้ยานี้ด้วยตนเองโดยมิได้ปรึกษาหรือมีคำสั่งจากแพทย์ 
- ห้ามรับประทานยานี้พร้อมเครื่องดื่มที่มีแอลกอฮอล์ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร หรือเด็ก โดยไม่มีคำสั่งจากแพทย์ 
- ห้ามปรับขนาดการรับประทานยานี้ด้วยตนเอง 
- ห้ามใช้ยาที่เสื่อมสภาพแล้ว 
- การใช้ยากลุ่ม Beta blocker ที่รวมถึงยานาโดลอลไปนานๆอาจทำให้เกิดอาการหัวใจล้มเหลวได้ หากพบภาวะหัวใจล้มเหลวเริ่มเกิดขึ้น ควรรีบปรึกษาแพทย์/ไปโรงพยาบาลเพื่อแพทย์พิจารณาปรับแนวทางการรักษาใหม่ 
- ระวังการใช้ยานี้กับผู้ป่วยโรคไต 
- มาพบแพทย์/มาโรงพยาบาลตามนัดเสมอเพื่อติดตามความคืบหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยานาโดลอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// นาโดลอลมีปฏิกิริยาระหว่างยากับยาตัวอื่นอย่างไร? ///// 
ยานาโดลอลมีปฏิกิริยาระหว่างยากับยาตัวอื่น เช่น 
- ห้ามใช้ยานาโดลอลร่วมกับยาสลบเพราะจะทำให้การตอบสนองของหัวใจต่อยาที่มากระตุ้นเพื่อให้มีการเต้นและมีจังหวะที่เหมาะสมนั้นด้อยลงไป อีกทั้งอาจทำให้เกิดภาวะความดันโลหิตต่ำตามมา 
- การใช้ยานาโดลอลร่วมกับยารักษาเบาหวานหรือยาอินซูลินอาจทำให้เกิดภาวะน้ำตาลในเลือดต่ำหรือสูงก็ได้ หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยานาโดลอลร่วมกับยา Digitalis, Cardiac glycosides สามารถทำให้เกิดภาวะหัวใจเต้นช้า หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยานาโดลอลร่วมกับยา Theophylline สามารถทำให้ฤทธิ์การรักษาของยานาโดลอล             มีประสิทธิภาพลดลงและทำให้ผู้ป่วยได้รับอาการข้างเคียงจาก Theophylline เพิ่มมากขึ้น กรณีที่จำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษานาโดลอลอย่างไร? ///// 
ควรเก็บยานาโดลอลในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่อง แช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิดพ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// นาโดลอลมีชื่ออื่นอีกไหม? ผลิตจากบริษัทอะไรบ้าง? ///// 
ยานาโดลอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/pro/nadolol.html  [2015,Nov21] 
http://www.mims.com/THAILAND/Home/GatewaySubscription/?generic=Nadolol   [2015,Nov21] 
https://en.wikipedia.org/wiki/Nadolol  [2015,Nov21] 
http://www.drugs.com/drug-interactions/nadolol.html  [2015,Nov21]
