ฮีสตาออฟ (Hista-oph)
 ///// บทนำ ///// 
ยาหยอดตาฮีสตาออฟ (Hista oph) เป็นยาที่ช่วยลดอาการระคายเคืองที่ตา (อ่านเพิ่มเติมในเว็บ haamor.com บทความเรื่อง กายวิภาคและสรีรวิทยาของตา) ประกอบด้วยตัวยา 2 ชนิด คือ Antazoline 0.05% และ Tetrahydrozoline 0.04% 
Antazoline	เป็นสารต้านฮีสตามีน (Histamine) มีคุณสมบัติลดอาการแพ้ อาการคั่งของน้ำมูก รวมถึงอาการระคายเคืองที่ตา 
Tetrahydrozoline เป็นสารในกลุ่มแอลฟา-1 อะดรีเนอร์จิก รีเซพเตอร์ อะโกนิสต์ (Alpha -1 adrenergic receptor agonist) ออกฤทธิ์ทำให้เส้นเลือดหดตัวจึงช่วยลดอาการบวม แดง ยาชนิดนี้หากรับประทานเข้าไปอาจก่อให้เกิดอาการท้องเสียอย่างรุนแรงได้ 
ยาทั้ง 2 ตัวถือเป็นสารสำคัญที่คอยออกฤทธิ์ในการรักษา สูตรตำรับนี้ไม่มียาฆ่าเชื้อหรือยาสเตียรอยด์ใดๆเป็นองค์ประกอบ การเลือกใช้ให้ตรงตามวัตถุประสงค์และก่อให้เกิดประโยชน์สูงสุดกับผู้บริโภค ควรได้รับการคัดกรองจากแพทย์/จักษุแพทย์ก่อนทุกครั้ง 
 ///// ฮีสตาออฟมีสรรพคุณ (คุณสมบัติ) อย่างไร ///// 
ยาฮีสตาออฟมีสรรพคุณลดและบรรเทาอาการแพ้ ระคายเคือง อาการบวมแดงในบริเวณตา 
 ///// ฮีสตาออฟมีกลไกการออกฤทธิ์อย่างไร? ///// 
ฮีสตาออฟมีกลไกการออกฤทธิ์ดังนี้ 
- Antazoline จะออกฤทธิ์ต่อต้านสารฮีสตามีน (Histamine) ที่กระตุ้นให้เกิดอาการแพ้อาการระคายเคืองภายในตา 
- สำหรับตัวยา Tetrahydrozoline จะทำให้หลอดเลือดฝอยภายในตาหดตัวลงทำให้ลดอาการ บวม แดง 
จากกลไกของยาทั้ง 2 ตัวจึงทำให้มีฤทธิ์รักษาตามสรรพคุณ 
 ///// ฮีสตาออฟมีรูปแบบการจัดจำหน่ายอย่างไร? ///// 
ยาฮีสตาออฟมีรูปแบบการจัดจำหน่ายเป็นยาหยอดตา ขนาดบรรจุ 5 และ 10 มิลลิลิตร /ขวด 
 ///// ฮีสตาออฟมีขนาดการบริหารยาอย่างไร? ///// 
ยาฮีสตาออฟมีขนาดการบริหารยา/การใช้ยาดังนี้เช่น 
- ผู้ใหญ่: หยอดตาครั้งละ 1 - 2 หยดวันละ 4 - 6 ครั้ง 
- เด็ก: ยังไม่มีข้อมูลชัดเจนในการใช้ยานี้ในเด็ก ดังนั้นการใช้ยานี้ในเด็กต้องเป็นคำสั่งจากแพทย์เท่านั้น 
*****หมายเหตุ: 
- หลังเปิดใช้ยาแล้วควรเก็บยาภายในตู้เย็นและใช้ต่อได้ไม่เกิน 1 เดือน 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฮีสตาออฟ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาฮีสตาออฟอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมหยอดตาควรทำอย่างไร? ///// 
หากลืมหยอดตาด้วยยาฮีสตาออฟสามารถหยอดยาเมื่อนึกขึ้นได้ ถ้าเวลาใกล้เคียงกับการหยอดตาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// ฮีสตาออฟมีผลไม่พึงประสงค์อย่างไร? ///// 
ยาฮีสตาออฟอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น อาจพบ อาการตาระคายเคือง การมองภาพไม่ชัดเจน หรือไม่พบอาการข้างเคียงใดๆเลยก็ได้ 
 ///// มีข้อควรระวังการใช้ฮีสตาออฟอย่างไร? ///// 
มีข้อควรระวังการใช้ยาฮีสตาออฟดังนี้เช่น 
- ห้ามใช้กับผู้ที่แพ้ยาหรือส่วนประกอบของสูตรตำรับนี้ 
- ห้ามใช้ยานี้กับผู้ป่วยที่เป็น ต้อหิน ประเภท Narrow-angle glaucoma 
- ขณะหยอดยาหยอดตานี้ห้ามมิให้ปลายหลอดยาสัมผัสกับนิ้วมือ เปลือกตา/หนังตา ลูกตา เพื่อหลีกเลี่ยงการปนเปื้อนของเชื้อโรคต่างๆ 
- ห้ามใช้ยานี้กับเด็กทารก และการใช้ยานี้ในเด็กต้องได้รับคำสั่งยืนยันจากแพทย์ผู้รักษาเท่านั้น 
- การใช้ยานี้กับสตรีตั้งครรภ์และสตรีที่อยู่ในภาวะให้นมบุตร ควรได้รับคำยืนยันจากแพทย์ผู้รักษาโดยพิจารณาเป็นกรณีๆไป 
- หยุดใช้ยานี้เมื่ออาการดีขึ้น ไม่แนะนำให้ใช้ยานี้เป็นเวลานานเกินไป ระยะเวลาของการใช้ยานี้ควรเป็นไปตามคำแนะนำของแพทย์/จักษุแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฮีสตาออฟด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฮีสตาออฟมีปฏิกิริยาระหว่างยากับยาตัวอื่นอย่างไร? ///// 
เนื่องจากเป็นผลิตภัณฑ์ใช้หยอดตาซึ่งจัดเป็นยาใช้ภายนอกจึงยังไม่พบปฏิกิริยาระหว่างยากับยารับประทานใดๆ 
 ///// ควรเก็บรักษาฮีสตาออฟอย่างไร? ///// 
สามารถเก็บยาฮีสตาออฟในอุณหภูมิห้องที่เย็น ห้ามเก็บในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ฮีสตาออฟมีชื่ออื่นอีกไหม? ผลิตจากบริษัทอะไรบ้าง? ///// 
ยาฮีสตาออฟที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://www.ioffer.com/i/2x-hista-oph-eye-drops-red-eye-irritate-5cc-treatment-a-569900389 [2015,March14]
	2 http://en.wikipedia.org/wiki/Antazoline [2015,March14]
	3 http://en.wikipedia.org/wiki/Tetrahydrozoline [2015,March14]
	4 http://www.nlm.nih.gov/medlineplus/druginfo/meds/a682563.html#side-effects [2015,March14]
	5 http://www.mims.com/Thailand/drug/info/Histaoph/ [2015,March14]
	6 http://www.mims.com/Thailand/drug/info/Allergis/ [2015,March14]
	7 http://www.mims.com/Thailand/drug/info/Opsil-A/?type=brief [2015,March14]
