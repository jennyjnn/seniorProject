เมทอกซาเลน (Methoxsalen)
 ///// บทนำ ///// 
ยาเมทอกซาเลน (Methoxsalen) หรืออีกชื่อคือ ยาแซนโททอกซิน(Xanthotoxin)  เป็นยาที่นำมาบำบัดอาการ โรคสะเก็ดเงิน/โรคเรื้อนกวาง  โรคผื่นผิวหนังอักเสบ  และโรคด่างขาว  ปกติจะเห็นการใช้ยาเมทอกซาเลนร่วมกับการฉายแสงยูวีเพื่อบำบัดอาการทางผิวหนัง 
อาจยกตัวอย่างถึงกลไกการรักษาของยานี้ร่วมกับแสงยูวีได้ดังนี้  เช่น ในโรคสะเก็ดเงินซึ่งเป็นอาการทางผิวหนังที่มีการแบ่งเซลล์ของผิวหนังผิดปกติ  ยาเมทอกซาเลนจะออกฤทธิ์ต่อการทำงานของสารพันธุกรรม (DNA) ของผู้ป่วย  ส่งผลให้ชะลอการผลิตเซลล์ผิวหนังในบริเวณผิวหนังที่เป็นรอยโรค  และแสงยูวีจะช่วยทำลายเซลล์ชั้นผิวหนังที่เป็นรอยโรค และยังกระตุ้นเซลล์ผิวหนังบริเวณรอยโรคให้สร้างเม็ดสีของผิวหนังซึ่งจะเพิ่มผลดีมากขึ้นในโรคด่างขาว 
รูปแบบยาแผนปัจจุบันของยาเมทอกซาเลนที่พบเห็นในประเทศไทย จะเป็นยาชนิดรับประทาน และยาทาเฉพาะที่  ซึ่งยาเมทอกซาเลนสามารถดูดซึมได้ดีจากระบบทางเดินอาหาร  เมื่อยานี้เข้าสู่กระแสเลือดจะเข้ารวมตัวกับพลาสมาโปรตีนได้ประมาณ 75 – 91%  ร่างกายต้องใช้เวลาประมาณ 0.75 – 2.4 ชั่วโมงเพื่อกำจัดยานี้ทิ้งไปกับปัสสาวะ 
ทั้งนี้ ยังมีข้อห้ามของการใช้ยาเมทอกซาเลน บางประการที่ผู้บริโภคควรทราบ อาทิ 
- ห้ามใช้ยาเมทอกซาเลนกับผู้ที่แพ้ยานี้ และ/หรือแพ้แสงแดด 
- ห้ามใช้กับผู้ป่วยด้วยโรคทางผิวหนังบางชนิด เช่นโรค  Lupus erythematosus,   Porphyria cutanea tarda,   Erythropoietic protoporphyria,  Variegate porphyria,  Xeroderma pigmentosum, และ Albinism(ภาวะผิวเผือก/คนเผือก) 
- ห้ามใช้กับผู้ป่วยมะเร็งผิวหนังชนิด  Invasive squamous cell carcinomas และ ชนิด Melanoma 
- ห้ามใช้ในผู้ป่วยที่ได้รับการผ่าตัดเอาเลนส์ตาออก (Aphakia) ด้วยตัวยานี้อาจเพิ่มความเสี่ยงของการทำลายจอตาได้มากขึ้น 
- สตรีตั้งครรภ์  สตรีที่อยู่ในภาวะให้นมบุตร และเด็ก จัดเป็นกลุ่มเสี่ยงต่อการเกิดผลข้างเคียงจากการใช้ยาเมทอกซาเลน ดังนั้น ผู้ป่วยกลุ่มนี้จึงต้องใช้ยานี้เฉพาะตามคำสั่งแพทย์และอย่างเคร่งครัด 
- ยาหลายตัวที่ผู้ป่วยมีใช้อยู่ก่อน เมื่อนำมาใช้ร่วมกับยาเมทอกซาเลน อาจเกิดความเสี่ยงกระตุ้นให้ผิวหนังแพ้แสงแดด หรือเกิดผิวไหม้ได้มากขึ้น เช่น  Anthralin(ยารักษาโรคสะเก็ดเงิน) ,  Coal tar,  Griseofulvin,  Nalidixic acid (ยาต้านแบคทีเรีย),  Phenothiazines,  Quinolone,   Levofloxacin,  Sulfonamides,  Sulfonylureas,  Tetracycline, Thiazides, และ   Hydrochlorothiazide 
- หลีกเลี่ยงการรับประทานยานี้กับอาหารที่มีไขมันสูง เพราะอาจทำให้ยานี้ถูกดูดซึมจากระบบทางเดินอาหารได้น้อยลง 
- กรณีมีอาการวิงเวียนหลังรับประทานยานี้  ห้ามมิให้ผู้ป่วยขับขี่ยวดยานพาหนะใดๆ และ/หรือ ทำงานกับเครื่องจักร เพราะจะเกิดอุบัติเหตุได้ง่าย 
- ห้ามใช้ครีมกันแดดทาผิวหนังภายใน 24 ชั่วโมงก่อนได้รับยาเมทอกซาเลน แต่  สามารถใช้ครีมกันแดดทาผิวหนังได้ หลังจากได้รับยาเมทอกซาเลนไปแล้ว 48 ชั่วโมง 
โดยทั่วไป ยาเมทอกซาเลนอาจส่งผลข้างเคียงทำให้ผิวหนังเป็นปื้น/ผื่นแดงชั่วคราวรวมถึงมีอาการ คัน   คลื่นไส้  กระสับกระส่าย และนอนไม่หลับ 
*นอกจากนี้การได้รับยาเมทอกซาเลนเกินขนาด จะกระตุ้นให้เกิดอาการอาเจียนรุนแรงตามมาได้ 
เราสามารถพบเห็นการใช้ยาเมทอกซาเลนได้ในสถานพยาบาลที่ทำการรักษาโรคทางผิวหนัง  ซึ่งผู้ป่วยควรต้องปฏิบัติและใช้ยาเมทอกซาเลนตามคำแนะนำของแพทย์อย่างเคร่งครัด  ทั้งนี้เพื่อทำให้อาการป่วยดีขึ้นโดยเร็ว และเป็นการหลีกเลี่ยงผลข้างเคียงจากการใช้ยาเมทอกซาเลน 
หลังการบำบัดรักษาด้วยยาเมทอกซาเลน ร่วมกับการฉายแสงยูวี หากอาการป่วยยังไม่ทุเลาหรือไม่ดีขึ้น  แนะนำให้ผู้ป่วยกลับมาพบแพทย์/มาโรงพยาบาล เพื่อแพทย์พิจารณาปรับแนวทางการรักษาอย่างต่อเนื่อง 
 ///// เมทอกซาเลนมีสรรพคุณ(คุณสมบัติ)อย่างไร? ///// 
 
- บำบัดรักษาโรคสะเก็ดเงิน 
- รักษาอาการโรคด่างขาว 
หมายเหตุ:  เพื่อเพิ่มประสิทธิภาพในการักษา การใช้ยานี้จึงควรต้องใช้ร่วมกับการฉายแสงยูวี 
 ///// เมทอกซาเลนมีกลไกการออกฤทธิ์อย่างไร? ///// 
ตัวยาเมทอกซาเลนมีกลไกการออกฤทธิ์โดย ตัวยาจะเข้าจับกับสารพันธุกรรม (DNA)ของเซลล์ผิวหนัง  ส่งผลให้เซลล์ผิวหนังยับยั้งการสังเคราะห์สารพันธุกรรมดังกล่าว  ทำให้เกิดการชะลอการแบ่งตัวของเซลล์ผิวหนัง  จึงส่งผลลดการลุกลามของโรคผิวหนัง    นอกจากนั้น แสงยูวีจะช่วยทำลายเซลล์ผิวหนังที่มีรอยโรคให้หลุดลอกเร็วขึ้น พร้อมกับกระตุ้นให้เซลล์ผิวหนังสร้างเม็ดสีเพิ่มมากขึ้นเพื่อช่วยปกป้องเซลล์ผิวหนังให้แข็งแรง ร่วมถึงเป็นการบำบัดรักษาโรคด่างขาวด้วย  จากกลไกดังกล่าวจึงก่อให้เกิดฤทธิ์ของการรักษาตามสรรพคุณ 
 ///// เมทอกซาเลนมีรูปแบบการจัดจำหน่ายอย่างไร? ///// 
ยาเมทอกซาเลนมีรูปแบบการจัดจำหน่าย เช่น 
- ยาแคปซูลชนิดรับประทาน ขนาด 10 มิลลิกรัม/แคปซูล (10,000 ไมโครกรัม/แคปซูล) 
- ยาเม็ดชนิดรับประทาน ขนาด 10 มิลลิกรัม/เม็ด (10,000 ไมโครกรัม/เม็ด) 
- ยาทาผิวหนัง ขนาดความเข้มข้น 0.75% 
 ///// เมทอกซาเลนมีขนาดการบริหารยาอย่างไร? ///// 
ยาเมทอกซาเลน มีขนาดการบริหารยา/ใช้ยา เช่น 
ก.	สำหรับบำบัดรักษาโรคสะเก็ดเงิน: 
- ผู้ใหญ่:	รับประทานยา 600 ไมโครกรัม/น้ำหนักตัว 1 กิโลกรัม ก่อนการฉายรังสียูวีประมาณ 1.5 – 3 ชั่วโมง   ทั่วไปจะทำการบำบัดรักษาด้วยยานี้อาทิตย์ละ 2 ครั้ง หรือตามดุลยพินิจของแพทย์ผู้รักษา 
ข. สำหรับบำบัดโรคด่างขาว: 
- ผู้ใหญ่: รับประทานยา 20 มิลลิกรัม หรือ 600 ไมโครกรัม/น้ำหนักตัว 1 กิโลกรัม ก่อนเข้ารับการฉายรังสียูวีประมาณ  2 – 4 ชั่วโมง   ทั่วไปทำการบำบัดฯอาทิตย์ละ 2 ครั้ง หรือตามคำสั่งแพทย์ผู้รักษา 
*อนึ่ง 
- ควรรับประทานยาเมทอกซาเลนหลังอาหาร 
- กรณีมีอาการคลื่นไส้หลังรับประทานยานี้ ให้แบ่งการรับประทานเป็น 2 ครั้ง โดยเว้นเวลาห่างกันประมาณ 30 นาที 
- เด็ก: ด้วยยานี้อาจก่อผลข้างเคียงที่รุนแรงต่อเด็กได้ โดยเฉพาะในเด็กที่อายุน้อยกว่า 12 ปี ดังนั้นการใช้ยานี้ในเด็ก จึงต้องอยู่ในดุลพินิจของแพทย์ผู้รักษาเป็นกรณีๆไป 
- การใช้ยานี้ชนิดทาผิวหนัง: ขนาดการใช้ยา ขึ้นกับแพทย์ผู้รักษาเป็นกรณีๆไป 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียง                      ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเมทอกซาเลน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยา หรืออาหารเสริมอะไรอยู่ เพราะยาเมทอกซาเลนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
โดยทั่วไป การใช้ยาเมทอกซาเลน จะกระทำในสถานพยาบาล มีบุคลากรทางการแพทย์เป็นผู้กำกับการใช้ยา  จึงมีความเป็นไปได้น้อยมากๆที่ผู้ป่วยจะลืมรับประทานยา/ใช้ยานี้ 
 ///// เมทอกซาเลนมีผลไม่พึงประสงค์อย่างไร? ///// 
ยาเมทอกซาเลนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบการทำงานของอวัยวะต่างๆของร่างกายได้ดังนี้ เช่น 
- ผลต่อผิวหนัง:  เช่น ผิวหนังหลุดลอก  ผื่นคัน  ผิวหนังอักเสบ  หลอดเลือดบริเวณผิวหนังอักเสบ/เสียหาย  เกิดภาวะสีผิวจาง  ลมพิษ 
- ผลต่อระบบหัวใจและหลอดเลือด:  เช่น มีความดันโลหิตต่ำ 
- ผลต่อสภาพจิตใจ:  เช่น  ภาวะซึมเศร้า 
- ผลต่อระบบทางเดินอาหาร:  เช่น รู้สึกไม่สบายในกระเพาะอาหาร-ลำไส้  การรับรสอาหารผิดปกติ  คลื่นไส้ 
- ผลต่อตา:  เช่น  อาจเกิดภาวะต้อกระจก 
 ///// มีข้อควรระวังการใช้เมทอกซาเลนอย่างไร? ///// 
มีข้อควรระวังการใช้เมทอกซาเลน  เช่น 
- ห้ามใช้กับผู้ที่แพ้ยานี้ และ/หรือ แพ้แสงแดด 
- ห้ามใช้ยานี้กับผู้ที่มีความผิดปกติทางพันธุกรรมของสีผิว เช่น  โรคผิวเผือก  รวมถึงโรคที่ส่งผลให้ผิวหนังแพ้แสงแดดได้ง่าย อย่างเช่นโรค  Lupus  และ Porphyria 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร  และเด็ก 
- แจ้งแพทย์ถึงโรคประจำตัวต่างๆ รวมถึงมียาอื่นอะไรบ้าง ที่รับประทานอยู่ก่อน 
- มาพบแพทย์/มาโรงพยาบาลตามที่แพทย์นัดทุกครั้ง 
- กรณีที่ได้รับการรักษาแล้ว อาการยังไม่ดีขึ้น ควรต้องกลับมาพบแพทย์/มาโรงพยาบาล เพื่อรับการรักษาอย่างต่อเนื่อง และไม่ควรหยุดการรักษาเอง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเมทอกซาเลนด้วย) ยาแผนโบราณทุกชนิด  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เมทอกซาเลนมีปฏิกิริยาระหว่างยากับยาตัวอื่นอย่างไร? ///// 
ยาเมทอกซาเลนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเมทอกซาเลนร่วมกับยากลุ่ม Hydantoins  ด้วยจะทำให้ประสิทธิภาพการรักษาของยาเมทอกซาเลนลดน้อยลงไป 
- หลีกเลี่ยงการใช้ยาเมทอกซาเลนร่วมกับยา Cyclosporine  ด้วยจะทำให้ผลข้างเคียงจากยาเมทอกซาเลนเพิ่มมากขึ้น 
- หลีกเลี่ยงการใช้ยาเมทอกซาเลนร่วมกับยา Atorvastatin,  Triamterene(ยาขับปัสสาวะ),  Methotrexate,  Sulfadoxine,  Sulfamethoxazole,  ด้วยจะทำให้ผิวหนัง ไวต่อแสงแดดมากยิ่งขึ้น 
 ///// ควรเก็บรักษาเมทอกซาเลนอย่างไร? ///// 
ควรเก็บยาเมทอกซาเลน ในช่วงอุณหภูมิ 15 – 30 องศาเซลเซียส(Celsius)   ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงว่าง/ แสงแดดความร้อนและความชื้น   และเก็บยาให้พ้นมือเด็กและสัตว์เลี้ยง 
 ///// เมทอกซาเลนมีชื่ออื่นอีกไหม? ผลิตจากบริษัทอะไรบ้าง? ///// 
ยาเมทอกซาเลนที่จำหน่ายในประเทศไทย มียาชื่อการค้าอื่น และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Oxsoralen, Deltasoralen 
 ///// บรรณานุกรม ///// 
http://www.drugbank.ca/drugs/DB00553 [2016,Aug27] 
http://www.webmd.com/drugs/2/drug-6957/methoxsalen-oral/details#images  [2016,Aug27] 
http://www.stridesarco.com/pdf/products_spi/Methoxsalen_Capsules_USP_10mg_Pack_Insert_1026045.pdf  [2016,Aug27] 
https://www.drugs.com/dosage/methoxsalen.html  [2016,Aug27] 
http://www.mims.com/thailand/drug/info/methoxsalen/?type=brief&amp;mtype=generic  [2016,Aug27]
