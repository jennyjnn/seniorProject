อินเตอร์เฟอรอน เบต้า-วันบี (Interferon beta-1b)
 ///// บทนำ ///// 
ยาอินเตอร์เฟอรอน เบต้า-วันบี (Interferon beta-1b) เป็นยาอินเตอร์เฟอรอน(Interferon ย่อว่า IFN)ที่ผลิตจากเชื้อแบคทีเรียชนิด E.Coli  และมีรูปแบบเภสัชภัณฑ์เป็นแบบยาฉีดเข้าใต้ผิวหนัง   ทางคลินิกนำมาใช้บำบัดอาการโรคปลอกประสาทเสื่อมแข็ง (Multiple sclerosis)  ยานี้จะช่วยลดอาการกำเริบหรืออาการเป็นๆหายๆของโรค และสามารถป้องกันความเสียหายของเซลล์ประสาทในสมองจากโรคปลอกประสาทเสื่อมแข็งลงอีกด้วย 
ยาอินเตอร์เฟอรอน เบต้า-วันบี มีข้อห้ามใช้กับผู้ที่มีประวัติแพ้ยาชนิดนี้ รวมถึงกับสตรีมีครรภ์ ด้วยอาจทำให้ทารกคลอดก่อนกำหนด  เพื่อความปลอดภัยในการใช้ยาอินเตอร์เฟอรอนเบต้า-วันบี ผู้ป่วยจะต้องแจ้งประวัติโรคประจำตัวทุกประเภทให้ แพทย์ พยาบาล  เภสัชกร ทราบเมื่อเข้ารับการรักษา โดยเฉพาะอย่างยิ่งผู้ที่มีประวัติเป็นโรคหัวใจวาย   โรคตับ  โรคลมชัก  ผู้ที่มีภาวะเลือดออกง่าย  โลหิตจาง  ผู้ป่วยโรคซึมเศร้า  และต้องหลีกเลี่ยงการใช้ยาอินเตอร์เฟอรอน เบต้า-วันบีกับสตรีในภาวะให้นมบุตร 
หากเปรียบเทียบการใช้ยาอินเตอร์เฟอรอน เบต้า-วันบี กับยาอินเตอร์เฟอรอน เบต้า-วันเอ(Interferon beta 1a) เราจะพบว่า ผู้ป่วยต้องรับยาอินเตอร์เฟอรอน เบต้า-วันบีวันเว้นวันหรือทุกๆ 48 ชั่วโมง  แต่หากใช้ยาอินเตอร์เฟอรอน เบต้า-วันเอ ผู้ป่วยจะได้รับยาตัวนี้เพียงสัปดาห์ละ 1 ครั้ง และใช้ขนาดยาที่น้อยกว่า 
ในประเทศไทย ยาอินเตอร์เฟอรอน เบต้า-วันบี ถูกจัดอยู่ในประเภทยาอันตราย  มีจำหน่ายภายใต้ชื่อการค้าว่า Betaferon PFS และจะพบเห็นการใช้ยาชนิดนี้แต่ในสถานพยาบาลเท่านั้น 
 
 ///// อินเตอร์เฟอรอน เบต้า-วันบีมีสรรพคุณ(คุณสมบัติ)อย่างไร	? ///// 
ยาอินเตอร์เฟอรอน เบต้า-วันบีมีสรรพคุณ/ข้อบ่งใช้ เช่น 
- ใช้บำบัดอาการโรคปลอกประสาทเสื่อมแข็ง(Multiple sclerosis) ยาชนิดนี้จะช่วยชะลอความเสียหายจากการอักเสบภายในเซลล์ประสาทของสมอง และลดโอกาสการกลับมาเป็นโรคปลอกประสาทเสื่อมแข็งดังกล่าว 
 
 ///// อินเตอร์เฟอรอน เบต้า-วันบีมีกลไกการออกฤทธิ์อย่างไร? ///// 
กลไกการออกฤทธิ์ของยาอินเตอร์เฟอรอน เบต้า-วันบีคือ ตัวยาจะสร้างสมดุลของสารที่กระตุ้นการอักเสบของเซลล์ประสาทในสมอง โดยช่วยชะลอหรือลดการนำสารที่กระตุ้นการอักเสบผ่านเข้าทางแนวกั้นกลางระหว่างเลือดและสมองหรือที่เรียกกันว่า Blood-brain barrier ส่งผลให้ลดการอักเสบของเซลล์ประสาทในสมอง และยังช่วยให้การผลิตสารที่เป็นปัจจัยในการเจริญของเซลล์ประสาท (Nerve growth factor) ตลอดจนกระทั่งช่วยยืดอายุของเซลล์ประสาทอีกด้วย  จากกลไกดังกล่าว จึงส่งผลให้อาการปลอกประสาทเสื่อมแข็งทุเลาลง 
 
 ///// อินเตอร์เฟอรอน เบต้า-วันบีมีรูปแบบการจัดจำหน่ายอย่างไร? ///// 
ยาอินเตอร์เฟอรอน เบต้า-วันบี มีรูปแบบการจัดจำหน่าย เช่น 
- ยาฉีด ที่ประกอบด้วยตัวยาInterferon beta-1b 250 ไมโครกรัม/มิลลิลิตร หรือ 0.250 มิลลิกรัม/มิลลิลิตร 
- ยาฉีดชนิดผงแห้งปราศจากเชื้อ ที่ประกอบด้วยตัวยาInterferon beta-1b 
  0.3 มิลลิกรัม/ขวด 
 
 ///// อินเตอร์เฟอรอน เบต้า-วันบีมีขนาดการบริหารยาอย่างไร? ///// 
ยาอินเตอร์เฟอรอน เบต้า-วันบีมีขนาดการบริหารยา/ใช้ยาสำหรับโรคปลอกประสาทเสื่อมแข็ง เช่น 
- ผู้ใหญ่:สัปดาห์ที่ 1 – 2:  ฉีดยาครั้งละ 0.0625 มิลลิกรัม วันเว้นวัน
	สัปดาห์ที่ 3 – 4:	 ฉีดยาครั้งละ 0.125   มิลลิกรัม วันเว้นวัน
	สัปดาห์ที่ 5 – 6:	 ฉีดยาครั้งละ 0.1875 มิลลิกรัม วันเว้นวัน
	สัปดาห์ที่ 7 เป็นต้นไป:	ฉีดยาครั้งละ 0.25    มิลลิกรัม  วันเว้นวัน 
อนึ่ง: 
- ระยะเวลาของการใช้ยาให้เป็นไปตามคำสั่งแพทย์ 
- ผู้ป่วยต้องมารับการฉีดยาตามที่แพทย์นัดหมายทุกครั้ง 
- เด็ก: การใช้ยานี้และขนาดยานี้ในเด็กอยู่ในดุลพินิจของแพทย์เป็นกรณีๆไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอินเตอร์เฟอรอน เบต้า-วันบี  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาอินเตอร์เฟอรอน 
เบต้า-วันบี อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยา
กับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาอินเตอร์เฟอรอน เบต้า-วันบีได้ตามแพทย์นัด  ให้ผู้ป่วยรีบติดต่อ แพทย์/พยาบาล/บุคคลากรทางการแพทย์ ที่ผู้ที่ดูแลรักษาผู้ป่วย เพื่อนัดหมายการฉีดยาครั้งใหม่โดยเร็ว และไม่ควรหยุดการใช้ยานี้โดยมิได้ขอคำปรึกษาจากแพทย์ 
 
 
 ///// อินเตอร์เฟอรอน เบต้า-วันบีมีผลไม่พึงประสงค์อย่างไร? ///// 
ยาอินเตอร์เฟอรอน เบต้า-วันบีสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อผิวหนัง: เช่น เกิดผื่นคัน  เหงื่อออกมาก  ผมร่วง  ลมพิษ 
- ผลต่อระบบหัวใจและหลอดเลือด: เช่น  อาจเกิดภาวะหัวใจเต้นเร็ว   หัวใจเต้นผิดจังหวะ   หัวใจวาย    เจ็บหน้าอก   ความดันโลหิตสูง  แพทย์จะแจ้งเตือนผู้ป่วยถึงเรื่องดังกล่าว และนัดหมายผู้ป่วยเข้ามาตรวจการทำงานของหัวใจเป็นระยะๆตามดุลพินิจของแพทย์ เช่น การตรวจคลื่นไฟฟ้าหัวใจ 
- ผลต่อระบบทางเดินหายใจ:  เช่น โรคติดเชื้อทางเดินหายใจส่วนบน   ไซนัสอักเสบ   หลอดลมอักเสบ   หายใจไม่ออก/หายใจลำบาก   ความดันหลอดเลือดปอดสูง 
- ผลต่อไต:  เช่น เกิดโรคไตชนิดที่เรียกว่า  Nephrotic syndrome และ Glomerulosclerosis 
- ผลต่อสภาพจิตใจ:  เช่น ซึมเศร้า  มีอาการอยากทำร้ายตนเอง  นอนไม่หลับ  ง่วงนอน   วิตกกังวล   อารมณ์แปรปรวน  ก้าวร้าว 
- ผลต่อระบบประสาท: เช่น   ปวดศีรษะ   วิงเวียน   ความรู้สึกสัมผัสเพี้ยน   อาจเกิดอาการชัก   ปวดศีรษะไมเกรน 
- ผลต่อกล้ามเนื้อ: เช่น  ปวดกล้ามเนื้อ   ปวดหลัง  กล้ามเนื้ออ่อนแรง  เป็นตะคริว  ปวดคอ 
- ผลต่อระบบการเผาผลาญพลังงานของร่างกาย: เช่น น้ำหนักตัวเพิ่มขึ้นหรือไม่ก็ลดลง 
- ผลต่อระบบภูมิคุ้มกันต้านทานโรคของร่างกาย: เช่น อาจมีอาการ/กลุ่มอาการคล้ายไข้หวัดใหญ่ 
- ผลต่อตับ:  เช่น เอนไซม์การทำงานของตับในเลือดสูงขึ้น  ตับอักเสบ  ตับวาย  ตับอักเสบด้วยภูมิต้านทานตนเอง(โรคออโตอิมมูนที่เกิดกับตับ)  ตัวเหลือง   บิลิรูบินในเลือดสูง 
- ผลต่อระบบเลือด: เช่น เม็ดเลือดขาวชนิดนิวโทรฟิลต่ำ   เกล็ดเลือดต่ำ   โลหิตจาง 
- ผลต่อระบบทางเดินปัสสาวะ: เช่น   ทางเดินปัสสาวะอักเสบ/โรคติดเชื้อระบบทางเดินปัสสาวะ    กระเพาะปัสสาวะอักเสบ 
- ผลต่อระบบทางเดินอาหาร:  เช่น คลื่นไส้   ท้องเสียหรือไม่ก็ท้องผูก  อาเจียน  ปวดท้อง   ปากแห้ง   ท้องอืด    ตับอ่อนอักเสบ 
- ผลต่อระบบต่อมไร้ท่อ:  เช่น มีภาวะไทรอยด์ฮอร์โมนสูงหรือไม่ก็ต่ำ 
 
 ///// มีข้อควรระวังการใช้อินเตอร์เฟอรอน เบต้า-วันบีอย่างไร? ///// 
มีข้อควรระวังการใช้ยาอินเตอร์เฟอรอน เบต้า-วันบี เช่น 
- ห้ามใช้กับผู้ที่แพ้ยานี้ และ/หรือแพ้ส่วนประกอบในสูตรต้นตำรับยานี้ 
- ห้ามใช้ยากับสตรีมีครรภ์ และสตรีในภาวะให้นมบุตร 
- ก่อนใช้ยาอินเตอร์เฟอรอน เบต้า-วันบี ผู้ป่วยจะต้องแจ้ง แพทย์ เภสัชกร ว่า ตนเองมีการใช้ยาชนิดใดอยู่ก่อนแล้วบ้าง 
- ห้ามใช้ยาใดๆขณะได้รับยาอินเตอร์เฟอรอน เบต้า-วันบีนอกจากจะมีคำสั่งแพทย์ 
- กรณีผู้ป่วยด้วยโรคตับ  มีภาวะทางจิตใจ   มีโรคหัวใจ   หรือโรคประจำตัวใดๆผู้ป่วยต้องแจ้ง แพทย์ พยาบาล เภสัชกร ทุกครั้ง เมื่อเข้ารับการรักษา 
- มาพบแพทย์/มาโรงพยาบาล เพื่อรับการให้ยาและรับการตรวจร่างกายจากแพทย์ตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอินเตอร์เฟอรอน เบต้า-วันบีด้วย)  ยาแผนโบราณ   อาหารเสริม    ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อินเตอร์เฟอรอน เบต้า-วันบีมีปฏิกิริยากับยาตัวอื่นอย่างไร? ///// 
ยาอินเตอร์เฟอรอน เบต้า-วันบี มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอินเตอร์เฟอรอน เบต้า-วันบี ร่วมกับยาBupropion ด้วยจะ
ทำให้เกิดอาการลมชัก  และทำให้ตับได้รับความเสียหาย/ตับอักเสบรุนแรง 
- ห้ามใช้ยาอินเตอร์เฟอรอน เบต้า-วันบี ร่วมกับยาZidovudine  ด้วยจะทำให้กด
 ไขกระดูกรุนแรงจนเกิดภาวะโลหิตจาง 
- ห้ามใช้ยาอินเตอร์เฟอรอน เบต้า-วันบี ร่วมกับยาTramadol  ด้วยอาจทำให้เกิด
ภาวะลมชัก 
- ห้ามใช้ยาอินเตอร์เฟอรอน เบต้า-วันบี ร่วมกับยาNatalizumab  เพราะจะเพิ่ม   
ความเสี่ยงต่อการติดเชื้อไวรัสในสมองมากยิ่งขึ้น 
 
 ///// ควรเก็บรักษาอินเตอร์เฟอรอน เบต้า-วันบีอย่างไร? ///// 
ควรเก็บรักษายาอินเตอร์เฟอรอน เบต้า-วันบี ดังนี้ เช่น 
- เก็บยานี้ภายใต้อุณหภูมิที่ระบุในเอกสารกำกับยา เช่น ยาฉีดชนิดผงแห้งปราศจากเชื้อ  สามารถเก็บที่อุณหภูมิ 15-30 องศาเซลเซียส(Celsius)  ห้ามเก็บยาในช่องแข็งตู้เย็น 
- ยาฉีดชนิดผงแห้งปราศจากเชื้อ ที่เตรียมเป็นสารละลายแล้วต้องใช้ยานั้นภายในเวลาไม่เกิน 3 ชั่วโมง 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาที่เสื่อมสภาพหรือยาที่หมดอายุแล้ว 
 
 ///// อินเตอร์เฟอรอนเบต้าวันบีมีชื่ออื่นอีกไหม? ผลิตจากบริษัทอะไรบ้าง? ///// 
ยาอินเตอร์เฟอรอน เบต้า-วันบี มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://www.mims.com/thailand/drug/info/betaferon%20pfs/?type=brief [2018,June2] 
https://www.drugs.com/dosage/extavia.html [2018,June2] 
https://www.accessdata.fda.gov/drugsatfda_docs/label/2003/ifnbchi031403lb.pdf [2018,June2] 
https://en.wikipedia.org/wiki/Interferon_beta-1b [2018,June2] 
https://www.drugs.com/sfx/extavia-side-effects.html [2018,June2] 
https://www.drugs.com/drug-interactions/interferon-beta-1b,extavia-index.html?filter=3&amp;generic_only= [2018,June2]
