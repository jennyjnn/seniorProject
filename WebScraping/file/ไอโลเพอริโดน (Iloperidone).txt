ไอโลเพอริโดน (Iloperidone)
 ///// บทนำ ///// 
ยาไอโลเพอริโดน (Iloperidone) อยู่ในกลุ่มยารักษาโรคจิตรุ่นที่ 2 (Atypical antipsychotics)  ทางคลินิกนำมาใช้บำบัดอาการโรคจิตเภท(Schizophrenia)   ในปี ค.ศ.2013 (พ.ศ.2556)  นักวิทยาศาสตร์ได้ศึกษาความสามารถในการบำบัดอาการทางจิตของยานี้โดยเปรียบเทียบกับยารักษาโรคจิต 15 ชนิด มีข้อสรุปออกมาว่ายาไอโลเพอริโดนมีประสิทธิภาพเทียบเท่าหรือใกล้เคียงกับยา Ziprasidone, Chlorpromazine, Asenapine, และ Lurasidone 
ยาไอโลเพอริโดน มีกลไกการออกฤทธิ์ที่สมอง โดยทำให้เกิดสมดุลของสารสื่อประสาทต่างๆ ซึ่งส่งผลเกิดผลดีต่อสภาพจิตของผู้ป่วยจิตเภท  รูปแบบเภสัชภัณฑ์ของยาไอโลเพอริโดนมีทั้งประเภทยารับประทานและยาฉีด  เมื่อตัวยาเข้าสู่กระแสเลือด จะเข้ารวมตัวกับพลาสมาโปรตีนได้ประมาณ 97%  ตับจะคอยทำลายโครงสร้างของยาไอโลเพอริโดนอย่างต่อเนื่อง  และร่างกายต้องใช้เวลา 18–33 ชั่วโมง เพื่อกำจัดยานี้ทิ้งไปกับปัสสาวะและอุจจาระ 
ยาไอโลเพอริโดนถูกออกแบบมาเพื่อใช้กับผู้ใหญ่ และห้ามใช้กับเด็ก อย่างไรก็ตาม มีข้อห้ามและข้อควรระวังการใช้ยาไอโลเพอริโดนที่ผู้บริโภค/ผู้ป่วยควรทราบ ดังนี้ เช่น 
- ห้ามใช้ยานี้กับผู้ป่วยกลุ่มผู้สูงอายุที่มีอาการทางจิตที่มีภาวะความจำเสื่อมร่วมด้วย  	การใช้ยานี้ในขนาดสูงกับผู้สูงอายุอาจเป็นเหตุให้ผู้ป่วยกลุ่มนี้เสียชีวิตโดยมีความเกี่ยวพันกับโรคประจำตัวผู้ป่วยที่มีอยู่ก่อน  อย่างเช่น โรคหัวใจ  หรือมีการติดเชื้อของผู้ป่วย ซึ่งเป็นปัจจัยสนับสนุนให้ร่างกายมีความอ่อนแอและสุ่มเสี่ยงต่อการเสียชีวิต	  ได้ง่ายนั่นเอง 
- การใช้ยาชนิดนี้กับ  ผู้ป่วยโรคเบาหวาน  ผู้ที่มีโรคไขมันในเลือดสูง  ตลอดจนผู้ที่มีน้ำหนักตัวเกินมากๆ ล้วนแต่จะทำให้อาการป่วยหรือโรคประจำตัวดังกล่าวทวีความรุนแรงมากยิ่งขึ้น  กับผู้ป่วยกลุ่มนี้ แพทย์อาจต้องตรวจติดตามอาการอย่างใกล้ชิดและผู้ป่วยต้องมาพบแพทย์/มาโรงพยาบาลเพื่อรับการตรวจร่างกายจากแพทย์ตามแพทย์นัดหมายทุกครั้ง 
- หลีกเลี่ยง/ห้ามรับประทานยาไอโลเพอริโดนร่วมกับเครื่องดื่มที่มีแอลกอฮอล์เป็นส่วนประกอบ  เพราะจะทำให้เกิดอาการวิงเวียนและง่วงนอนมากยิ่งขึ้น 
- ขณะได้รับยานี้ ผู้ป่วยควรหลีกเลี่ยงการอยู่ในสถานที่ที่มีอากาศร้อน  การเสียเหงื่อมากๆ อาจเป็นปัจจัยสนับสนุนให้ผู้ป่วยมีอาการข้างเคียง(ผลข้างเคียง)จากยาไอโลเพอริโดนได้มากยิ่งขึ้น  ในกรณีนี้ การดื่มน้ำสะอาดอย่างเพียงพอบ่อยๆอาจจะเป็นทางออกที่ดีสำหรับผู้ป่วย 
- ยาไอโลเพอริโดนสามารถทำให้เม็ดเลือดขาวซึ่งเป็นตัวต่อต้านเชื้อโรคลดต่ำลงและก่อให้เกิดความเสี่ยงต่อการติดเชื้อได้ง่าย  ผู้ป่วยบางรายถึงกับเสียชีวิตจากภาวะ	  ติดเชื้อดังกล่าว  จากเหตุผลนี้เอง ทำให้แพทย์ต้องตรวจระดับเม็ดเลือดขาวของผู้ที่ได้รับยาไอโลเพอริโดนเป็นระยะๆไป 
- ทางคลินิก ยังพบสถิติผู้ป่วยที่มีอายุตั้งแต่ 65 ปีขึ้นไป จัดเป็นกลุ่มเสี่ยงที่จะได้รับผลข้างเคียงจากการใช้ยาชนิดนี้มากกว่าผู้ป่วยที่มีอายุต่ำกว่านี้ 
- ห้ามใช้ยาไอโลเพอริโดนกับสตรีมีครรภ์/ตั้งครรภ์ และสตรีในภาวะให้นมบุตร  มีรายงานทางคลินิกพบว่า ยานี้สามารถส่งผ่านถึงทารกและทำให้กล้ามเนื้อของทารกทำงานผิดปกติ ตลอดจนก่อให้เกิดภาวะถอนยากับทารกตามมา 
อนึ่ง ยาไอโลเพอริโดนเป็นยารักษาจิตเภทที่มีการใช้กันมากในแถบซีกโลกตะวันตก  สำหรับยานี้ในทวีปเอเชีย จะพบเห็นการจำหน่ายแต่ในประเทศอินเดีย โดยใช้ชื่อการค้าว่า  “Ilosure” 
 
 ///// ไอโลเพอริโดนมีสรรพคุณ(คุณสมบัติ)อย่างไร? ///// 
ยาไอโลเพอริโดนมีสรรพคุณ/ข้อบ่งใช้ เช่น 
- รักษาอาการทางจิตเภท (Schizophrenia) 
 
 ///// ไอโลเพอริโดนมีกลไกการออกฤทธิ์อย่างไร? ///// 
ยาไอโลเพอริโดนอยู่ในกลุ่มยา Serotonin-dopamine antagonist   สามารถออกฤทธิ์ต่อตัวรับ(Receptor)ของสารสื่อประสาทต่างๆในสมอง เช่น  Serotonin receptor, Dopamine receptor ส่งผลให้ระดับสารสื่อประสาทต่างๆมีสมดุลและเหมาะสมมากขึ้น  จากกลไกนี้ จึงทำให้อาการของโรคจิตเภทกลับมาเป็นปกติได้ตามสรรพคุณ 
 
 ///// ไอโลเพอริโดนมีรูปแบบการจัดจำหน่ายอย่างไร? ///// 
ยาไอโลเพอริโดนชนิดรับประทาน มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Iloperidone 1, 2, 4, 6, 8, 10 และ12 มิลลิกรัม/เม็ด 
 
 ///// ไอโลเพอริโดนมีขนาดรับประทานอย่างไร? ///// 
ยาไอโลเพอริโดนมีขนาดรับประทาน เช่น 
- ผู้ใหญ่: เริ่มต้นรับประทานยา 1  มิลลิกรัม วันละ 2 ครั้ง เช้า-เย็นก่อนหรือหลังอาหารก็ได้  	 แพทย์อาจปรับเพิ่มขนาดรับประทาน ทัวไปไม่เกิน 2 มิลลิกรัม/ครั้ง  
ขนาดรับประทานปกติอยู่ในช่วง 6–12 มิลลิกรัม วันละ 2 ครั้ง ขนาดรับประทานยานี้สูงสุดไม่เกิน 24 มิลลิกรัม/วัน 
- เด็ก: ทางคลินิก ยังไม่มีข้อมูลด้านความปลอดภัยในการใช้ยานี้กับเด็ก 
อนึ่ง: 
- การที่แพทย์ปรับเพิ่มขนาดรับประทานทีละน้อยๆ จะช่วยลดความเสี่ยงของการเกิดภาวะความดันโลหิตต่ำ 
- หลังรับประทานยานี้ไปแล้ว 1–2 สัปดาห์ จึงอาจจะเห็นประสิทธิผลของการรักษา โดยสภาพจิตของผู้ป่วยจะดีขึ้นเป็นลำดับ 
- ห้ามใช้ยานี้กับผู้ป่วยโรคตับในระยะรุนแรง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไอโลเพอริโดน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคตับ   โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาไอโลเพอริโดน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไอโลเพอริโดน สามารถรับประทานทันทีเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานที่ขนาดปกติ  กรณีลืมรับประทานยาเกิน 3 วัน ควรรีบพาผู้ป่วยมาพบแพทย์/มาโรงพยาบาล เพื่อแพทย์พิจารณาปรับขนาดรับประทานยากันใหม่ 
อนึ่ง การหยุดใช้ยาไอโลเพอริโดนทันที อาจทำให้เกิดอาการทางจิตประสาทกำเริบขึ้น 
 ///// ไอโลเพอริโดนมีผลไม่พึงประสงค์อย่างไร? ///// 
ยาไอโลเพอริโดนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:   เช่น  หัวใจเต้นเร็ว   ชีพจรผิดปกติ  ความดันโลหิตต่ำ 
- ผลต่อระบบการเผาผลาญพลังงานของร่างกาย:  เช่น น้ำหนักตัวเพิ่มขึ้นหรือลดลง  รับประทานอาหารมากขึ้น  ร่างกายเกิดภาวะขาดน้ำ   น้ำตาลในเลือดสูง  เกลือโปแตสเซียมในเลือดต่ำ 
- ผลต่อระบบต่อมไร้ท่อ:  เช่น  เจ็บหน้าอก/เจ็บเต้านม  หน้าอก/เต้านมโตขึ้น   มีไทรอยด์ฮอร์โมนในเลือดต่ำ/ภาวะขาดไทรอยด์ฮอร์โมน 
- ผลต่อสภาพจิตใจ:   เช่น  กระสับกระส่าย   ก้าวร้าว  อารมณ์หงุดหงิด    ซึม  มีความรู้สึกอยากทำร้ายตนเอง 
- ผลต่อไต:  เช่น  เกิดนิ่วในไต   ไตวายเฉียบพลัน 
- ผลต่อกล้ามเนื้อ:  เช่น  ปวดกล้ามเนื้อ  กล้ามเนื้อหดเกร็งตัว 
- ผลต่อระบบประสาท:  เช่น  วิงเวียน  ง่วงนอน  การควบคุมการเคลื่อนไหวของร่างกายผิดปกติ เช่น  การเคลื่อนที่ของร่างกายทำได้ช้าลง  ตัวสั่น 
- ผลต่อระบบการหายใจ:  เช่น  คัดจมูก  หายใจขัด/หายใจลำบาก  เกิดโรคติดเชื้อ ทางเดินหายใจได้ง่าย 
- ผลต่อระบบทางเดินอาหาร:  เช่น  คลื่นไส้   ปากแห้ง  รู้สึกไม่สบายท้อง  ท้องเสีย  หลั่งน้ำลายมาก  กระเพาะอาหารอักเสบ  เกิดแผลในปาก  กรดไหลย้อน 
- ผลต่อระบบทางเดินสืบพันธุ์:  เช่น  สมรรถภาพทางเพศถดถอย  ปัสสาวะไม่ออก/ปัสสาวะขัด   ปวดองคชาติ  องคชาติแข็งค้าง  ประจำเดือนขาด(ในสตรี) 
- ผลต่อตา:  เช่น  ตาพร่า  เยื่อตาอักเสบ  ตาแห้ง  หนังตาบวม  เกิดต้อกระจก  หนังตากระตุก 
- ผลต่อผิวหนัง:  เช่น  เกิดผื่นคัน 
- ผลต่อระบบเลือด:  เช่น  เกิดภาวะเลือดจาง  มีภาวะฮีมาโทคริตต่ำ  ฮีโมโกลบินต่ำ 
- ผลต่อตับและทางเดินน้ำดี:  เช่น  เกิดนิ่วในถุงน้ำดี 
 
 ///// มีข้อควรระวังการใช้ไอโลเพอริโดนอย่างไร? ///// 
มีข้อควรระวังการใช้ยาไอโลเพอริโดน เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และให้ใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก 
- ห้ามหยุดใช้ยานี้อย่างกะทันหันถึงแม้อาการป่วยจะดีขึ้นเป็นลำดับก็ตาม ผู้ป่วยอาจต้องใช้ยานี้ต่อเนื่องไปอีกระยะหนึ่งตามแพทย์สั่ง แพทย์เท่านั้นที่จะปรับลดการใช้ยานี้ได้เหมาะสมที่สุด 
- ห้ามใช้ยานี้กับสตรีมีครรภ์  สตรีในภาวะให้นมบุตร  และเด็ก 
- หลังรับประทานยานี้แล้วเกิดอาการวิงเวียน  ห้ามผู้ป่วยขับขี่ยวดยานพาหนะหรือทำงานที่เกี่ยวข้องกับเครื่องจักรต่างๆ ด้วยจะเกิดอุบัติเหตุได้ง่าย 
- ห้ามผู้ป่วยที่ได้รับยานี้อยู่ในที่ที่มีอากาศร้อนจัด ด้วยอาจส่งผลทำให้ร่างกายเกิด 
 ภาวะขาดน้ำตามมา 
- ระวังการใช้ยานี้กับผู้ป่วยโรคเบาหวาน ด้วยจะส่งผลต่อระดับน้ำตาลในเลือดผิดปกติโดยอาจสูงขึ้นหรือต่ำลงก็ได้ 
- ยานี้สามารถทำให้ภูมิคุ้มกันต้านทานโรคของผู้ป่วยอ่อนแอลง  ดังนั้นควรหลีกเลี่ยงการนำผู้ป่วยไปอยู่ในบริเวณ/พื้นที่ที่มีประชากรมีแออัดหรือพื้นที่ที่มีการแพร่ระบาดของโรคติดเชื้อต่างๆ เช่น ห้างสรรพสินค้า 
- ผู้ป่วยที่ได้รับยานี้ต่อเนื่องเป็นเวลานาน  อาจมีน้ำหนักตัวสูงขึ้น  กรณีนี้สามารถปรึกษากับแพทย์เพื่อปรับขนาดการใช้ยานี้ เพื่อให้เหมาะสมกับสภาพของผู้ป่วยแต่ละบุคคล 
- ผู้ป่วยสูงวัย/ผู้สูงอายุที่ได้รับยานี้ อาจพบเห็นอาการผิดปกติของกล้ามเนื้อ เช่น
การควบคุมการเคลื่อนไหวของร่างกาย อย่างเช่น การบังคับ แขน  ขา  ลิ้น  ใบหน้า  
และปาก ทำได้ลำบาก  หากพบเห็นอาการดังกล่าว ต้องรีบนำผู้ป่วยกลับมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด  เพื่อแพทย์พิจารณาปรับแนวทางการรักษา 
- ผู้ป่วยที่ได้รับยานี้ อาจต้องได้รับการตรวจเลือด เพื่อเป็นการตรวจสอบและ	  ป้องกันการเกิดอาการข้างเคียงของยานี้ เช่น  การตรวจระดับน้ำตาลในเลือด 
- *ผู้ที่ได้รับยานี้เกินขนาด จะมีอาการความดันโลหิตต่ำ และมีหัวใจทำงานผิดปกติ เช่น หัวใจเต้นเร็ว  กรณีที่พบเห็นผู้ป่วยใช้ยานี้เกินขนาด ต้องรีบนำผู้ป่วยส่งโรงพยาบาลโดยเร็ว ไม่ต้องรอถึงวันแพทย์นัด 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไอโลเพอริโดนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตาม ข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไอโลเพอริโดนมีปฏิกิริยาระหว่างยากับยาตัวอื่นอย่างไร? ///// 
ยาไอโลเพอริโดนมีปฏิกิริยาระหว่างยากับยาตัวอื่น เช่น 
- ห้ามรับประทานยาไอโลเพอริโดนร่วมกับ ยาChlordiazepoxide ด้วยจะทำให้มีอาการ วิงเวียน  ง่วงนอน  รู้สึกสับสน  การครองสติทำได้ลำบาก 
- หลีกเลี่ยงการใช้ยาไอโลเพอริโดนร่วมกับ ยาNitroglycerin ด้วยจะก่อให้เกิดภาวะความดันโลหิตต่ำตามมา 
- ห้ามใช้ยาไอโลเพอริโดนร่วมกับ ยาAmitriptyline ด้วยจะทำให้เกิดภาวะหัวใจเต้นผิดจังหวะตามมา 
- ห้ามใช้ยาไอโลเพอริโดนร่วมกับ ยาBupropion  ด้วยเสี่ยงต่อการเกิดอาการชักได้ง่ายยิ่งขึ้น 
 ///// ควรเก็บรักษาไอโลเพอริโดนอย่างไร? ///// 
ควรเก็บยาไอโลเพอริโดน ภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ไอโลเพอริโดนมีชื่ออื่นอีกไหม? ผลิตจากบริษัทอะไรบ้าง? ///// 
ยาไอโลเพอริโดน   มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Fanapta,  Zomaril 
 ///// บรรณานุกรม ///// 
https://en.wikipedia.org/wiki/Iloperidone[2017,Oct7] 
https://www.drugs.com/cdi/iloperidone.html[2017,Oct7] 
https://www.drugs.com/sfx/iloperidone-side-effects.html[2017,Oct7] 
https://www.drugs.com/drug-interactions/iloperidone-index.html?filter=3&amp;generic_only=[2017,Oct7] 
https://www.accessdata.fda.gov/drugsatfda_docs/label/2009/022192lbl.pdf[2017,Oct7] 
https://davisplus.fadavis.com/3976/meddeck/pdf/iloperidone.pdf[2017,Oct7] 
http://www.mims.com/india/drug/info/ilosure/ilosure%20tab[2017,Oct7]
