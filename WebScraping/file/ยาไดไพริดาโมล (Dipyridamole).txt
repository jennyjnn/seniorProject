ยาไดไพริดาโมล (Dipyridamole)
 ///// บทนำ ///// 
ยาไดไพริดาโมล (Dipyridamole) เป็นยาต้านการจับตัวของเกล็ดเลือด ถูกนำมาใช้กับผู้ป่วยที่มีการเปลี่ยนลิ้นหัวใจเพื่อลดความเสี่ยงของการเกิดลิ่มเลือดในบริเวณลิ้นหัวใจเทียม วงการแพทย์ได้นำมาใช้ร่วมกับยาแอสไพรินเพื่อลดอัตราการเสียชีวิต (ตาย) ในผู้ป่วยด้วยโรคหัวใจวายทั้งในเชิงรักษาและป้องกัน การบริหารยาในผู้ป่วยมีทั้งแบบฉีดและแบบรับประทาน มีการใช้ในรูปลักษณะยาเดี่ยวและผสมร่วมกับยาอื่น 
จากการศึกษาด้านเภสัชจลนศาสตร์ (Pharmacokinetic: การศึกษาความเป็นไปเมื่อยาเข้าสู่ร่างกาย) พบว่าหลังจากยานี้เข้าสู่กระแสเลือด จะมีการจับตัวกับพลาสมาโปรตีนถึง 99% และตับจะเปลี่ยนโครงสร้างทางเคมีของไดไพริดาโมล ร่างกายต้องใช้เวลา 10 - 12 ชั่วโมงในการกำจัดยาออกจากร่างกาย 50% 
นอกจากการใช้รักษาเชิงป้องกันในผู้ป่วยแล้ว ยาไดไพริดาโมลยังถูกนำไปใช้กับห้องทดลอง ด้วยวัตถุประสงค์ป้องกันมิให้ตัวอย่างเลือดที่นำมาใช้ศึกษาแข็งตัว หรือนำไปใช้ป้องกันการเจริญเติบโตของพวกคาร์ดิโอไวรัส (Cardiovirus: ไวรัสที่ก่อให้เกิดอาการคล้ายไข้หวัดใหญ่ และอาจทำให้เกิดอัมพาตได้) ที่อาจเกิดขึ้นในกระบวนการเพาะเลี้ยงเซลล์ 
คณะกรรมการอาหารและยาของไทยได้บรรจุยาไดไพริดาโมลอยู่ในบัญชียาหลักแห่งชาติเพื่อวัตถุประสงค์ใช้ในห้องทดลอง อย่างไรก็ตาม ยาไดไพริดาโมลที่อยู่ในรูปของยาผสมจัดอยู่ในหมวดยาควบคุมพิเศษ ส่วนตำรับยาเดี่ยวถูกขึ้นทะเบียนเป็นยาอันตราย แพทย์ผู้รักษาเท่านั้นที่จะพิจารณาสั่งจ่ายยาได้อย่างถูกต้องและปลอดภัยต่อผู้ป่วย 
 ///// ยาไดไพริดาโมลมีสรรพคุณ (คุณสมบัติ) อย่างไร? ///// 
ยาไดไพริดาโมลมีสรรพคุณดังนี้ 
- บำบัดรักษาโรคหัวใจขาดเลือด/โรคกล้ามเนื้อหัวใจตาย หรือเจ็บหน้าอกด้วยเหตุหัวใจขาดเลือด 
- ป้องกันการจับตัวของเกล็ดเลือดในบริเวณลิ้นหัวใจเทียม 
 ///// ยาไดไพริดาโมลมีกลไกการออกฤทธิ์อย่างไร? ///// 
กลไกการออกฤทธิ์ของยาไดไพริดาโซลคือ ตัวยานี้จะยับยั้งการทำงานของเอนไซม์ Adenosine deaminase และ Phosphodiesterase มีผลทำให้ชะลอการรวมตัวของเกล็ดเลือด 
 ///// ยาไดไพริดาโมลมีรูปแบบการจัดจำหน่ายอย่างไร? ///// 
ยาไดไพริดาโมลมีรูปแบบการจัดจำหน่ายดังนี้ 
- ยาเดี่ยวชนิดฉีด ขนาดความแรง 10 มิลลิกรัม/2 มิลลิลิตร 
- ยาเดี่ยวชนิดแคปซูล ขนาดความแรง 75 มิลลิกรัม/แคปซูล 
- ยาผสมชนิดแคปซูล ขนาดความแรง 200 มิลลิกรัม ร่วมกับกรดอะซิติลซาลิไซลิก (Acetylsalicylic acid) 25 มิลลิกรัม 
 ///// ยาไดไพริดาโมลมีขนาดรับประทานอย่างไร? ///// 
ยาไดไพริดาโมล มีขนาดรับประทาน ดังนี้ 
ก. สำหรับป้องกันการจับตัวของเกล็ดเลือดในผู้ป่วยที่เปลี่ยนลิ้นหัวใจเทียม: 
- ผู้ใหญ่: รับประทาน 300 - 600 มิลลิกรัม โดยแบ่งรับประทาน อาจร่วมกับยาต้านการจับตัวของเกล็ดเลือดชนิดอื่น เช่น แอสไพริน 
ข. สำหรับป้องกันการเจ็บหน้าอกด้วยเหตุหัวใจขาดเลือด: 
- ผู้ใหญ่: รับประทาน 75 มิลลิกรัม วันละ 2 ครั้ง 
*****หมายเหตุ: 
- ควรรับประทานยานี้ก่อนอาหาร 1ชั่วโมงหรือหลังอาหาร 2 ชั่วโมง 
- ไม่มีการแนะนำเป็นมาตรฐานสำหรับการใช้ยานี้ในเด็ก การใช้ยานี้ในเด็กจึงขึ้นกับดุลพินิจของแพทย์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไดไพริดาโมล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไดไพริดาโมลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไดไพริดาโมล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาไดไพริดาโมลมีผลไม่พึงประสงค์อย่างไร? ///// 
ยาไดไพริดาโมลอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ท้องเสีย คลื่นไส้ ผื่นคัน บางรายอาจพบอาการเจ็บหน้าอกเหมือนหัวใจขาดเลือด และตับทำงานผิดปกติ 
 ///// มีข้อควรระวังการใช้ยาไดไพริดาโมลอย่างไร? ///// 
มีข้อควรระวังการใช้ยาไดไพริดาโมลดังนี้ 
- ห้ามใช้ยานี้กับผู้ที่แพ้ยาไดไพริดาโมล 
- ห้ามใช้ยานี้กับผู้ป่วยด้วยอาการเจ็บหน้าอกที่ยังไม่สามารถควบคุมอาการได้ 
- ระวังการใช้ยานี้กับผู้ที่มีความดันโลหิตต่ำอยู่ก่อน หรือการใช้ยาเกินขนาดสามารถทำให้ผู้ป่วยเกิดภาวะความดันโลหิตต่ำได้ 
- ระวังการใช้ยานี้กับผู้ป่วยโรคตับ 
- ระวังการใช้ยานี้กับหญิงตั้งครรภ์และกับหญิงที่อยู่ในภาวะให้นมบุตร ด้วยยานี้สามารถถูกขับออกมากับน้ำนมของมารดา 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไดไพริดาโมลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาไดไพริดาโมลมีปฏิกิริยาระหว่างยากับยาตัวอื่นอย่างไร? ///// 
ยาไดไพริดาโมลมีปฏิกิริยาระหว่างยากับยาตัวอื่น ดังนี้ 
- การรับประทานยาไดไพริดาโมลร่วมกับยาแก้ปวดกลุ่มเอ็นเสด (NSAIDs) เช่น Ibuprofen, Ketoprofen, และ Naproxen อาจก่อให้เกิดอาการตกเลือดหรือมีภาวะเลือดออกได้ง่าย อาจพบอาการ วิงเวียน อุจจาระเป็นเลือด ไอเป็นเลือดสดๆหรือเลือดแห้ง ปวดศีรษะ และอ่อนเพลียร่วมด้วย หากไม่จำเป็นควรหลีกเลี่ยงการใช้ยาร่วมกัน 
- การรับประทานยาไดไพริดาโมลร่วมกับยาหรืออาหารที่มีสารกาเฟอีน (Caffeine) สามารถลดฤทธิ์ในการรักษาของยาไดไพริดาโมล ควรเลี่ยงและเว้นระยะเวลาของการใช้ให้ห่างกัน 12 - 24 ชั่วโมง 
- การรับประทานยาไดไพริดาโมลร่วมกับยาขยายหลอดลม เช่น Theophylline สามารถลดฤทธิ์ในการรักษาของไดไพริดาโมล ควรเลี่ยงและเว้นระยะเวลาของการใช้ให้ห่างกัน 12 - 24 ชั่ว โมง 
 ///// ควรเก็บรักษายาไดไพริดาโมลอย่างไร? ///// 
สามารถเก็บยาไดไพริดาโมลที่อุณหภูมิ 15 - 25 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาไดไพริดาโมลมีชื่ออื่นอีกไหม? ผลิตจากบริษัทอะไรบ้าง? ///// 
ยาไดไพริดาโมลที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1. http://en.wikipedia.org/wiki/Dipyridamole [2014,Sept6]
	2. http://www.drugs.com/mtm/dipyridamole.html [2014,Sept6]
	3. http://www.drugs.com/dosage/dipyridamole.html [2014,Sept6] 
	4. http://www.drugs.com/drug-interactions/dipyridamole.html [2014,Sept6] 
	5. http://www.drugs.com/cdi/dipyridamole.html [2014,Sept6]
	6. http://www.nlm.nih.gov/medlineplus/druginfo/meds/a682830.html [2014,Sept6]
	7. http://drug.fda.moph.go.th:81/nlem.in.th/search?keyword=dipyridamole [2014,Sept6]
	8. http://www.mims.com/THAILAND/Home/GatewaySubscription/?generic=dipyridamole [2014,Sept6]
	9. http://www.mims.com/Thailand/drug/info/Agremol/?type=brief [2014,Sept6]
