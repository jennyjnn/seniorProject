ไดอะเซอรีน (Diacerein)
 ///// บทนำ ///// 
ยาไดอะเซอรีน(Diacerein) หรือ Diacetylrhein  เป็นยาแก้อาการข้อ/เข่าเสื่อม (Osteoarthritis)  ตัวยาชนิดนี้มีกลไกการออกฤทธิ์ยับยั้งการทำงานของสารประเภทโปรตีนที่มีชื่อเรียกว่า Interleukin-1 beta  โปรตีนนี้มีอิทธิพลต่อกระบวนการเกิดอาการไข้ รวมถึงการอักเสบ และส่งผลให้เกิดความเจ็บ/ปวดนั่นเอง 
รูปแบบเภสัชภัณฑ์ของยาไดอะเซอรีนคือยาชนิดรับประทาน  หลังการดูดซึมจากระบบทางเดินอาหาร ตัวยานี้จะเข้าสู่กระแสเลือด และร่างกายจะใช้เวลา 4–5 ชั่วโมงเพื่อกำจัดยาไดอะเซอรีนออกจากกระแสเลือด โดยผ่านทิ้งไปกับปัสสาวะ  ยานี้จะออกฤทธิ์ปกป้องการทำลายกระดูกอ่อนซึ่งเป็นสาเหตุสำคัญของภาวะข้อเข่าเสื่อม 
สำหรับข้อจำกัดบางประการที่ทำให้ไม่สามารถใช้ยาไดอะเซอรีนกับผู้ป่วยบางกลุ่ม เช่น  ผู้ที่มีประวัติแพ้ยาไดอะเซอรีน  สตรีมีครรภ์/ตั้งครรภ์ รวมถึงสตรีในภาวะให้นมบุตร  ด้วยธรรมชาติของยาไดอะเซอรีน ตัวยาจะถูกทำลายโดยผ่านกระบวน
การทางชีวเคมีที่ตับ  จึงเป็นสาเหตุหนึ่งที่ทำให้ยานี้สามารถสร้างปัญหาต่อการทำงานของตับ/เกิดตับอักเสบได้    ทางคลินิกจึงไม่แนะนำการใช้ยานี้กับผู้ป่วยที่มีภาวะโรคตับ   นอกจากนี้ ตัวยาไดอะเซอรีนมีโครงสร้างเป็นอนุพันธ์ของสารประกอบที่ชื่อว่า Antraquinone  ซึ่งมีฤทธิ์กระตุ้นให้มีอาการท้องเสียตามมา 
อาจสรุปขั้นตอนการใช้ยาไดอะเซอรีนเพื่อให้เข้าใจง่ายๆได้ดังนี้ 
- ผู้ป่วยต้องได้รับการตรวจร่างกายจากแพทย์เพื่อยืนยันและมีคำสั่งการใช้ยาไดอะเซอรีนจากแพทย์ 
- ขนาดและระยะเวลาในการรับประทานยานี้ต้องเป็นไปตามคำแนะนำของแพทย์เท่านั้น 
- ห้ามใช้ยานี้กับ เด็ก  สตรีมีครรภ์  สตรีในภาวะให้นมบุตร และผู้สูงอายุ รวมถึงผู้ป่วย	 ด้วยโรคตับ 
- เมื่อใช้ยานี้ไประยะหนึ่งแล้วพบอาการท้องเสีย หรือมีอาการตัวเหลืองตาเหลืองต้องหยุดการใช้ยานี้ทันที แล้วรีบนำตัวผู้ป่วยมาพบแพทย์/มาโรงพยาบาลโดยเร็ว ไม่ต้องรอจนถึงวันแพทย์นัด 
- หลีกเลี่ยงการรับประทานยาไดอะเซอรีนร่วมกับยาชนิดอื่นๆ นอกจากจะได้รับ	 อนุญาตจากแพทย์เท่านั้น  ทั้งนี้เพื่อเป็นการป้องกันและลดความเสี่ยงของภาวะยาตีกัน(ปฏิกิริยาระหว่างยา) 
ในประเทศไทย โดยคณะกรรมการอาหารและยาได้ระบุให้ยาไดอะเซอรีนอยู่ในประเภทยาอันตราย  และเราสามารถพบเห็นการใช้ยานี้ตามสถานพยาบาล และมีจำหน่ายตามร้านขายยาตั้งแต่ขนาดกลางขึ้นไป 
 
 ///// ไดอะเซอรีนมีสรรพคุณ(คุณสมบัติ)อย่างไร? ///// 
ยาไดอะเซอรีนมีสรรพคุณ/ข้อบ่งใช้ เช่น 
- รักษาอาการโรคข้อเสื่อมบริเวณ ข้อสะโพก  ข้อเข่า ตลอดจน ข้อไขสันหลัง 
 
 ///// ไดอะเซอรีนมีกลไกการออกฤทธิ์อย่างไร? ///// 
กลไกการออกฤทธ์ของยาไดอะเซอรีนคือ ตัวยาจะยับยั้งการผลิตสารโปรตีนประเภทหนึ่งที่มีชื่อเรียกว่า Interleukin-1 beta ซึ่งเป็นโปรตีนที่ส่งผลต่อกระบวนการอักเสบตามข้อต่อต่างๆในร่างกาย  ด้วยกลไกนี้ส่งผลลดการทำลายของกระดูกอ่อนที่ทำหน้าที่ลดความสึกกร่อนของข้อต่อกระดูกต่างๆ และทำให้ผู้ป่วยมีอาการดีขึ้นเป็นลำดับ 
 
 ///// ไดอะเซอรีนมีรูปแบบการจัดจำหน่ายอย่างไร? ///// 
ยาไดอะเซอรีนมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วยตัวยา Diacerein ขนาด 50 มิลลิกรัม/แคปซูล 
 
 ///// ไดอะเซอรีนมีขนาดรับประทานอย่างไร? ///// 
ยาไดอะเซอรีน มีขนาดรับประทาน เช่น 
- ผู้ใหญ่: เริ่มต้นรับประทานยา 50 มิลลิกรัม วันละ1ครั้ง พร้อมอาหารเย็น 
เป็นเวลา 2–4 สัปดาห์  จากนั้นแพทย์อาจเพิ่มขนาดรับประทานยาเป็น50 มิลลิกรัม วันละ 2 ครั้ง เช้า-เย็นพร้อมอาหาร 
- เด็ก: ห้ามใช้ยานี้ในเด็ก 
อนึ่ง: 
- ระยะเวลาของการใช้ยานี้อยู่ในช่วง 3–6 เดือน โดยขึ้นอยู่กับระดับความรุนแรงของโรค และการตอบสนองของร่างกายผู้ป่วย รวมถึงดุลพินิจของแพทย์ 
- ห้ามปรับเพิ่มขนาดรับประทานด้วยตนเอง 
*****หมายเหตุ:  ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม	ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไดอะเซอรีน  ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ รวมทั้งกำลังกินยา/ใช้ยาอะไรอยู่ เพราะยาไดอะเซอรีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาไดอะเซอรีน สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  
ให้รับประทานยาที่ขนาดปกติ 
 
 ///// ไดอะเซอรีนมีผลไม่พึงประสงค์อย่างไร? ///// 
ยาไดอะเซอรีนสามารถก่อให้เกิดผลไม่พึงประสงค์จากยา( ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:   เช่น  ท้องเสีย  ปวดบริเวณลิ้นปี่   คลื่นไส้อาเจียน 
- ผลต่อตับ:  เช่น  ตับทำงานผิดปกติ/ตับอักเสบ 
- ผลต่อผิวหนัง:  เช่น  อาจพบผื่นคันเกิดขึ้นได้เล็กน้อย 
- ผลต่อไต:  เช่น ทำให้น้ำปัสสาวะมีสีเหลืองเข้มหรือมีสีออกชมพู 
 
 ///// มีข้อควรระวังการใช้ไดอะเซอรีนอย่างไร? ///// 
มีข้อควรระวังการใช้ยาไดอะเซอรีน เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์  สตรีที่อยู่ในภาวะให้นมบุตร  เด็ก และผู้สูงอายุ 
- ห้ามใช้ยานี้ที่มีสภาพเปลี่ยนแปลงไปจากเดิม เช่น  แคปซูลแตกหัก 
- ห้ามปรับขนาดรับประทานด้วยตนเอง 
- ห้ามใช้ยานี้กับผู้ป่วยโรคตับ 
- หยุดการใช้ยานี้ทันที หากพบอาการท้องเสีย แล้วรีบนำผู้ป่วยมาพบแพทย์/มาโรงพยาบาลโดยเร็ว โดยไม่ต้องรอถึงวันแพทย์นัด 
- แจ้งแพทย์ทุกครั้งว่ามีการใช้ยาอื่นใดอยู่ก่อน เพื่อหลีกเลี่ยงภาวะยาตีกัน 
- หากใช้ยานี้แล้วอาการป่วยยังไม่ดีขึ้นหรือทรุดหนักลง ต้องรีบกลับมาพบแพทย์/มาโรงพยาบาลก่อนแพทย์นัด เพื่อแพทย์พิจารณาปรับแนวทางการรักษา 
- ปฏิบัติตัวตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไดอะเซอรีนด้วย)  ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไดอะเซอรีนมีปฏิกิริยาระหว่างยากับยาตัวอื่นอย่างไร? ///// 
ยาไดอะเซอรีนมีปฏิกิริยาระหว่างยากับยาตัวอื่น เช่น 
- ห้ามรับประทานยาไดอะเซอรีนร่วมกับ ยาลดกรดประเภท Aluminium hydroxide  และ Magnesium hydroxide  ด้วยจะรบกวนและลดการดูดซึมของยาไดอะเซอรีนจากระบบทางเดินอาหาร 
- ห้ามใช้ยาไดอะเซอรีนร่วมกับ ยาระบาย/ยาแก้ท้องผูก หรือยาปฏิชีวนะ  เพราะอาจทำให้เกิดอาการท้องเสียมากยิ่งขึ้น 
 
 ///// ควรเก็บรักษาไดอะเซอรีนอย่างไร? ///// 
ควรเก็บยาไดอะเซอรีน ในช่วงอุณหภูมิ 15–25 องศาเซลเซียส (Celsius) ไม่เก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// ไดอะเซอรีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไดอะเซอรีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Aceren, Altocerin, Arcerin, Art, Cartidin, Diacer, Ostogard, Zerine, Zondar 
 ///// บรรณานุกรม ///// 
https://en.wikipedia.org/wiki/Diacerein[2017,Sept30] 
http://www.mims.com/thailand/drug/info/diacerein/?type=brief&amp;mtype=generic[2017,Sept30] 
http://www.mims.com/thailand/drug/info/diacerein/?type=brief&amp;mtype=generic[2017,Sept30] 
https://www.ncbi.nlm.nih.gov/pubmedhealth/PMH0013261/[2017,Sept30] 
http://www.ema.europa.eu/ema/index.jsp?curl=pages/news_and_events/news/2014/03/news_detail_002049.jsp&amp;mid=WC0b01ac058004d5c1[2017,Sept30] 
https://www.drugbank.ca/drugs/DB11994[2017,Sept30]
