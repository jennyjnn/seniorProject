ฟลูออกซิทีน (Fluoxetine) หรือ โพรแซค (Prozac)
 ///// บทนำ ///// 
ฟลูออกซิทีน (Fluoxetine) หรือยาชื่อการค้าที่คนมักรู้จัก คือ ‘โพรแซค (Prozac)’ เป็นยารักษาโรคซึมเศร้าที่จัดอยู่ในกลุ่มยาประเภท Selective serotonin reuptake inhibitors โดยได้รับการยืนยันประสิทธิภาพจากคณะกรรมการอาหารและยาของสหรัฐในปี ค.ศ. 1987 (พ.ศ. 2530) และถือเป็นยาลำดับต้นๆที่ได้ถูกคัดกรองเพื่อนำมารักษาภาวะซึมเศร้าดังกล่าว และยังถูกนำมาใช้ในวัตถุประสงค์การรักษาอื่นอีกอาทิเช่น รักษาอาการย้ำคิดย้ำทำ รักษาอาการตื่นตระหนก (Panic disorder) รักษาอาการของผู้ป่วยที่มีการบริโภคอาหารผิดปกติ เป็นต้น 
ฟลูออกซิทีนยังจัดเป็นยาต้านการซึมเศร้าที่ถูกนำมาใช้กับเด็กมากกว่ายาตัวอื่นๆที่อยู่ในกลุ่มเดียวกัน 
 การศึกษาด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) ของยานี้พบว่ายาฟลูออกซิทีนถูกดูดซึมจากทางเดินอาหารได้ประมาณ 72% และเข้าจับกับพลาสมาโปรตีนได้ถึง 94 - 95% ตับจะเป็นอวัยวะที่ช่วยเปลี่ยนโครงสร้างทางเคมีของยานี้ และร่างกายต้องใช้เวลา 1 - 3 วันในการกำจัดยาออกจากกระแสเลือด 50% โดยผ่านไปกับปัสสาวะ และบางส่วนถูกขับออกมาทางอุจจาระ 
คณะกรรมการอาหารและยาของไทยได้บรรจุยาตัวนี้ลงในบัญชียาหลักแห่งชาติ โดยจัดอยู่ในหมวดยาอันตราย การใช้ยาได้ปลอดภัยตรงตามวัตถุประสงค์ของการรักษา จึงต้องอยู่ภายในดุลพินิจของแพทย์เท่านั้น 
 ///// ยาฟลูออกซิทีนมีสรรพคุณ (คุณสมบัติ) อย่างไร? ///// 
ยาฟลูออกซิทีนมีสรรพคุณดังนี้ 
- รักษาโรคซึมเศร้า (Major depressive disorder) 
- 
รักษาอาการรับประทานอาหารที่ผิดปกติ (Eating disorder) 
- 
บรรเทาอาการย้ำคิดย้ำทำ (Obsessive-Compulsive disorder) 
- 
รักษากลุ่มอาการก่อนมีประจำเดือน (Premenstrual dysphoric disorder) 
 ///// ยาฟลูออกซิทีนมีกลไกการออกฤทธิ์อย่างไร? ///// 
กลไกการออกฤทธิ์ของฟลูออกซิทีนคือ ตัวยาจะออกฤทธิ์ยับยั้งการดูดกลับของสารซีโรโทนิน (Serotonin, สารสื่อประสาทชนิดหนึ่งที่เกี่ยวข้องกับอารมณ์/จิตใจ) เข้าสู่เซลล์สมอง จึงส่งผลให้เกิดฤทธิ์บรรเทาอาการซึมเศร้าได้ตามสรรพคุณ 
 ///// ยาฟลูออกซิทีนมีรูปแบบการจัดจำหน่ายอย่างไร? ///// 
ยาฟลูออกซิทีนมีรูปแบบการจัดจำหน่ายเป็นยาแคปซูลขนาดความแรง 20 มิลลิกรัม/แคปซูล 
 ///// ยาฟลูออกซิทีนมีขนาดรับประทานอย่างไร? ///// 
ยาฟลูออกซิทีนมีขนาดรับประทานดังนี้ 
ก.รักษาโรคซึมเศร้า (Major depressive disorder): 
- ผู้ใหญ่: เริ่มต้นรับประทาน 20 มิลลิกรัม/วันในตอนเช้า ขนาดรับประทานที่คงระดับการรักษา ให้รับประทาน 20 - 60 มิลลิกรัม/วัน โดยแบ่งรับประทาน 1 - 2ครั้ง ขนาดรับประทานสูงสุดไม่เกิน 80 มิลลิกรัม/วัน 
- เด็กอายุ 8 - 18 ปี: รับประทาน 10 - 20 มิลลิกรัมวันละครั้ง 
- เด็ก: อายุต่ำกว่า 7 ปี ขนาดยาขึ้นกับน้ำหนักตัวเด็กและดุลพินิจของแพทย์ 
ข.รักษาอาการย้ำคิดย้ำทำ (Obsessive-Compulsive disorder): 
- ผู้ใหญ่: เริ่มต้นรับประทาน 20 มิลลิกรัม/วันในตอนเช้า ขนาดรับประทานที่คงระดับการรักษา ให้รับประทาน 20 - 60 มิลลิกรัม/วัน โดยแบ่งรับประทาน 1 – 2 ครั้ง ขนาดรับประทานสูงสุดไม่เกิน 80 มิลลิกรัม/วัน 
- เด็ก: อายุ 7 - 18 ปี รับประทาน 10 มิลลิกรัมวันละครั้ง 
- เด็ก: อายุต่ำกว่า 7 ปี ขนาดยาขึ้นกับน้ำหนักตัวเด็กและดุลพินิจของแพทย์ 
ค.รักษาอาการรับประทานอาหารผิดปกติ (Eating disorder): 
- ผู้ใหญ่: เริ่มต้นรับประทาน 60 มิลลิกรัมวันละครั้งในตอนเช้า ผู้ป่วยบางรายอาจเริ่มต้นรับ ประทานต่ำกว่า 60 มิลลิกรัมก็ได้ ขึ้นกับดุลพินิจของแพทย์ 
- เด็ก: ขนาดยาขึ้นกับน้ำหนักตัวเด็กและดุลพินิจของแพทย์ 
ง.รักษาอาการตื่นตระหนก (Panic disorder): 
- ผู้ใหญ่: เริ่มต้นรับประทาน 10 มิลลิกรัมวันละครั้งในตอนเช้า หลังจากนั้น 1 สัปดาห์ควรปรับขนาดรับประทานเป็น 20 มิลลิกรัมวันละครั้งตอนเช้า 
- เด็ก: ขนาดยาขึ้นกับน้ำหนักตัวเด็กและดุลพินิจของแพทย์ 
จ. รักษากลุ่มอาการก่อนมีประจำเดือน (Premenstrual dysphoric disorder): 
- การใช้ยาตัวนี้ขึ้นอยู่กับดุลพินิจของแพทย์ 
*****หมายเหตุ: สามารถรับประทานยานี้ก่อนหรือพร้อมอาหารก็ได้ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฟลูออกซิทีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- 
มีโรคประจำตัวต่างๆรวมทั้งกำลังกินยาอะไรอยู่ เพราะยาฟลูออกซิทีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- 
หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟลูออกซิทีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาฟลูออกซิทีนมีผลไม่พึงประสงค์อย่างไร? ///// 
ยาฟลูออกซิทีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น สามารถพบอาการผื่นคัน มีไข้ หนาวสั่น ปวดตามข้อและกล้ามเนื้อ เหงื่อออก สับสน มีอาการชัก ผิวเย็นและซีด ท้องเสีย วิงเวียน ง่วงนอน ปากแห้ง หิวบ่อย กระหายน้ำ หายใจลำบาก เป็นต้น 
 ///// มีข้อควรระวังการใช้ยาฟลูออกซิทีนอย่างไร? ///// 
มีข้อควรระวังการใช้ยาฟลูออกซิทีนดังนี้ 
- ห้ามใช้กับผู้มีประวัติแพ้ยาฟลูออกซิทีน 
- 
ห้ามใช้ร่วมกับยากลุ่มยา Monoamine oxidase inhibitor (ยารักษาโรคซึมเศร้า, โรคพาร์กินสันชนิดหนึ่ง), Pimozide (ยาโรคทางจิตเวช) และ Thioriadize (ยารักษาโรคจิตเภท) 
- 
ไม่แนะนำการใช้ยานี้กับสตรีตั้งครรภ์ 
- 
ระวังการใช้ยานี้ในผู้ป่วยโรคตับ โรคไต 
- 
ระวังการใช้ยานี้กับผู้ป่วยที่มีน้ำหนักตัวต่ำ 
- 
ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟลูออกซิทีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาฟลูออกซิทีนมีปฏิกิริยาระหว่างยากับยาตัวอื่นอย่างไร? ///// 
ยาฟลูออกซิทีนมีปฏิกิริยาระหว่างยากับยาตัวอื่นดังนี้ 
- การใช้ยาฟลูออกซิทีนร่วมกับยาแก้ปวด เช่น Aspirin อาจก่อให้เกิดภาวะเลือดออกในกระเพาะอาหาร/เลือดออกในทางเดินอาหารได้ง่ายขึ้น หากต้องใช้ยาร่วมกันควรปรับขนาดรับประทานให้เหมาะสมเป็นรายบุคคลไป 
- 
การใช้ยาฟลูออกซิทีนร่วมกับยารักษาอาการคัดจมูก/Nasal congestion ที่ชื่อ Phenylpro pranolamine (เช่น ในโรคหวัด ไซนัสอักเสบ) ฟลูออกซิทีนอาจทำให้ยาแก้คัดจมูกดังกล่าวมีผล ข้างเคียงต่อร่างกายมากขึ้น จึงควรเลี่ยงการใช้ยาร่วมกัน 
- 
การใช้ยาฟลูออกซิทีนร่วมกับรักษาโรคหัวใจ เช่น Amiodarone อาจเกิดความเสี่ยงทำให้หัวใจเต้นผิดจังหวะ หากไม่มีความจำเป็นควรเลี่ยงการใช้ยาร่วมกัน 
 ///// ควรเก็บรักษายาฟลูออกซิทีนอย่างไร? ///// 
สามารถเก็บยาฟลูออกซิทีนที่อุณหภูมิห้อง เก็บยาในภาชนะที่ปิดมิดชิด พ้นแสงแดด ความร้อน และความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาฟลูออกซิทีนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟลูออกซิทีนที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1. http://en.wikipedia.org/wiki/Fluoxetine [2014,Oct11]
	2. http://www.emedexpert.com/compare/ssris.shtml#2 [2014,Oct11]
	3. http://drug.fda.moph.go.th:81/nlem.in.th/search?keyword=fluoxetine [2014,Oct11] 
	4. http://www.mims.com/THAILAND/Home/GatewaySubscription/?generic=fluoxetine [2014,Oct11]
	5. http://www.drugs.com/prozac.html [2014,Oct11]
	6. http://www.drugbank.ca/drugs/DB00472 [2014,Oct11]
	7. http://www.drugs.com/dosage/fluoxetine.html [2014,Oct11]
	8. http://www.mims.com/Thailand/Drug/info/Deproxin/?type=brief [2014,Oct11]
	9. http://www.drugs.com/drug-interactions/amiodarone-with-fluoxetine-167-0-1115-0.html [2014,Oct11]
	10. http://www.ncbi.nlm.nih.gov/pubmed/9617977 [2014,Oct11]
	11. http://www.nlm.nih.gov/medlineplus/druginfo/meds/a689006.html#storage-conditions [2014,Oct11]
