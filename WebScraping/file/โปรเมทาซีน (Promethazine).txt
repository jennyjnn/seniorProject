โปรเมทาซีน (Promethazine)
 ///// บทนำ ///// 
ยาโปรเมทาซีน (Promethazine) จัดอยู่ในกลุ่มยาต้านฮีสตามีน (Antihistamine) รุ่นแรกๆที่วง การแพทย์นำมาใช้รักษาอาการทางจิตประสาท ช่วยสงบประสาท ป้องกันอาการเมารถ - เมาเรือซึ่งมักมีอาการอาเจียนร่วมด้วย บางประเทศมีการสั่งจ่ายโปรเมทาซีนเป็นยาช่วยให้นอนหลับแทนยากลุ่ม เบนโซไดอะซีปีน (Benzodiazepine: ยาทางจิตเวช, ยาคลายเครียดชนิดหนึ่ง) การบริหารยากับผู้ ป่วยมีทั้งลักษณะของยารับประทาน ยาเหน็บทวาร ยาทาเฉพาะที่ และยาฉีด 
โปรเมทาซีนจะถูกดูดซึมจากระบบทางเดินอาหารได้ประมาณ 88% เมื่อยาเข้าสู่กระแสเลือดจะเข้าจับกับพลาสมาโปรตีนถึงประมาณ 93% ตับจะคอยเปลี่ยนโครงสร้างทางเคมีของยานี้ ร่างกายต้องใช้เวลา 16 - 19 ชั่วโมงในการกำจัดยาออกจากกระแสเลือด 50% โดยผ่านไปกับปัสสาวะและอุจจาระ 
สำหรับประเทศไทยเรามักจะพบเห็นโปรเมทาซีนเป็นยาผสมร่วมกับยาอื่น เช่น Codeine และระบุสรรพคุณการรักษาเป็นยาแก้ไอ มีบางสูตรตำรับที่ใช้โปรเมทาซีนเดี่ยวๆในรูปแบบของยาฉีดและยารับประทาน โดยระบุสรรพคุณของการรักษาในลักษณะของยาแก้แพ้ ช่วยสงบประสาท (ยาคลายเครียด) และทำให้นอนหลับ การเลือกใช้ยานี้ได้อย่างถูกต้องปลอดภัยควรต้องเป็นไปตามคำสั่งแพทย์ผู้รักษาเท่านั้น 
 ///// ยาโปรเมทาซีนมีสรรพคุณ (คุณสมบัติ) อย่างไร? ///// 
ยาโปรเมทาซีนมีสรรพคุณดังนี้ 
- รักษาอาการแพ้ต่างๆ เช่น ไข้ละอองฟาง (Hay fever, โรคภูมิแพ้ชนิดหนึ่ง) 
- ป้องกันอาการเมารถเมาเรือ 
- ใช้เป็นยาช่วยให้นอนหลับโดยมีระยะเวลาการใช้ยาที่สั้นๆไม่นานนัก 
- ใช้เป็นยาสงบประสาทก่อนการผ่าตัด 
- ใช้เป็นยารักษาอาการทางจิตประสาท 
- รักษาและบรรเทาอาการโรคไมเกรน 
 ///// ยาโปรเมทาซีนมีกลไกการออกฤทธิ์อย่างไร? ///// 
กลไกการออกฤทธิ์ของยาโปรเมทาซีนคือ ตัวยาจะเข้าปิดกั้นกระแสประสาทในสมองตรงบริเวณตัวรับที่มีชื่อว่า Postsynatic dopaminergic receptors และยังทำตัวเป็นตัวปิดกั้นตัวรับอีกหนึ่งประเภทที่เรียกว่า Alpha-adrenergic blocking effect (อ่านเพิ่มเติมในเว็บ haamor.com บทความเรื่อง แอลฟา-บล็อกเกอร์/Alpha blocker) ด้วยกลไกที่กล่าวมาทำให้โปรเมทาซีนมีฤทธิ์ในการรักษาตามสรรพคุณ 
 ///// ยาโปรเมทาซีนมีรูปแบบการจัดจำหน่ายอย่างไร? ///// 
ยาโปรเมทาซีนมีรูปแบบการจัดจำหน่ายดังนี้ 
- ยาเดี่ยวชนิดฉีด ขนาดความแรง 2.5 มิลลิกรัม/100 มิลลิลิตร 
- ยาน้ำที่ผสมยาโคเดอีน ขนาดความแรง 3.6 มิลลิกรัม/5 มิลลิลิตร Promethazine HCl 3.6 mg + codeine phosphate 9 mg per 5 ml) 
- ยาเดี่ยวชนิดน้ำสำหรับรับประทาน ขนาดความแรง 5 มิลลิกรัม/5 มิลลิลิตร 
 ///// ยาโปรเมทาซีนมีขนาดรับประทานอย่างไร? ///// 
ยาโปรเมทาซีนมีขนาดรับประทานดังนี้ 
ก. สำหรับอาการแพ้ต่างๆ: 
- ผู้ใหญ่: รับประทาน 25 มิลลิกรัมวันละครั้งก่อนนอน หากจำเป็นสามารถเพิ่มขนาดรับประทาน 25 มิลลิกรัมวันละ 2 ครั้งเช้า - เย็น หรือรับประทาน 10 - 20 มิลลิกรัมวันละ 2 ครั้งเช้า - เย็น หรือ วันละ 3 ครั้งเช้า - กลางวัน - เย็น 
- เด็กอายุ 5 - 10 ปี: รับประทาน 10 - 25 มิลลิกรัม/วัน โดยแบ่งรับประทานก็ได้ 
- เด็กอายุ 2 - 5 ปี: รับประทาน 5 - 15 มิลลิกรัม/วัน โดยแบ่งรับประทานก็ได้ 
ข.สำหรับป้องกันอาการเมารถ - เมาเรือ: 
- ผู้ใหญ่: รับประทาน 20 - 25 มิลลิกรัมก่อนนอน หากจำเป็นสามารถรับประทานยาในตอนเช้าอีก 1 ครั้งก่อนเริ่มเดินทาง 
- เด็กอายุ 5 - 10 ปี: รับประทาน 10 มิลลิกรัมก่อนนอน หากจำเป็นสามารถรับประทานยาในตอนเช้าได้อีก 1 ครั้งก่อนเริ่มเดินทาง 
- เด็กอายุ 2 - 5 ปี: รับประทาน 5 มิลลิกรัมก่อนนอน หากจำเป็นสามารถรับประทานยาในตอนเช้าได้อีก 1 ครั้งก่อนเริ่มเดินทาง 
ค. สำหรับเป็นยานอนหลับ (ใช้ในช่วงเวลาสั้นๆ 2 - 3 วันเท่านั้น): 
- ผู้ใหญ่: รับประทาน 20 - 50 มิลลิกรัมก่อนนอน 
- เด็กอายุ 5 - 10 ปี: รับประทาน 20 - 25 มิลลิกรัมก่อนนอน 
- เด็กอายุ 2 - 5 ปี: รับประทาน 15 - 20 มิลลิกรัมก่อนนอน 
 
*****หมายเหตุ: 
- การใช้ยากับผู้ป่วยโรคไตต้องปรับขนาดรับประทานลดลงโดยแพทย์ผู้รักษา 
- สามารถรับประทานยานี้ก่อนหรือหลังอาหารก้ได้ 
- ไม่มีข้อมูลการศึกษาที่ชัดเจนถึงการใช้ยานี้ในเด็กอายุอายุต่ำกว่า 2 ปี ดังนั้นการใช้ยานี้ในเด็กกลุ่มนี้จึงขึ้นกับดุลพินิจของแพทย 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโปรเมทาซีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาโปรเมทาซีนอาจส่งผลให้อาการ ของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโปรเมทาซีนสามารถรับประทานเมื่อนึกขึ้นได้ ถ้าเวลาใกล้เคียงกับการ รับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาโปรเมทาซีนมีผลไม่พึงประสงค์อย่างไร? ///// 
ยาโปรเมทาซีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น กดระบบประสาทส่วนกลางหรือสมอง ปากแห้ง การมองเห็นภาพได้ไม่ชัดเจน ปัสสาวะขัด ท้องผูก โรคต้อหิน หัวใจเต้นเร็ว ปวดศีรษะ ความดันโลหิตต่ำ 
 ///// มีข้อควรระวังการใช้ยาโปรเมทาซีนอย่างไร? ///// 
มีข้อควรระวังการใช้ยาโปรเมทาซีนดังนี้ 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่อยู่ในภาวะโคม่า 
- ห้ามใช้ยานี้กับผู้ป่วยโรคหัวใจ 
- ห้ามใช้ยานี้กับผู้ที่มีภาวะเกลือโพแทสเซียมในเลือดต่ำ (อาการเช่น กล้ามเนื้ออ่อนแรง หัวใจเต้นผิดปกติ) 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- ระวังการใช้ยานี้กับเด็ก ผู้สูงอายุ ผู้ป่วยโรคต้อหิน ผู้ป่วยโรคลมชัก ผู้ป่วยโรคหัวใจ ผู้ป่วยโรคตับ ผู้ป่วยโรคหืด ผู้ป่วยโรคต่อมลูกหมากโต และผู้มีอาการปัสสาวะขัด 
- สำหรับยาฉีด ต้องใช้ด้วยความระมัดระวัง การฉีดผิดวิธีสามารถทำให้เนื้อเยื่อบริเวณที่ฉีดยาได้รับบาดเจ็บอักเสบได้ 
- ห้ามแบ่งยานี้ให้ผู้อื่นใช้ 
- ห้ามใช้ยาหมดอายุ 
 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโปรเมทาซีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาโปรเมทาซีนมีปฏิกิริยาระหว่างยากับยาตัวอื่นอย่างไร? ///// 
ยาโปรเมทาซีนมีปฏิกิริยาระหว่างยากับยาตัวอื่นดังนี้ 
- ห้ามใช้ยาโปรเมทาซีนร่วมกับเครื่องดื่มที่มีแอลกอฮอล์ เพราะสามารถทำให้เกิดอาการง่วงนอน และมีฤทธิ์สงบประสาทอย่างมาก ควรหลีกเลี่ยงและห้ามรับประทานร่วมกัน 
- การใช้โปรเมทาซีนร่วมกับยาปฏิชีวนะกลุ่มอะมิโนไกลโคไซด์ (Aminoglycoside) สามารถทำให้เกิดพิษต่อเส้นประสาทหูและส่งผลต่อการได้ยิน หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษายาโปรเมทาซีนอย่างไร? ///// 
สามารถเก็บยาโปรเมทาซีนภายในอุณหภูมิห้อง เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาโปรเมทาซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาโปรเมทาซีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 
 ///// บรรณานุกรม ///// 
1 http://www.mims.com/Thailand/drug/search/?q=promethazine [2014,Nov15]
2 http://www.mims.com/Thailand/drug/info/Phenergan/ [2014,Nov15]
3 http://www.mims.com/Thailand/drug/info/Procodyl/ [2014,Nov15]
4 http://www.mims.com/usa/drug/info/promethazine/ [2014,Nov15]
5 http://www.nlm.nih.gov/medlineplus/druginfo/meds/a682284.html#storage-conditions [2014,Nov15]
6 http://www.healthcentral.com/cold-flu/r/medications/promethazine-dm-oral-3402/dosage [2014,Nov15]
7 http://www.healthcehttp://en.wikipedia.org/wiki/Promethazine [2014,Nov15]
