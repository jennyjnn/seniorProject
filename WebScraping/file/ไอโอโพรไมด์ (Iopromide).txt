ไอโอโพรไมด์ (Iopromide)
 ///// บทนำ ///// 
ยาไอโอโพรไมด์(Iopromide) เป็นสารทึบรังสี(สารทึบแสง/ X-ray contrast agent)ชนิดหนึ่งที่ทางการแพทย์ใช้ตรวจวินิจฉัยความผิดปกติของอวัยวะต่างๆ เช่น ไต  กระเพาะปัสสาวะ  ท่อปัสสาวะ  ปอด  ตับ   และอื่นๆ  การให้ยาไอโอโพรไมด์ต้องผ่านไปทางหลอดเลือดดำหรือไม่ก็หลอดเลือดแดง   สารทึบรังสีชนิดนี้สามารถละลายน้ำได้เป็นอย่างดีแต่จะไม่แตกตัวเป็นประจุไฟฟ้า และสามารถสร้างภาพสะท้อนเมื่อโดนรังสีเอ็กซ์    ยาไอโอโพรไมด์ในกระแสเลือดจะเข้ารวมตัวกับพลาสมาโปรตีนเพียง ประมาณ1% และตัวยาที่เหลืออีกประมาณ 99% จะถูกลำเลียงไปยังอวัยวะเป้าหมายที่พทย์ต้องการตรวจ   ร่างกายต้องใช้เวลาประมาณ 2 ชั่วโมงเป็นอย่างต่ำเพื่อกำจัดสารทึบรังสีนี้ออกจากกระแสเลือด โดยผ่านทิ้งไปกับปัสสาวะถึงประมาณ 97%  อย่างไรก็ตาม มีข้อห้ามฉีดสารทึบรังสีตัวนี้เข้าทางน้ำไขสันหลังด้วยจะส่งผลกระทบต่อการทำงานของระบบประสาท 
ก่อนที่จะได้รับการฉีดยาไอโอโพรไมด์ แพทย์/บุคคลากรทางการแพทย์จะสัมภาษณ์ผู้ป่วยเพื่อประเมินสภาพร่างกายว่า สามารถรองรับสารทึบรังสีชนิดนี้ได้หรือไม่ เช่น 
- ประวัติการแพ้ยา/แพ้สารทึบรังสี และต้องไม่มีประวัติแพ้สารประกอบจำพวกไอโอดีนด้วยโครงสร้างเคมีของยาไอโอโพรไมด์ มีไอโอดีนเป็นองค์ประกอบเช่นกัน 
- ร่างกายผู้ป่วยจะต้องไม่อยู่ในภาวะขาดน้ำ  ด้วยปริมาณของเหลวหรือน้ำมีอิทธิพลต่อการช่วยให้ไตขับถ่ายยาไอโอโพรไมด์ไปกับปัสสาวะ 
- ผู้ป่วยโรคไต ที่มีโรคตับร่วมด้วย หรือผู้ป่วยโรคไตที่มีโรคหัวใจร่วมด้วย  
ผู้ป่วยโรคเบาหวาน  ผู้ป่วยเม็ดเลือดแดงรูปเคียว(Sickle cell disease)  ผู้ป่วยมะเร็ง	  ชนิด Myeloma    ผู้ที่ปัสสาวะไม่ออก   กลุ่มผู้ป่วยดังกล่าวอาจได้รับผลกระทบ(ผลข้างเคียงรุนแรง)จากการใช้สารทึบรังสีไอโอโพรไมด์  หากไม่มีความจำเป็นใดๆแพทย์จะหลีกเลี่ยงการใช้ไอโอโพรไมด์กับผู้ป่วยกลุ่มดังกล่าว 
- สตรีมีครรภ์/ตั้งครรภ์  สตรีในภาวะให้นมบุตร จัดเป็นกลุ่มเสี่ยงต่อการใช้ยาหลายประเภทที่จะเกิดผลข้างเคียงรุนแรงซึ่งรวมยาไอโอโพรไมด์ด้วย 
สิ่งที่แพทย์ต้องติดตามหลังจากผู้ป่วยได้รับยาไอโอโพรไมด์ ได้แก่ อาการข้างเคียง(ผลข้างเคียง)ต่างๆที่อาจเกิดขึ้นและรบกวนระบบการทำงานของร่างกาย ไม่ว่าจะเป็น หลอดเลือด  การทำงานของหัวใจ  สมอง  กระเพาะอาหารและลำไส้   ตาตลอดจนกระทั่ง ระบบเดินปัสสาวะ  กรณีที่เกิดปัญหาต่ออวัยวะดังกล่าว แพทย์จะรีบบำบัดรักษาโดยเร็ว 
คณะกรรมการอาหารและยาของไทยได้บรรจุให้ยาไอโอโพรไมด์อยู่ในบัญชียาหลักแห่งชาติ  เราสามารถพบเห็นการใช้สารทึบรังสีชนิดนี้ได้ตามสถานพยาบาลทั้งของรัฐและเอกชนทั่วประเทศ 
 
 ///// ไอโอโพรไมด์มีสรรพคุณ(คุณสมบัติ)อย่างไร? ///// 
ยาไอโอโพรไมด์มีสรรพคุณ/ข้อบ่งใช้ เช่น 
- ตรวจหาความผิดปกติของสภาพเส้นเลือด/หลอดเลือดต่างๆในร่างกาย(Digital subtraction angiography) 
- ตรวจสอบหลอดเลือดสมองว่ามีการแตกหรืออุดตันหรือไม่(Cerebral Arteriography) 
- ตรวจการอุดตันของเส้นเลือดที่หล่อเลี้ยงหัวใจและใช้เป็นสารทึบรังสีเพื่อถ่ายภาพ หัวใจห้องล่างซ้าย(Coronary Arteriography &amp; Left Ventriculography) 
- ใช้ตรวจวินิจฉัย หลอดเลือดดำ หรือหลอดเลือดแดง ของอวัยวะภายใน(Visceral Angiography) 
- ตรวจสอบเส้นเลือดดำส่วนปลายอุดตัน(Peripheral Venography) 
- ตรวจระบบทางเดินปัสสาวะ(Excretory Urography) 
- ใช้ในกระบวนการตรวจอวัยวะต่างๆด้วยเอกซเรย์คอมพิวเตอร์/ ซีทีสแกน(CT-scan) 
 ///// ไอโอโพรไมด์มีกลไกการออกฤทธิ์อย่างไร? ///// 
ยาไอโอโพรไมด์เป็นสารอินทรีย์ที่มีไอโอดีนเป็นองค์ประกอบ กลไกการออกฤทธิ์คือ ตัวยาจะทำให้ยานี้สามารถปิดกั้นแสง/รังสีเอ็กซ์เรย์ไม่ให้ผ่านเนื้อเยื่อ/อวัยวะของร่างกาย  ส่งผลให้เกิดภาพสะท้อนที่หลอดเลือดหรือเห็นความผิดปกติของอวัยวะเป้าหมาย  ยิ่งใช้ความเข้มข้นของยานี้สูงขึ้น ก็จะเกิดภาพสะท้อนของหลอดเลือด/อวัยวะที่ชัดเจนยิ่งขึ้น 
 
 ///// ไอโอโพรไมด์มีรูปแบบการจัดจำหน่ายอย่างไร? ///// 
ยาไอโอโพรไมด์มีรูปแบบการจัดจำหน่ายเป็นยาฉีด ที่ประกอบไปด้วยสารทึบรังสี Iopromide ขนาด 
- 150 มิลลิกรัมไอโอดีน/มิลลิลิตร (32%) 
- 240 มิลลิกรัมไอโอดีน/มิลลิลิตร (50%) 
- 300 มิลลิกรัมไอโอดีน/มิลลิลิตร (62%) 
- 370 มิลลิกรัมไอโอดีน/มิลลิลิตร (77%) 
 ///// ไอโอโพรไมด์มีขนาดการบริหารยาอย่างไร? ///// 
ยาไอโอโพรไมด์มีขนาดการบริหารยา/ใช้ยา เช่น 
ก. สำหรับตรวจหาความผิดปกติของสภาพเส้นเลือดในร่างกาย: 
- ผู้ใหญ่: ใช้ความเข้มข้น 150 มิลลิกรัม/มิลลิลิตรโดย  กรณีใช้ตรวจเส้นเลือด Carotid arteries ฉีดยา 6–10 มิลลิลิตร;  กรณีใช้ตรวจเส้นเลือด Vertebral arteries ฉีดยา 4-8 มิลลิลิตร; กรณีใช้ตรวจเส้นเลือด Aorta ฉีดยา 20-50 มิลลิลิตร; และห้ามใช้ยาเกิน 250 มิลลิลิตร 
ข. สำหรับตรวจสอบหลอดเลือดมีการแตกหรืออุดตัน 
- ผู้ใหญ่: ใช้ความเข้มข้น 300 มิลลิกรัม/มิลลิลิตร โดย กรณีตรวจเส้นเลือด Carotid arteries ฉีดยา 3–12 มิลลิลิตร;  กรณีตรวจเส้นเลือด Vertebral arteries ฉีดยา 4–12 มิลลิลิตร;  กรณีตรวจเส้นเลือด Aortic arch ฉีดยา 20-50 มิลลิลิตร; และห้ามใช้เกิน 150 มิลลิลิตร 
ค. ตรวจสอบเส้นเลือดแดงส่วนปลายอุดตัน: 
- ผู้ใหญ่: ใช้ความเข้มข้น 300 มิลลิกรัม/มิลลิลิตร โดย กรณีตรวจ Subclavian หรือ Femoral artery ฉีดยา 5–40 มิลลิลิตร; กรณีตรวจ Aortic bifurcation ฉีดยา 25–50 มิลลิลิตร; และห้ามใช้เกิน 250 มิลลิลิตร 
ง. ตรวจการอุดตันของเส้นเลือที่เลี้ยงหัวใจและใช้ถ่ายภาพรังสีหัวใจห้องล่างซ้าย: 
- ผู้ใหญ่: ใช้ความเข้มข้น 370 มิลลิกรัม/มิลลิลิตร โดย กรณีตรวจ Right หรือ Left Coronary artery ฉีดยาขนาด 3–14 มิลลิลิตร; ตรวจ Left Ventricle ฉีดยา 30–60 มิลลิลิตร 
จ. สำหรับทำ CT-scan: 
- ผู้ใหญ่: ใช้ความเข้มข้น 300 มิลลิกรัม/มิลลิลิตรโดย กรณีตรวจจับภาพศีรษะ ฉีดยา 50–200 มิลลิลิตร; กรณีจับภาพอวัยวะของร่างกาย ฉีดยาครั้งเดียวขนาด 50–200 มิลลิลิตร หรือหยดยาเข้าหลอดเลือดอย่างรวดเร็ว 100–200 มิลลิลิตร 
อนึ่ง: 
- การเตรียมผู้ป่วย แพทย์ต้องมั่นใจว่าร่างกายผู้ป่วยไม่มี  ภาวะขาดน้ำ 
- ต้องทำให้สารละลายไอโอโพรไมด์ให้มีอุณหภูมิเท่ากับอุณหภูมิร่างกาย
	แล้วจึงฉีดให้ผู้ป่วย 
- ห้ามให้ยานี้โดยคิดเป็นปริมาณไอโอดีนเกิน 86 กรัม 
- เด็ก: ขนาดยานี้ในเด็กอยู่ในดุลพินิจของแพทย์เป็นกรณีๆไป 
*****หมายเหตุ:	 ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาไอโอโพรไมด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยา/สารทึบรังสีไอโอโพรไมด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// ไอโอโพรไมด์มีผลไม่พึงประสงค์อย่างไร? ///// 
ยาไอโอโพรไมด์สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น   คลื่นไส้อาเจียน  การรับรสชาติผิดปกติ 
- ผลต่อระบบประสาท:  เช่น ปวดศีรษะ  เกิดอาการไมเกรน   สมองบวม 
- ผลต่อระบบหัวใจและหลอดเลือด: เช่น ทำให้หลอดเลือดคลายตัว/ขยายตัวส่งผลลดความดันโลหิต   เจ็บหน้าอก   แน่นหน้าอก 
- ผลต่อกล้ามเนื้อ:  เช่น ปวดหลัง   กล้ามเนื้อเป็นตะคริว 
- ผลต่อระบบทางเดินปัสสาวะ:  เช่น กลั้นปัสสาวะไม่อยู่ 
- ผลต่อตา:  เช่น การมองเห็นภาพผิดปกติ   เยื่อตาอักเสบ 
 
 ///// มีข้อควรระวังการใช้ไอโอโพรไมด์อย่างไร? ///// 
มีข้อควรระวังการใช้ยาไอโอโพรไมด์ เช่น 
- ห้ามใช้กับผู้ที่แพ้ยานี้ หรือแพ้สารประกอบไอโอดีน 
- ห้ามใช้ยาอื่นใดร่วมกับยาไอโอโพรไมด์โดยไม่มีคำสั่งจากแพทย์ ทั้งนี้เพื่อป้องกัน
ภาวะยาตีกัน/ปฏิกิริยาระหว่างยา 
- ห้ามฉีดยาไอโอโพรไมด์เข้าทางน้ำไขสันหลัง  ด้วยจะทำให้เกิดผลข้างเคียงรุนแรง เช่น เกิดอัมพาต   มีภาวะโคม่า     ไตวายเฉียบพลัน  ชัก   หัวใจหยุดเต้น 
- การใช้ยานี้กับสตรีมีครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม  กล้ามเนื้อลายสลาย  เลือดออกในสมอง  อุณหภูมิร่างกายสูงขึ้น  และสมองบวม ต้องหยุดใช้ยานี้ทันที แล้วแจ้งแพทย์ พยาบาล ทันที 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมไอโอโพรไมด์ด้วย) ยาแผนโบราณ   อาหารเสริม    ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไอโอโพรไมด์มีปฏิกิริยาระหว่างยากับยาตัวอื่นอย่างไร? ///// 
ยาไอโอโพรไมด์มีปฏิกิริยาระหว่างยากับยาตัวอื่น เช่น 
- ห้ามใช้ยาไอโอโพรไมด์ร่วมกับ ยาMetformin  ด้วยจะทำให้ไตทำงานผิดปกติและเกิดภาวะเลือดเป็นกรด 
 
 ///// ควรเก็บรักษาไอโอโพรไมด์อย่างไร? ///// 
สามารถเก็บยาไอโอโพรไมด์ ภายใต้อุณหภูมิ 15-30 องศาเซลเซียส (Celsius) ห้ามเก็บในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ไอโอโพรไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาไอโอโพรไมด์ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://reference.medscape.com/drug/ultravist-iopromide-343771  [2018,March24] 
https://www.drugs.com/mmx/iopromide.html  [2018,March24] 
http://www.mims.com/thailand/drug/info/iopromide/?type=brief&amp;mtype=generic  [2018,March24] 
http://drug.fda.moph.go.th:81/nlem.in.th/medicine/essential/list/200#item-9133 [2018,March24] 
https://www.accessdata.fda.gov/drugsatfda_docs/label/2004/20220scp018_ultravist_lbl.pdf  [2018,March24] 
https://reference.medscape.com/drug/ultravist-iopromide-343771#4  [2018,March24]
