โคเอนไซม์ คิวเทน (Coenzyme Q10)
 ///// บทนำ ///// 
โคเอนไซม์ คิวเทน(Coenzyme Q10 หรือในชื่อภาษาอังกฤษอื่น เช่น  Ubiquinone, Ubidecarenone , Coenzyme Q) หรือจะเรียกย่อๆว่า คิวเทน (Q10) เป็นสารเคมีที่ไม่ใช่โปรตีน มีสูตรโมเลกุล คือ C59H90O4  นักวิทยาศาสตร์ค้นพบว่าเซลล์ร่างกายมนุษย์มีสารคิวเทนอยู่ที่หน่วยย่อยภายในเซลล์ที่เรียกว่า ไมโทคอนเดรีย(Mitochondria)ซึ่งหน้าที่หลักของไมโทคอนเดรีย คือ ให้พลังงานในการดำรงชีวิตของเซลล์ สารคิวเทนในไมโทคอนเดรีย จะทำหน้าที่รับส่งอิเล็กตรอน(Electron,สารที่อยู่ในกระบวนการสร้าง/ใช้พลังงานของเซลล์ต่างๆในร่างกานย)ซึ่งเป็นกระบวนการสำคัญในขั้นตอนการสร้างพลังงานของไมโทคอนเดรีย 
อีกหน้าที่หนึ่งของสารคิวเทนซึ่งมีความสำคัญมากคือ เป็นสารต้านอนุมูลอิสระ(Antioxidant)  คิวเทนจึงช่วยชะลอความเสื่อมของโปรตีนรวมถึงเซลล์ไขมันและสารพันธุกรรมอย่างดีเอนเอ(DNA) 
การขาดคิวเทนของร่างกาย จะนำมาด้วยโรคหลายชนิด เช่น โรคหัวใจ   โรคประสาทเสื่อม  เอชไอวี   และมะเร็ง เป็นต้น ด้วยโรคที่กล่าวมามีความสัมพันธ์ต่อปริมาณคิวเทนต่ออนุมูลอิสระในร่างกายนั่นเอง 
กรณีร่างกายไม่สามารถสร้างคิวเทนได้อย่างเพียงพอ ย่อมส่งผลกระทบต่อเนื้อเยื่อของอวัยวะต่างๆ โดยเนื้อเยื่อเหล่านั้นจะเกิดสภาวะถดถอยได้รวดเร็วขึ้น  การรับประทานคิวเทนเพิ่มร่วมกับกรดโฟลิก(Folic acid)และยากลุ่มวิตามิน บี มีรายงานว่าจะช่วยชะลอและบำบัดสภาวะถดถอยดังกล่าว 
สำหรับสาเหตุสำคัญบางประการที่ทำให้ร่างกายขาดสารคิวเทนมีดังนี้ 
- เกิดความผิดปกติหรือมีภาวะกลายพันธุ์ของไมโทคอนเดรีย(Mutations of 	 	  mitochondria DNA) ทำให้กระบวนการสังเคราะห์คิวเทนน้อยลง 
- โรคมะเร็ง และ/หรือโรคหัวใจ เป็นอีกกลุ่มสาเหตุที่ทำให้ร่างกายต้องใช้คิวเทน
	   เป็นปริมาณมากจึงทำให้การสังเคราะห์คิวเทนไม่ทันต่อความต้องการ
	   ของร่างกาย 
- การใช้ยากลุ่มเบต้า บล็อกเกอร์ (Beta blocker)บางตัว หรือยากลุ่มสแตติน(Statin) ก็สามารถส่งผลยับยั้งการสังเคราะห์คิวเทนในร่างกายได้เช่นกัน 
จากสาเหตุการขาดคิวเทนดังกล่าว ทำให้นักวิทยาศาสตร์พัฒนาคิวเทนในรูปแบบของยารักษาโรค และในรูปของอาหารเสริมต่างๆ โดยมีจำหน่ายตามร้านขายยาทั่วไป และมีใช้ตามสถานพยาบาลหลายแห่งทั่วประเทศ 
 
 ///// แหล่งอาหารที่มีโคเอนไซม์ คิวเทนเป็นองค์ประกอบมีอะไรบ้าง? ///// 
คิวเทนสามารถพบได้ในอาหารที่มนุษย์รับประทาน เช่น 
- หัวใจ ตับ กล้ามเนื้อสัตว์จำพวก วัว สุกร 
- อก-ต้นขา-ปีกของไก่ 
- เนื้อปลา เช่น ปลาซาร์ดีน ทูน่า แมกเคอเรล  แซลมอน 
- อาหารประเภทน้ำมัน เช่น น้ำมันถั่ว  น้ำมันมะกอก  น้ำมันสกัดจากเมล็ดองุ่น  	  น้ำมันดอกทานตะวัน 
- อาหารประเภทถั่วต่างๆ  อัลมอนด์  งา 
- ผักต่างๆ เช่น กะหล่ำ  ผักโขม  กะหล่ำปลีจีน  บรอกโคลี 
- ผลไม้ เช่น องุ่น  อาโวคาโด  ส้ม  สตรอว์เบอร์รี  แอปเปิ้ล  กล้วย 
อนึ่ง ในบรรดากลุ่มอาหารดังกล่าวข้างต้น อาหารจำพวกโปรตีนอย่างเนื้อสัตว์และปลาจะมีปริมาณคิวเทนมากที่สุด  และในบทความนี้จะขอกล่าวถึงคิวเทนในด้านของยารักษาโรคเท่านั้น 
 
 ///// โคเอนไซม์ คิวเทนมีสรรพคุณ(คุณสมบัติ)อย่างไร? ///// 
ยาโคเอนไซม์ คิวเทนมีสรรพคุณ/ข้อบ่งใช้ เช่น 
- บำบัดอาการหัวใจขาดเลือด (Angina pectoris) 
- บำบัดอาการหัวใจล้มเหลว (Heart failure) 
*หมายเหตุ	การใช้คิวเทนในลักษณะของอาหารเสริมซึ่งมีการกล่าวถึงสรรพคุณต่างๆนั้น หลายสรรพคุณยังมิได้รับการยืนยันทางคลินิก เช่น กระตุ้นความแข็งแรงของตัวอสุจิ  แก้อาการปวดศีรษะไมเกรน   บำบัดอาการทางกล้ามเนื้อในผู้ที่ได้รับผลข้างเคียงจากยากลุ่ม Statin    บำบัดโรคมะเร็ง    รักษาโรคปริทันต์/โรคเหงือกอักเสบรุนแรง 
ผู้บริโภคจึงควรใช้วิจารณญาณที่อยู่บนพื้นฐานของวิทยาศาสตร์ เป็นเกณฑ์ในการเลือกใช้ผลิตภัณฑ์ยาและอาหารเสริมคิวเทน 
 ///// โคเอนไซม์ คิวเทนมีกลไกการออกฤทธิ์อย่างไร? ///// 
โคเอนไซม์ คิวเทนมีกลไกการออกฤธิ์โดย ตัวยาจะเกี่ยวข้องกับกระบวนการขนส่งอิเล็กตรอนในหน่วยย่อยของเซลล์ที่เรียกว่าไมโทคอนเดรีย  กระบวนการดังกล่าวทำให้ไมโทคอนเดรียสามารถผลิต ATP(Adenosisne triphosphate, เป็นสารสำคัญมากในกระบวนการสร้าง/ใช้พลังงานของร่างกาย) ซึ่งเป็นสารที่ให้พลังงานต่อเซลล์ในร่างกาย   อวัยวะต่างๆของร่างกายจำเป็นต้องใช้ ATP ทั้งสิ้นโดยเฉพาะอย่างยิ่ง หัวใจ  ไต  ตับ และตับอ่อน     ดังนั้นโคเอนไซม์ คิวเทนจึงมีความจำเป็นและมีความต้องการอย่างมากในอวัยวะดังกล่าว   สภาพของโรคหัวใจล้มเหลวและหัวใจหัวใจขาดเลือดมีปัจจัยหนึ่งมาจากเซลล์กล้ามเนื้อหัวใจขาดโคเอนไซม์ คิวเทน  ดังนั้นการสนับสนุนโคเอนไซม์ คิวเทนให้กับผู้ป่วยกลุ่มนี้ จึงอาจช่วยบรรเทาอาการป่วยด้วยโรคหัวใจดังกล่าวและก่อให้เกิดที่มาของสรรพคุณ 
 
 ///// โคเอนไซม์ คิวเทนมีรูปแบบการจัดจำหน่ายอย่างไร? ///// 
ยาโคเอนไซม์ คิวเทนมีรูปแบบการจัดจำหน่าย เช่น 
- ยาแคปซูลชนิดรับประทานที่ประกอบด้วย Coenzyme Q10,  50 มิลลิกรัม/แคปซูล 
- อาหารเสริมที่บรรจุในแคปซูลร่วมกับสารประกอบต่างๆ เช่น  Coenzyme Q10 + Linolenic + Evening primrose + Soy germ powder + Rice germ และอื่นๆ 
 
 ///// โคเอนไซม์ คิวเทนมีขนาดรับประทานอย่างไร? ///// 
โคเอนไซม์ คิวเทนมีขนาดรับประทาน เช่น 
ก.  สำหรับอาการหัวใจขาดเลือด: 
- ผู้ใหญ่: รับประทาน 150–600 มิลลิกรัมต่อวัน โดยแบ่งรับประทานวันละ2-3ครั้ง 
ข. สำหรับบำบัดอาการโรคหัวใจล้มเหลว: 
- ผู้ใหญ่: รับประทาน 50–150 มิลลิกรัมต่อวัน โดยแบ่งรับประทานวันละ 2–3 ครั้ง 
อนึ่ง: 
- คิวเทนเป็นสารประกอบที่มีโครงสร้างคล้ายวิตามิน และละลายได้ดีในไขมัน 
- การรับประทานที่จะช่วยการดูดซึมยานี้จากระบบทางเดินอาหาร  จึงต้องรับประทาน คิวเทน พร้อมอาหาร 
- หลีกเลี่ยงการออกกำลังกายอย่างหนักขณะที่ใช้ยาคิวเทน 
- ระยะเวลาการใช้ยานี้ให้เป็นไปตามคำสั่งแพทย์ 
- เด็ก:  ทางคลินิก ยังไม่มีข้อมูลด้านความปลอดภัยและขนาดการใช้ยานี้ในเด็ก 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมถึงยาโคเอนไซม์คิวเทน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  เช่น โรคหัวใจ  รวมทั้งกำลังกินยา/ใช้ยาอะไรอยู่ เพราะยา
โคเอนไซม์ คิวเทนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาโคเอนไซม์คิมเทน สามารถรับประทานยาทันทีที่นึกขึ้นได้ ถ้าเวลาใกล้เคียงกับการรับประทานในมื้อถัดไป ไม่จำเป็นต้องรับประทานยาเพิ่มเป็น 2เท่า ให้รับประทานยาที่ขนาดปกติ 
 
 ///// โคเอนไซม์ คิวเทนมีผลไม่พึงประสงค์อย่างไร? ///// 
ยาคิวเทนเป็นสารเคมีที่มีอยู่ในร่างกาย แต่การรับประทานเป็นอาหารเสริม อาจก่อให้เกิดผลข้างเคียงบางประการ เช่น รู้สึกไม่สบายในช่องท้องหลังการรับประทาน  อาจมีอาการ เบื่ออาหาร   ท้องเสีย   คลื่นไส้  แสบร้อนกลางอก  อาจพบอาการผื่นคันทางผิวหนัง หรือมีอาการความดันโลหิตต่ำ 
 
 ///// มีข้อควรระวังการใช้โคเอนไซม์ คิวเทนอย่างไร? ///// 
มีข้อควรระวังการใช้โคเอนไซม์ คิวเทน เช่น 
- ห้ามใช้กับผู้แพ้ยานี้ 
- ห้ามปรับขนาดรับประทานด้วยตนเอง 
- ห้ามหยุดการใช้ยานี้โดยไม่มีคำสั่งจากแพทย์ 
- หยุดการใช้ยานี้ทันที หากพบอาการความดันโลหิตต่ำ  วิงเวียน หรืออ่อนเพลียมาก  กรณีนี้ควรรีบกลับมาพบแพทย์/มาโรงพยาบาลเพื่อแพทย์พิจารณษปรับแนวทางการรักษา 
- ด้วยยังไม่มีการศึกษาการใช้คิวเทนกับสตรีมีครรภ์ และสตรีในภาวะให้นมบุตร  
การใช้ยานี้กับผู้ป่วยกลุ่มนี้ต้องเป็นไปตามดุลยพินิจของแพทย์เท่านั้น 
- มาพบแพทย์/มาโรงพยาบาลตามแพทย์นัดหมาย เพื่อรับการตรวจสภาพร่างกายจากแพทย์รวมถึงการประเมินความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโคเอนไซม์ คิวเทนด้วย)  ยาแผนโบราณทุกชนิด   อาหารเสริม   ผลิตภัณฑ์เสริมอาหาร   และสมุนไพร  ต่างๆ   เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โคเอนไซม์ คิวเทนมีปฏิกิริยากับยาตัวอื่นอย่างไร? ///// 
โคเอนไซม์ คิวเทนมีปฏิกิริยาระหว่างยากับยาตัวอื่น เช่น 
- ห้ามรับประทานโคเอนไซม์ คิวเทน ร่วมกับยากลุ่มStatin  ด้วยจะทำให้ระดับของ
โคเอนไซม์ คิวเทนในกระแสเลือดลดลงจนส่งผลให้ด้อยประสิทธิภาพการรักษา 
- ห้ามรับประทานโคเอนไซม์ คิวเทน ร่วมกับยาAnisindione  ด้วยทำให้ประสิทธิภาพของยาAnisindione ลดลง 
- หลีกเลี่ยงการใช้โคเอนไซม์ คิวเทน ร่วมกับยาWarfarin  ด้วยจะทำให้ฤทธิ์ในการยับยั้งการก่อตัวของลิ่มเลือดในหลอดเลือดของยาWarfarin ด้อยลง 
 
 ///// ควรเก็บรักษาโคเอนไซม์ คิวเทนอย่างไร? ///// 
ควรเก็บยาโคเอนไซม์คิวเทนภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง และ ไม่เก็บยาที่หมดอายุ 
 
 ///// โคเอนไซม์ คิวเทนมีชื่ออื่นอีกไหม? ผลิตจากบริษัทอะไรบ้าง? ///// 
โคเอนไซม์ คิวเทน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.researchgate.net/publication/7812722_Coenzyme_Q10_Its_biosynthesis_and_biological_significance_in_animal_organisms_and_in_humans [2018,June16] 
https://en.wikipedia.org/wiki/Coenzyme_Q10#Chemical_properties [2018,June16] 
http://www.mims.com/thailand/drug/info/ubidecarenone/?type=brief&amp;mtype=generic [2018,June16] 
http://www.mims.com/thailand/drug/search?q=coenzyme%20q10 [2018,June16] 
https://www.youtube.com/watch?v=XAxZ4rucqjk [2018,June16] 
https://www.drugs.com/drug-interactions/ubiquinone.html [2018,June16]
