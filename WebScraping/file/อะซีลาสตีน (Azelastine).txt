อะซีลาสตีน (Azelastine)
 ///// บทนำ ///// 
ยาอะซีลาสตีน (Azelastine หรือ Azelastine hydrochloride) จัดเป็นยาในกลุ่ม Histamine H1-receptor antagonist ถูกนำมาใช้รักษาอาการเยื่อจมูกอักเสบด้วยภาวะภูมิแพ้ตั้งแต่ระดับความรุนแรงโรคต่ำไปจนถึงระดับโรครุนแรงสูง รูปแบบยาแผนปัจจุบันของยานี้จะมีทั้งชนิดยาพ่นจมูกและยาหยอดตา 
ตัวยาอะซีลาสตีนสามารถถูกดูดซึมเข้าสู่ร่างกาย/กระแสเลือดได้ เมื่อตัวยาเข้าสู่กระแสเลือดจะเข้าจับกับพลาสมาโปรตีนได้ประมาณ 40% ร่างกายจะต้องใช้เวลาประมาณ 22 ชั่วโมงเพื่อการกำจัดยาออกจากกระแสเลือด 
ข้อจำกัดของการใช้ยาอะซีลาสตีนคือ ผู้ป่วยต้องไม่มีประวัติแพ้ยาอะซีลาสตีนมาก่อน ผลข้างเคียงของยานี้จะคล้ายกับยาต้านฮีสตามีน (Antihistamine) ตัวอื่นคือ ง่วงนอน แพทย์จึงมักจะแนะนำให้หลีกเลี่ยงการใช้ยานี้ร่วมกับการดื่มสุรา/เครื่องดื่มแอลกอฮอล์หรือไปขับขี่ยวดยานพาหนะใดๆหรือทำงานกับเครื่องจักรด้วยจะส่งผลให้เกิดอุบัติเหตุได้ง่าย 
สำหรับผู้ป่วยที่เป็นกลุ่มเสี่ยงต่อการใช้ยาอะซีลาสตีนอย่างสตรีตั้งครรภ์และสตรีที่อยู่ในภาวะให้นมบุตร ก็ยังไม่มีข้อมูลทางคลินิกมาสนับสนุนอย่างเพียงพอว่าสามารถใช้ยาอะซีลาสตีนได้อย่างปลอดภัยหรือไม่ ดังนั้นการใช้ยานี้จึงต้องขึ้นอยู่กับดุลยพินิจของแพทย์เป็นสำคัญ กับกลุ่มผู้ป่วยเด็กสามารถใช้ยานี้ได้ตั้งแต่อายุ 5 ปีขึ้นไป กรณีที่อายุน้อยกว่า 5 ปีลงมานั้นยังต้องอาศัยความเห็นของแพทย์ผู้รักษาเท่านั้นที่จะใช้ยานี้หรือไม่ และสำหรับผู้ป่วยกลุ่มสูงอายุ แพทย์จะแนะนำให้ใช้ยานี้เริ่มต้นในขนาดต่ำๆก่อนทั้งนี้เพื่อการหลีกเลี่ยงผลกระทบต่อการทำงานของตับ ไต หัวใจ รวมถึงอาจจะกระทบถึงโรคประจำตัวของผู้ป่วยด้วย ระยะเวลาของการใช้ยานี้จะขึ้นอยู่กับอาการของผู้ป่วย ในบางกรณีอาจต้องใช้ยานานถึง 2 สัปดาห์อย่างเช่นยาที่ใช้พ่นจมูกเพื่อบำบัดอาการแพ้ตามฤดูกาล 
จากรายละเอียดข้างต้นดูเหมือนว่ายาอะซีลาสตีนจะมีข้อห้ามข้อควรระวังไม่มากเท่าไรนัก แต่เพื่อความปลอดภัยเหมาะสมต่ออาการของผู้ป่วยเอง ควรต้องใช้ยานี้ตามคำสั่งของแพทย์เท่านั้น 
 ///// อะซีลาสตีนมีสรรพคุณ (คุณสมบัติ) อย่างไร? ///// 
ยาอะซีลาสตีนมีสรรพคุณ/ข้อบ่งใช้เช่น 
- บำบัดอาการเยื่อจมูกอักเสบ (Rhinitis) จากภูมิแพ้โดยใช้เป็นยาพ่นจมูก 
- บรรเทาอาการเยื่อตาอักเสบจากภูมิแพ้ (Allergic conjunctivitis) โดยใช้ในลักษณะยาหยอดตา 
 ///// อะซีลาสตีนมีกลไกการออกฤทธิ์อย่างไร? ///// 
กลไกการออกฤทธิ์ของยาอะซีลาสตีนคือ ตัวยาจะเข้ายับยั้งการปลดปล่อยสารตัวสื่อ/สารชักนำ/สารตัวกลาง (Mediator) ที่ทำให้เกิดอาการแพ้ต่างๆจาก Mast cell โดยตัวยาจะเข้าจับกับตัวรับ(Receptor) ในเยื่อเมือกต่างๆที่มีชื่อว่า Histamine H1-receptor จากกลไกนี้ทำให้อาการแพ้ในบริเวณจมูกและตาทุเลาขึ้น 
 ///// อะซีลาสตีนมีรูปแบบการจัดจำหน่ายอย่างไร? ///// 
ยาอะซีลาสตีนมีรูปแบบการจัดจำหน่ายเช่น 
- ยาพ่นจมูกขนาด 137 และ 205.5 ไมโครกรัม/การพ่น 1 ครั้ง 
- ยาหยอดตาขนาดความเข้มข้น 0.05% 
 ///// อะซีลาสตีนมีขนาดการบริหารยาอย่างไร? ///// 
ยาอะซีลาสตีนมีขนาดการบริหารยา/ใช้ยาเช่น 
ก.	สำหรับอาการเยื่อจมูกอักเสบจากภูมิแพ้: 
- ผู้ใหญ่และเด็กอายุ 12 ปีขึ้นไป: พ่นยาเข้าจมูกแต่ละข้าง 1 - 2 ครั้งเช้า - เย็น 
- เด็กอายุตั้งแต่ 5 - 11 ปี: พ่นยาเข้าจมูกแต่ละข้าง 1 ครั้งเช้า - เย็น 
- เด็กอายุต่ำกว่า 5 ปี: การใช้ยากับเด็กที่อายุต่ำกว่า 5 ปีลงมาให้เป็นไปตามดุลพินิจของแพทย์ผู้รักษา 
ข.	สำหรับอาการเยื่อตาอักเสบจากภูมิแพ้: 
- ผู้ใหญ่และเด็กอายุตั้งแต่ 5 ปีขึ้นไป: หยอดยาเข้าในตาข้างที่มีอาการอักเสบจากภูมิแพ้ 1 - 2 หยดวันละ 2 ครั้ง หากอาการอักเสบฯของตารุนแรงแพทย์อาจให้เพิ่มความถี่เป็นวันละ 4 ครั้ง 
- เด็กอายุต่ำกว่า 5 ปี: การใช้ยากับเด็กที่อายุต่ำกว่า 5 ปีลงมาให้เป็นไปตามดุลพินิจของแพทย์ผู้รักษา 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะซีลาสตีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาอะซีลาสตีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมใช้ยาควรทำอย่างไร? ///// 
หากลืมพ่นจมูกหรือหยอดตาด้วยยาอะซีลาสตีนสามารถใช้ยาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มขนาดยาเป็น 2 เท่า 
อย่างไรก็ตามเพื่อประสิทธิผลของการรักษาควรใช้ยาอะซีลาสตีนตรงเวลา 
 ///// อะซีลาสตีนมีผลไม่พึงประสงค์อย่างไร? ///// 
ยาอะซีลาสตีนในรูปแบบของยาพ่นจมูกและยาหยอดตาสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ดังนี้เช่น ทำให้ระคายเคืองตรงบริเวณที่สัมผัสกับยานี้ ปวดศีรษะ คลื่นไส้ และง่วงนอน 
กรณีของยาพ่นจมูกอาจพบอาการมีรสขมในปาก จมูกเลือดออก และมีอาการจามเกิดขึ้นได้ 
สำหรับผู้ที่ใช้ยานี้เกินขนาดอาจพบอาการมือสั่น หรือมีอาการชัก กล้ามเนื้อไม่มีแรง/กล้ามเนื้ออ่อนแรง หากพบอาการดังกล่าวให้รีบพาผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้อะซีลาสตีนอย่างไร? ///// 
มีข้อควรระวังการใช้ยาอะซีลาสตีนเช่น 
- ห้ามใช้กับผู้ที่แพ้ยาอะซีลาสตีน 
- ห้ามใช้ยานี้กับสตรีตั้งครรภ์ สตรีที่อยู่ในภาวะในนมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามรับประทาน ห้ามใช้ยาพ่นสเปรย์จมูกมาหยอดตา และห้ามใช้ยาหยอดตามาหยอดจมูก 
- ปิดขวดยานี้ให้มิดชิดทุกครั้งหลังใช้ยานี้ 
- หากมีอาการวิงเวียนหลังใช้ยานี้ควรหลีกเลี่ยงการขับขี่ยวดยานพาหนะต่างๆและ/หรือการทำงานกับเครื่องจักร 
- หยุดการใช้ยานี้ทันทีหากพบอาการแพ้ยานี้เช่น รู้สึกอึดอัด/หายใจไม่ออก/หายใจลำบาก ใบหน้าบวม หรือมีผื่นคันขึ้นเต็มตัว 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะซีลาสตีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะซีลาสตีนมีปฏิกิริยาระหว่างยากับยาตัวอื่นอย่างไร? ///// 
ยาอะซีลาสตีนมีปฏิกิริยาระหว่างยากับยาตัวอื่นเช่น 
- ห้ามใช้ยาอะซีลาสตีนร่วมกับการดื่มสุรา/เครื่องดื่มแอลกอฮอล์ด้วยจะทำให้เกิดอาการวิงเวียน ง่วงนอน รู้สึกสับสน และขาดสมาธิ 
- การใช้ยาอะซีลาสตีนร่วมกับยา Diphenhydramine, Dexbrompheniramine (ยาแก้แพ้), Aripiprazole, Chlorpheniramine, Cetirizine อาจทำให้เกิดอาการวิงเวียน ง่วงนอน และขาดสมาธิมากยิ่งขึ้น เพื่อหลีกเลี่ยงอาการข้างเคียงดังกล่าวจึงไม่ควรใช้ยากลุ่มดังกล่าวร่วมกัน 
 ///// ควรเก็บรักษาอะซีลาสตีนอย่างไร? ///// 
ควรเก็บรักษายาอะซีลาสตีนดังนี้ 
ก.	กรณียาพ่นจมูก:  ควรเก็บในช่วงอุณหภูมิ 20 - 25 องศาเซลเซียส (Celsius) 
ข.	กรณียาหยอดตา:  ควรเก็บในช่วงอุณหภูมิ 2 - 25 องศาเซลเซียส 
และควรเก็บยาทั้ง 2 ประเภทให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่เก็บยาในช่องแช่แข็งของตู้เย็น และไม่เก็บยาในห้องน้ำหรือในรถยนต์ 
 ///// อะซีลาสตีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะซีลาสตีนที่จำหน่ายในประเทศไทย มียาชื่อการค้าและบริษัทผู้ผลิตเช่น 
อนึ่งยาอะซีลาสตีนที่จำหน่ายในประเทศตะวันตกมียาชื่อการค้าเช่น Astepro 
 ///// บรรณานุกรม ///// 
http://en.wikipedia.org/wiki/Category:H1_receptor_antagonists  [2016,April9] 
https://en.wikipedia.org/wiki/Azelastine  [2016,April9] 
https://www.mims.com/India/drug/info/azelastine/?type=full&amp;mtype=generic#Dosage  [2016,April9] 
http://www.medapharma.us/products/pi/AstelinPI.pdf  [2016,April9] 
http://www.drugs.com/drug-interactions/azelastine-nasal-index.html?filter=2&amp;generic_only=  [2016,April9] 
http://www.webmd.com/drugs/2/drug-19877/azelastine-ophthalmic/details#images/00037702560  [2016,April9] 
http://www.drugs.com/availability/generic-optivar.html  [2016,April9]
