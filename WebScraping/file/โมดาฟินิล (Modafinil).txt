โมดาฟินิล (Modafinil)
 ///// บทนำ ///// 
ยาโมดาฟินิล(Modafinil) เป็นยาที่นำมาใช้บำบัดภาวะง่วงเกินหรือที่เรียกกันว่า โรคลมหลับ  ยานี้จะช่วยสนับสนุนให้ร่างกายมีการตื่นตัว  บางประเทศในซีกโลกตะวันตกจัดให้เป็นยาควบคุมพิเศษ โดยมีข้อจำกัดการใช้ที่ออกมาเป็นกฎหมายอย่างเคร่งครัด  อาจพบเห็นการจำหน่ายยาโมดาฟินิลในต่างประเทศภายใต้ชื่อการค้าว่า Alertec,  Modavigil,  และ Provigil  รูปแบบผลิตภัณฑ์ของยานี้จะเป็นยารับประทาน 
ตัวยาโมดาฟินิลสามารถถูกดูดซึมได้ดีจากระบบทางเดินอาหาร  ซึ่งเมื่อเข้าสู่กระแสเลือด ตัวยาจะเข้ารวมตัวกับพลาสมาโปรตีนประมาณ 60%  ยาโมดาฟินิลจะถูกส่งไปทำลายที่ตับ ก่อนที่จะถูกขับออกไปกับปัสสาวะ  ร่างกายต้องใช้เวลาประมาณ 15 ชั่วโมงเป็นอย่างต่ำในการกำจัดยานี้ออกจากกระแสเลือด 
สำหรับกลไกการออกฤทธิ์ของยาโมดาฟินิล ยังไม่เป็นที่ทราบแน่ชัด  แต่นักวิทยาศาสตร์พบว่า ยาโมดาฟินิลส่งผลลดปริมาณสารสื่อประสาทประเภทกาบา (GABA-mediated neurotransmission) จึงอาจเป็นที่กลไกนี้ที่ทำให้ผู้ที่ได้รับยาโมดาฟินิลไม่มีอาการง่วงนอนตามมา 
ข้อจำกัดของการใช้ยาโมดาฟินิลบางประการที่ผู้บริโภค/ผู้ป่วยควรทราบ อาทิเช่น 
- หลีกเลี่ยงการใช้ยาโมดาฟินิลในผู้ที่มีประวัติแพ้ยานี้ 
- ห้ามใช้ยาโมดาฟินิลกับผู้ป่วยด้วย  โรคหัวใจ หรือโรคลิ้นหัวใจ 
- แจ้งแพทย์ถึงประวัติโรคประจำตัวที่ตนเองเป็นอยู่ก่อน  การใช้ยาโมดาฟินิลโดยเฉพาะอย่างยิ่งในผู้ป่วย โรคตับ  โรคไต   โรคความดันโลหิตสูง  โรคทางจิตประสาท เช่น  ซึมเศร้า  ด้วยยานี้อาจส่งผลกระทบต่ออาการเจ็บป่วยที่เป็นอยู่ก่อนจนทำให้เกิดอาการต่างๆกำเริบมากขึ้น 
- ยาอื่นๆหลายรายการ ที่ควรหลีกเลี่ยงการใช้ร่วมกับยาโมดาฟินิล เช่น  Ketoconazole, Phenobarbital,  Rifampin,  Clomipramine,  Desipramine,  Diazepam, Hydantoins,  Omeprazole,  Propranolol,  Cyclosporine,  ยาเม็ดคุมกำเนิด,  Midazolam,  Triazolam 
- ห้ามรับประทานยานี้พร้อมกับเครื่องดื่มที่มีแอลกอฮอล์เป็นส่วนประกอบ  ด้วยมีฤทธิ์	 ต่อต้านกัน 
- ยานี้ถูกห้ามใช้กับเด็ก  ด้วยเป็นวัยที่ต้องการการนอนหลับพักผ่อนอย่างเหมาะสม  	 ซึ่งเชื่อมโยงไปจนถึงการเจริญเติบโต 
- การใช้ยานี้กับสตรีตั้งครรภ์  สตรีที่อยู่ในภาวะให้นมบุตร และผู้สูงอายุ ควรต้องเป็นไปตามดุลยพินิจของแพทย์เท่านั้น 
สำหรับประโยชน์ที่ผู้บริโภคได้รับจากยานี้  นอกจากจะเป็นเรื่องบำบัดอาการโรคลมหลับแล้ว  ยาโมดาฟินิลยังทำให้ผู้ที่ต้องทำงานกะกลางคืนสามารถปฏิบัติภารกิจ หรืองานที่ต้องรับผิดชอบได้ดีระดับหนึ่ง 
นอกจากนี้ยาโมดาฟินิลยังถูกนำมาใช้รักษาอาการนอนกรน  โดยยาโมดาฟินิล มิได้ช่วยแก้ไขเรื่องท่อทางเดินหายใจอุดกั้นแต่อย่างใด เพียงแต่เป็นตัวควบคุมเวลาการนอนหลับของผู้ป่วยให้มีเวลาเหมาะสม หรือทำให้ไม่นอนหลับนานจนเกินไปเท่านั้น 
หลายประเทศได้นำยาโมดาฟินิลมาใช้ในกองทัพ  ทั้งนี้เพื่อหลีกเลี่ยงและทดแทนการใช้ยากระตุ้นอย่างเช่น Amphetamine นั่นเอง  ข้อดีอีกประการหนึ่งของยาโมดาฟินิลคือ ยานี้ก่อให้เกิดการติดยาที่ค่อนข้างต่ำ จึงถือเป็นประโยชน์ของผู้ป่วยที่สามารถหยุดการใช้ยานี้โดยไม่ค่อยพบเห็นภาวะถอนยาตามมา 
สำหรับประเทศไทยอาจไม่พบเห็นการใช้ยาโมดาฟินิลเท่าใดนัก  และเพื่อความปลอดภัยในการใช้ยาใดๆก็ตามที่รวมถึงยานี้ ผู้บริโภคควรปฏิบัติตามคำแนะนำของแพทย์ผู้รักษาอย่างเคร่งครัด 
 ///// โมดาฟินิลมีสรรพคุณ(คุณสมบัติ)อย่างไร? ///// 
ยาโมดาฟินิลมีสรรพคุณ/ข้อบ่งใช้ เช่น 
- บำบัดรักษาโรคลมหลับ (Narcolepsy) โดยทำให้เวลาการนอนเหมาะสม ไม่มาก	  จนเกินไป 
- บำบัดความผิดปกติของการนอนอันเนื่องมาจากการทำงานเป็นกะ จากกลางวัน	  มาทำงานในเวลากลางคืน  ร่างกายอาจปรับตัวได้ไม่ดีพอ ส่งผลให้ขณะทำงาน	  กลางคืนจะเกิดอาการง่วงนอนตามมาจนเป็นอุปสรรคในการทำงาน  ยาโมดาฟินิลจะออกฤทธิ์ไม่ให้เกิดภาวะง่วงนอนขณะที่ต้องทำงานในกะกลางคืน 
- บำบัดภาวะหยุดหายใจขณะหลับ/นอนหลับแล้วหยุดหายใจ ชนิด Obstructive sleep apnea/OSA 
- บำบัดการหลับนานจนเกินไป จนอาจก่อให้เกิดภาวะนอนกรนตามมา และทำให้ร่างกายขาดอากาศ  การใช้ยาโมดาฟินิลจะทำให้การหลับมีระยะเวลาที่เหมาะสมมากขึ้น ส่งผลลดภาวะนอนกรนและการขาดอากาศหายใจได้ 
 
 ///// โมดาฟินิลมีกลไกการออกฤทธิ์อย่างไร? ///// 
จากการศึกษาเชื่อว่า ยาโมดาฟินิลมีกลไกการออกฤทธิ์โดย ตัวยาจะไปลดสารสื่อประสาทประเภทกาบา (GABA-mediated neurotransmission)ในสมอง ทำให้ร่างกายไม่รู้สึกง่วงนอน และสนับสนุนให้ร่างกายรู้สึกตื่นตัว จากกลไกเหล่านี้จึงก่อให้เกิดฤทธิ์ของการรักษาตามสรรพคุณ 
 
 ///// โมดาฟินิลมีรูปแบบการจัดจำหน่ายอย่างไร? ///// 
ยาโมดาฟินิลมีรูปแบบการจัดจำหน่ายเป็น ยาเม็ดชนิดรับประทาน ขนาด 100 และ 200 มิลลิกรัม/เม็ด 
 
 ///// โมดาฟินิลมีขนาดรับประทาน/การบริหารยาอย่างไร? ///// 
ยาโมดาฟินิลมีขนาดรับประทาน เช่น 
ก. สำหรับโรคลมหลับ และบำบัดอาการหยุดหายใจขณะหลับ/ภาวะนอนหลับแล้วหยุดหายใจ: 
- ผู้ใหญ่: รับประทาน 200 – 400 มิลลิกรัม วันละ1ครั้งตอนเช้า หรือแบ่งรับประทาน เช้า – กลางวัน 
- ผู้สูงอายุ: เริ่มต้นรับประทาน 100 มิลลิกรัม/วัน หลังจากนั้นแพทย์จะปรับยาตามอาการตอบสนองต่อยาของผู้ป่วย 
ข.สำหรับบำบัดความผิดปกติของการนอนอันเนื่องจากการทำงานเป็นกะ: 
- ผู้ใหญ่: รับประทาน 200 มิลลิกรัม ครั้งเดียว ก่อนเข้าทำงาน 1 ชั่งโมง 
อนึ่ง: 
- เด็ก: ทางคลินิกยังไม่มีขนาดรับประทานสำหรับเด็ก 
- สำหรับผู้ป่วย โรคตับ  โรคไต ที่เข้ารับการรักษาโรคลมหลับ หรืออาการหยุดหายในขณะหลับ แพทย์จะลดขนาดรับประทานลงมาเป็น 100 – 200 มิลลิลิตร/วัน 
- สามารถรับประทานยานี้ ก่อน หรือพร้อมอาหาร หรือหลังอาหารก็ได้ 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโมดาฟินิล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต รวมทั้งกำลังกินยา/ใช้ยาอะไรอยู่ เพราะยาโมดาฟินิลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภท สามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโมดาฟินิล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 
 ///// โมดาฟินิลมีผลไม่พึงประสงค์อย่างไร? ///// 
ยาโมดาฟินิลสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  ปวดศีรษะ  วิงเวียน  ความรู้สึกสัมผัสเพี้ยน  ตัวสั่น  เกิดการเคลื่อนไหวช้า  กล้ามเนื้อหดเกร็ง/เป็นตะคริว    เกิดการกระตุ้นประสาท  /มีอาการอยู่ไม่นิ่ง  ปวดศีรษะไมเกรน  ความจำเสื่อม  เกิดภาวะหย่อนการรับรู้ในความรู้สึกร้อน – เย็น  เกิดอาการชัก 
- ผลต่อระบบทางเดินอาหาร:  เช่น  คลื่นไส้  ปากแห้ง  ท้องอืด  ท้องผูกหรือท้องเสีย  ปากเป็นแผล  ปวดท้อง  กรดไหลย้อน  อาเจียน 
- ผลต่อระบบหัวใจและหลอดเลือด:  เช่น  ชีพจรเต้นผิดปกติ  เจ็บหน้าอก  หัวใจเต้นช้า  ความดันโลหิตต่ำ  ค่า ECG ผิดปกติ  อาจพบภาวะกล้ามเนื้อหัวใจขาดเลือด 
- ผลต่อผิวหนัง:  เช่น  เหงื่อออกมากผิดปกติ  อาจเกิดโรคเริม  มีผื่นคัน  เกิดสิว  อาจพบภาวะ Steven-Johnson syndrome 
- ผลต่อระบบทางเดินปัสสาวะ:  เช่น ปัสสาวะมีเลือดปน/ปัสสาวะเป็นเลือด  ปัสสาวะบ่อย  เกิดการติดเชื้อ/โรคติดเชื้อระบบเดินปัสสาวะ 
- ผลต่อระบบเลือด:  เช่น  เกิดภาวะ Eosinophilia/เม็ดเลือดขาวชนิดEosinophilสูง  Leukopenia/เม็ดเลือดขาวต่ำ  และ Agranulocytosis/เม็ดเลือดขาวชนิดGranulocyteต่ำ 
- ผลต่อตับ:  เช่น เอนไซม์การทำงานของตับในเลือดสูง 
- ผลต่อระบบการเผาผลาญพลังงานของร่างกาย:  เช่น  กระหายน้ำ  เบื่ออาหาร หรืออยากอาหารเพิ่มขึ้นก็ได้  คอเลสเตอรอลในเลือดสูง  น้ำตาลในเลือดสูง/มีภาวะเบาหวานเล่นงาน  น้ำหนักตัวลดหรือไม่ก็เพิ่ม 
- ผลต่อกล้ามเนื้อ:  เช่น  ปวดหลัง  ต้นคอแข็ง  ปวดต้นคอ  กล้ามเนื้ออ่อนแรง  ขาเป็นตะคริว  กล้ามเนื้อกระตุก  ข้ออักเสบ 
- ผลต่อตา:  เช่น  ตาพร่า  การมองเห็นผิดปกติ  ปวดตา  ตาแห้ง  เยื่อตาอักเสบ 
- ผลต่อสภาพจิตใจ:  เช่น  นอนไม่หลับ  วิตกกังวล  ซึมเศร้า  กระสับกระส่าย  รู้สึกสับสน  อารมณ์แปรปรวน  ฝันแปลกๆ  ก้าวร้าว  ประสาทหลอน  มีความรู้สึกอยากทำร้ายตนเอง 
- ผลต่อระบบทางเดินหายใจ:  เช่น เยื่อจมูกอักเสบ  คออักเสบ  หอบเหนื่อย  ไซนัสอักเสบ  ไอ  หลอดลมอักเสบ 
 
 ///// มีข้อควรระวังการใช้โมดาฟินิลอย่างไร? ///// 
มีข้อควรระวังการใช้ยาโมดาฟินิล  เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีตั้งครรภ์  สตรีที่อยู่ในภาวะให้นมบุตร  เด็ก  และผู้สูงอายุ  โดยไม่มีคำสั่งจากแพทย์ 
- ห้ามใช้ยานี้กับผู้ที่มี โรคความดันโลหิตสูง  หรือผู้ที่มีภาวะหัวใจเต้นผิดจังหวะตั้งแต่	  ความรุนแรงระดับกลางขึ้นไป    ผู้ที่มีประวัติหัวใจโตโดยเฉพาะหัวใจห้องล่างซ้าย   ผู้ที่มีภาวะกล้ามเนื้อหัวใจขาดเลือด  	  เจ็บหน้าอก 
- ห้ามปรับขนาดรับประทานด้วยตนเอง 
- ระวังการใช้ยานี้กับผู้ป่วยด้วยอาการทางจิตประสาท  ผู้ที่มีอารมณ์ซึมเศร้า  ผู้ป่วย	  ด้วย  โรคตับ โรคไต  โรคTourette’s syndrome 
- หยุดการใช้ยานี้ทันทีหากพบผื่นคันตามร่างกาย แล้วรีบด่วนมาพบแพทย์/มาโรงพยาบาล ไม่ต้องรอถึงวันนัด 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโมดาฟินิลด้วย) ยาแผนโบราณทุกชนิด  อาหารเสริม ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โมดาฟินิลมีปฏิกิริยาระหว่างยากับยาตัวอื่นอย่างไร? ///// 
ยาโมดาฟินิลมีปฏิกิริยาระหว่างยากับยาตัวอื่น เช่น 
- การใช้ยาโมดาฟินิลร่วมกับยา Warfarin,  ยากลุ่ม TCAs  อาจทำให้ร่างกาย ได้รับผลข้างเคียงของยา  Warfarin  และ TCAs มากขึ้น  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยาโมดาฟินิลร่วมกับยา Hydrocodone,  Fentanyl  ด้วยจะทำให้ระดับยา Hydrocodone, Fentanyl ในกระแสเลือดลดต่ำลงจนส่งผลต่อปฏิสิทธิภาพการรักษาของยาทั้ง2ตัวนั้น 
- การใช้ยาโมดาฟินิลร่วมกับยา Citalopram  อาจทำให้ระดับยา Citalopram ในกระแสเลือดเพิ่มขึ้น จนทำให้ผู้ป่วยได้รับผลข้างเคียงจากยาCitalopramตามมา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยาโมดาฟินิลร่วมกับยา Grazoprevir(ยารักษาไวรัสตับอักเสบ-ซี ) ด้วยจะทำให้ระดับยา Grazoprevir ในกระแสเลือดลดต่ำจนไม่สามารถบำบัดอาการของไวรัสตับอักเสบ-ซี ได้ 
 ///// ควรเก็บรักษาโมดาฟินิลอย่างไร? ///// 
ควรเก็บยาโมดาฟินิลในช่วงอุณหภูมิ 20 – 25 องศาเซลเซียส(Celsius)  ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น
เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// โมดาฟินิลมีชื่ออื่นอีกไหม? ผลิตจากบริษัทอะไรบ้าง? ///// 
ยาโมดาฟินิล มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/sfx/modafinil-side-effects.html [2016,Dec17] 
http://www.mims.com/thailand/drug/info/modafinil?mtype=generic [2016,Dec17] 
https://www.drugs.com/drug-interactions/modafinil.html [2016,Dec17] 
http://www.tevacanadainnovation.ca/downloads/L_Alertec_Prescribers_EN.pdf [2016,Dec17]
