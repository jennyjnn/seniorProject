อีเซทิไมบ์ (Ezetimibe)
 ///// บทนำ ///// 
ยาอีเซทิไมบ์ (Ezetimibe) เป็นยากลุ่มใหม่ที่ใช้ลดไขมันในเลือด โดยลดการดูดซึมไขมันคอเลสเตอรอลจากลำไส้เล็ก อาจจะใช้เป็นยาเดี่ยวในการรักษาเมื่อร่างกายผู้ป่วยไม่ตอบสนองกับยาลดไขมันตัวอื่นเช่น ยากลุ่มสแตติน (Statin) แต่ปัจจุบันยังไม่มีข้อมูลทางคลินิกเพียงพอที่รับ รองว่า อีเซทิไมบ์ช่วยลดอัตราการเสียชีวิตของผู้ป่วยด้วยภาวะหัวใจล้มเหลวหรือภาวะ/โรคหัวใจขาดเลือดได้จริงหรือไม่ 
รูปแบบการจำหน่ายของยาอีเซทิไมบ์ที่พบเห็นในท้องตลาดจะเป็นยาชนิดรับประทาน ยาอีเซทิไมบ์สามารถดูดซึมได้จากทางเดินอาหารประมาณ 35 - 65% ซึ่งเมื่อเข้าสู่กระแสเลือด ยาจะรวมตัวกับพลาสมาโปรตีนมากกว่า 90% โครงสร้างทางเคมีของยาจะถูกเปลี่ยนแปลงมาจากลำไส้เล็ก และยังมีการเปลี่ยนแปลงโครงสร้างทางเคมีต่อที่อวัยวะตับอีก ร่างกายต้องใช้เวลาประมาณ 19 - 30 ชั่วโมงในการกำจัดยา 50% ออกจากกระแสเลือด ก่อนที่จะถูกขับออกจากร่างกายโดยผ่านไปกับปัสสาวะ แต่ส่วนใหญ่ถูกขับออกไปกับอุจจาระ โดยทั่วไปยาหลายตัวจะมีผลข้างเคียงมากน้อยแตกต่างกันออกไป รวมถึงมีข้อห้ามใช้กับผู้ป่วยหลายกลุ่ม ดังนั้นการจะใช้ยาอีเซทิไมบ์จึงต้องได้รับความเห็นชอบจากแพทย์ผู้รักษาเท่านั้น ห้ามมิให้ผู้ป่วยหาซื้อยามารับประทานเอง 
 ///// อีเซทิไมบ์มีสรรพคุณ (คุณสมบัติ) อย่างไร? ///// 
ยาอีเซทิไมบ์มีสรรพคุณดังนี้คือ 
- ลดไขมันคอเลสเตอรอลในกระแสเลือด โดยอาจใช้เป็นยาเดี่ยวหรือใช้ร่วมกับยาลดไขมันตัวอื่นเช่น กลุ่มสแตติน (Statin) หรือยาฟีโนไฟเบรท (Fenofibrate) 
- ลดความเสี่ยงของโรคหลอดเลือดหัวใจในผู้ป่วยที่เป็นโรคไตเรื้อรัง 
 ///// อีเซทิไมบ์มีกลไกการออกฤทธิ์อย่างไร? ///// 
กลไกการออกฤทธิ์ของยาอีเซทิไมบ์คือ ตัวยาจะลดการดูดซึมไขมันคอเลสเตอรอลจากลำ ไส้ส่งผลให้ลดการสะสมไขมันในตับ หากใช้อีเซทิไมบ์ร่วมกับยาลดไขมันกลุ่มสแตติน (Statin) จะทำให้ลดไขมันได้หลายตัวเช่น Total cholesterol, LDL-cholesterol, Non-HDL cholesterol, Apolipoprotein และ Triglyceride กับส่งผลให้เพิ่มไขมัน HDL-cholesterol ซึ่งเป็นไขมันดีต่อร่างกาย จากกลไกเหล่านี้ทำให้เกิดฤทธิ์ของการรักษาตามสรรพคุณ 
 ///// อีเซทิไมบ์มีรูปแบบการจัดจำหน่ายอย่างไร? ///// 
ยาอีเซทิไมบ์มีรูปแบบการจัดจำหน่ายดังนี้ 
- ยาเม็ด ขนาด 10 มิลลิกรัม/เม็ด 
- ยาเม็ดที่ผสมรวมกับยาลดไขมันตัวอื่นเช่น Ezetimibe 10 มิลลิกรัม + simvastatin 10 มิลลิ กรัม/เม็ด, Ezetimibe 10 มิลลิกรัม + simvastatin 20 มิลลิกรัม/เม็ด, Ezetimibe 10 มิลลิกรัม + simvastatin 40 มิลลิกรัม/เม็ด 
 ///// อีเซทิไมบ์มีขนาดรับประทานอย่างไร? ///// 
ยาอีเซทิไมบ์มีขนาดรับประทานดังนี้ 
- ผู้ใหญ่: รับประทาน 10 มิลลิกรัมวันละครั้ง 
- เด็ก: ยังไม่มีการศึกษาแน่ชัดถึงขนาดยาที่เหมาะสมในเด็ก การใช้ยานี้ในเด็กจึงขึ้นกับดุลพินิจของแพทย์ 
***** หมายเหตุ: 
- การใช้ยานี้ร่วมกับยาลดไขมันกลุ่มอื่นต้องอยู่ในดุลยพินิจของแพทย์เท่านั้น และห้ามมิให้ผู้ป่วยปรับขนาดการรับประทานยาเอง 
- สามารถรับประทานยานี้ก่อนหรือหลังอาหารก็ได้ 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาอีเซทิไมบ์ ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาอีเซทิไมบ์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆ และ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอีเซทิไมบ์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// อีเซทิไมบ์มีผลไม่พึงประสงค์อย่างไร? ///// 
ยาอีเซทิไมบ์สามารถก่อให้เกิดผลไม่พึงประสงค์ (ผลข้างเคียง) ดังนี้เช่น รู้สึกไม่สบายในช่องท้อง ปวดศีรษะ วิงเวียน มีอาการเหมือนเป็นไซนัสอักเสบ ท้องเสีย เจ็บหน้าอก อ่อนแรง มีการติดเชื้อในช่องทางเดินหายใจ ปวดกล้ามเนื้อ คออักเสบ ปวดข้อ เป็นต้น 
 ///// มีข้อควรระวังการใช้อีเซทิไมบ์อย่างไร? ///// 
มีข้อควรระวังการใช้อีเซทิไมบ์ดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคตับในระดับรุนแรงปานกลางจนถึงระยะรุนแรง หรือผู้ป่วยที่มีภาวะเอนไซม์ ทรานซามิเนส (Serum transaminase, เอนไซม์ตับ) สูง 
- ห้ามใช้ยานี้กับเด็กที่อายุต่ำกว่า 10 ปี หญิงตั้งครรภ์ และหญิงที่อยู่ในภาวะให้นมบุตร 
- ระวังการใช้ยานี้กับผู้ป่วยโรคไต หรือผู้ป่วยที่เริ่มมีอาการของโรคตับ 
- หยุดการใช้ยานี้ทันทีหากผู้ป่วยเกิดอาการผิดปกติทางกล้ามเนื้อ 
- ห้ามแบ่งยานี้ให้ผู้อื่นรับประทาน 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอีเซทิไมบ์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อีเซทิไมบ์มีปฏิกิริยาระหว่างยากับยาตัวอื่นอย่างไร? ///// 
ยาอีเซทิไมบ์มีปฏิกิริยาระหว่างยากับยาตัวอื่นดังนี้เช่น 
- การใช้ยาอีเซทิไมบ์ร่วมกับยา Cholestyramine อาจทำให้ระดับอีเซทิไมบ์ในกระแสเลือดลดต่ำลงส่งผลต่อประสิทธิภาพของการรักษา หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาอีเซทิไมบ์ร่วมกับยากลุ่มสแตติน (Statin) เช่น Lovastatin, Simvastatin อาจเพิ่มความเสี่ยงของการเกิดภาวะกล้ามเนื้อสลาย/กล้ามเนื้ออักเสบรุนแรง (Rhabdomyolysis) และอาจส่งผลให้เกิดความเสียหายกับไตตามมา หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมกับคนไข้เป็นรายบุคคลไป 
- การใช้ยาอีเซทิไมบ์ร่วมกับยาลดไขมัน Fenofibrate อาจทำให้เกิดอันตรายกับถุงน้ำดี โดยก่อให้เกิดอาการถุงน้ำดีอักเสบเช่น ปวดท้องอย่างรุนแรง คลื่นไส้ อาเจียน อ่อนเพลีย หรือมีไข้ หากมีความจำเป็นต้องใช้ยาร่วมกันแพทย์จะปรับขนาดรับประทานของยาทั้ง 2 ตัวให้เหมาะ สมและเฝ้าระวังอาการข้างเคียงที่อาจเกิดขึ้น 
- การใช้ยาอีเซทิไมบ์ร่วมกับยา Cyclosporin สามารถเพิ่มระดับความเข้มข้นของอีเซทิไมบ์ในกระแสเลือดได้จนอาจทำให้ผู้ป่วยได้รับผลข้างเคียงติดตามมาเช่น เกิดความเสียหายที่ตับ หรือเกิดภาวะกล้ามเนื้อลายสลาย ตลอดจนทำให้เกิดโรคไตและเสียชีวิต การใช้ยาทั้ง 2 ตัวร่วม กันควรเป็นไปตามคำสั่งแพทย์ ซึ่งอาจต้องปรับขนาดรับประทานให้เหมาะสมกับผู้ป่วยเป็นราย บุคคลไป 
 ///// ควรเก็บรักษาอีเซทิไมบ์อย่างไร? ///// 
ควรเก็บยาอีเซทิไมบ์ภายใต้อุณหภูมิที่ต่ำกว่า 30 องศาเซลเซียส (Celsius) ห้ามเก็บยาในช่องแช่แข็งของตู้เย็น ไม่ควรเก็บยาในห้องน้ำ เก็บยาให้พ้นแสงแดดและความชื้น และเก็บยาให้พ้นมือเด็กและสัตว์เลี้ยง 
 ///// อีเซทิไมบ์มีชื่ออื่นอีกไหม? ผลิตจากบริษัทอะไรบ้าง? ///// 
ยาอีเซทิไมบ์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Ezetimibe  [2014,Dec27]
      2. http://www.mims.com/Thailand/drug/info/Ezetrol/?type=brief [2014,Dec27] 
	3. http://www.mims.com/Thailand/drug/info/Vytorin/?type=brief[2014,Dec27]
	4. http://www.drugs.com/disease-interactions/ezetimibe.html[2014,Dec27]
