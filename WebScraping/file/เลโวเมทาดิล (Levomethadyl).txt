เลโวเมทาดิล (Levomethadyl)
 ///// บทนำ ///// 
ยาเลโวเมทาดิล (Levomethadyl หรือ Levomethadyl acetate) หรือ Levaacetyl methadol หรือ  Levo alpha acetylmethadol ย่อว่า LAAM  เป็นสารสังเคราะห์ประเภทโอปิออยด์ (Synthetic opioid) ที่มีโครงสร้างเคมีคล้ายกับยาเมทาโดน (Methadone)  ทางคลินิกใช้เป็นยาบำบัดอาการของผู้ที่ติดยาเสพติด โดยยานี้มีการออกฤทธิ์ที่สมองและที่ผนังกล้ามเนื้อเรียบของร่างกายได้ยาวนาน 
เภสัชภัณฑ์ของยาเลโวเมทาดิลเป็นยาชนิดรับประทาน  ภายหลังการถูกดูดซึมจากระบบทางเดินอาหารเข้าสู่กระแสเลือด ตัวยานี้ในกระแสเลือดจะถูกทำลายโดยเอนไซม์ในตับ  ร่างกายต้องใช้เวลาประมาณ 2.6 วันเพื่อกำจัดยานี้ออกจากกระแสเลือด  ด้วยเหตุผลนี้เอง จึงไม่ต้องรับประทานยานี้ทุกๆวัน   แต่ให้รับประทานอาทิตย์ละ 3 วัน หรือจะรับประทานยาวันเว้นวันก็ได้  ทั้งนี้เพื่อเป็นการหลีกเลี่ยงการสะสม    เบตาโบไลท์(Metabolite,สารเคมีที่เกิดจากตัวยาถูกทำลาย)ของยาเลโวเมทาดิลในร่างกายจนสามารถทำให้เกิดอาการข้างเคียง(ผลข้างเคียง)ต่างๆตามมาได้ 
สำหรับผู้ป่วยบางกลุ่มไม่สามารถใช้ยาเลโวเมทาดิลได้ หากผู้ป่วยดังกล่าวมีโรคหัวใจ เช่น  หัวใจเต้นช้า   หัวใจเต้นผิดจังหวะ เป็นต้น   โดยทั่วไป การใช้ยา นี้ต้องใช้ระยะเวลาพอสมควร พร้อมกับต้องปรับพฤติกรรมของผู้ป่วยเพื่อมิให้ผู้ป่วยกลับมาติดยาเสพติดซ้ำ 
นอกจากนี้ยังมีข้อควรระวังบางประการที่แพทย์จะต้องนำมาพิจารณาร่วมกับการรักษา เช่น  การใช้ยากับผู้ที่บาดเจ็บทางศีรษะ อาจทำให้อาการบาดเจ็บดังกล่าวรุนแรงขึ้นเพราะยานี้เพราะยานี้สามารถเพิ่มความดันภายในสมอง  หรือการใช้ยานี้กับผู้ป่วยที่มีภาวะหอบหืด หรือมีอาการของปอดอุดกั้นเรื้อรัง ก็อาจกระตุ้นให้ผู้ป่วยมีอาการกำเริบขึ้นได้ด้วยยาเลโวเมทาดิลสามารถออกฤทธิ์กดการทำงานของระบบทางเดินหายใจได้นั่นเอง 
นอกจากนี้การใช้ยาเลโวเมทาดิลร่วมกับผู้ป่วยที่มียาอื่นๆใช้อยู่ก่อนล่วงหน้า  แพทย์อาจต้องพิจารณาอย่างละเอียดว่า ยาอื่นๆกลุ่มดังกล่าวสามารถก่อให้เกิดภาวะยาตีกัน(ปฏิกิริยาระหว่างยา)จนอาจส่งผลกระทบ(ผลข้างเคียงรุนแรง)ต่อผู้ป่วยได้ โดยเฉพาะอย่างยิ่งยาอื่นๆในกลุ่ม Calcium channel blockers , ยาต้านซึมเศร้า , กลุ่มยาบรรเทาปวด/ยาแก้ปวด , ยาสลบ  หรือ ยาต่อต้านวัณโรค/ยารักษาวัณโรค อย่างเช่นยา  Rifampin เป็นต้น    และสตรีมีครรภ์/ตั้งครรภ์  สตรีที่อยู่ในภาวะให้นมบุตร จัดเป็นอีกหนึ่งกลุ่มเสี่ยงที่ห้ามใช้ยานี้ ด้วยอาจก่อให้เกิดอันตรายต่อทารกตามมา  และยังห้ามใช้ยานี้กับผู้ที่มีอายุต่ำกว่า 18 ปีลงมาอีกด้วย 
ยาเลโวเมทาดิลยังอาจทำให้เกิดอาการข้างเคียงได้หลายประการ อาทิเช่น  ปวดหลัง   หนาวสั่น  มีอาการคล้ายโรคหวัด   ปวดท้อง  คลื่นไส้ อาเจียน   ซึ่งโดยทั่วไป อาการเหล่านี้สามารถหายได้เองเมื่อหยุดการใช้ยานี้ 
หลังจากผู้ป่วยหายจากการติดยาเสพติดแล้ว ควรต้องปฏิบัติตามคำแนะนำของแพทย์ พยาบาล และต้องมีจิตใจเข้มแข็ง ไม่กลับไปเสพยาเสพติดอีก 
อนึ่ง การใช้ยาเลโวเมทาดิล จะต้องกระทำแต่ในสถานพยาบาลเท่านั้น เราจึงไม่พบเห็นการจำหน่ายยาชนิดนี้ตามร้านขายยาทั่วไป  และหากผู้ป่วยมีข้อสงสัยการใช้ยานี้ ผู้ป่วย/ผู้บริโภคสามารถสอบถามเพิ่มเติมได้จากแพทย์ที่ดูแลรักษาอาการป่วย หรือสอบถามจากเภสัชกรได้ทั่วไป 
 
 ///// เลโวเมทาดิลมีสรรพคุณ(คุณสมบัติ)อย่างไร? ///// 
ยาเลโวเมทาดิลมีสรรพคุณ/ข้อบ่งใช้เพื่อ บำบัดผู้ที่ติดยาเสพติดประเภทอนุพันธ์ของฝิ่น(Opioid) 
 ///// เลโวเมทาดิลมีกลไกการออกฤทธิ์อย่างไร? ///// 
กลไกการออกฤทธิ์ของยาเลโวเมทาดิลคือ ตัวยาจะออกฤทธิ์ที่สมอง และที่กล้ามเนื้อเรียบ  ซึ่งนอกจากจะทำให้ลดอาการปวด และเกิดอาการสงบประสาทส่วนกลางแล้ว  ยังทำให้ผู้ป่วยสามารถปรับตัว และลดอาการถอนยาจากยาเสพติดได้ตามสรรพคุณ 
 
 ///// เลโวเมทาดิลมีรูปแบบการจัดจำหน่ายอย่างไร? ///// 
ยาเลโวเมทาดิลมีรูปแบบการจัดจำหน่าย เช่น 
- ยาน้ำที่เป็นสารละลายและประกอบด้วย Levomethadyl  ขนาด 10 มิลลิกรัม/มิลลิลิตร 
 
 ///// เลโวเมทาดิลมีขนาดรับประทานอย่างไร? ///// 
ยาเลโวเมทาดิล มีขนาดรับประทาน เช่น 
 
- ผู้ใหญ่อายุตั้งแต่ 18 ปีขึ้นไป:	รับประทานยาในขนาดต่ำๆก่อน เช่น  20–40 มิลลิกรัม 3 ครั้ง/สัปดาห์ หรือรับประทานยาแบบวันเว้นวัน 
- เด็กและผู้อายุต่ำกว่า 18 ปี: ห้ามใช้ยานี้ 
อนึ่ง: 
- ระยะเวลาของการใช้ยานี้ต้องเป็นไปตามคำสั่งแพทย์เท่านั้น 
- รับประทานยานี้ ก่อน หรือ หลังอาหารก็ได้ แต่ไม่ควรรับประทานพร้อมอาหาร หรือในเวลาใกล้เคียงกับการรับประทานอาหาร 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียง                      ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเลโวเมทาดิล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  เช่น โรคหัวใจ  โรคหืด  รวมทั้งกำลังกินยา/ใช้ยาอะไรอยู่ เพราะยาเลโวเมทาดิล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเลโวเมทาดิล  สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า 
อนึ่ง การหยุดรับประทานยาเลโวเมทาดิลกะทันหัน อาจก่อให้มีอาการถอนยาเกิดขึ้น 
 ///// เลโวเมทาดิลมีผลไม่พึงประสงค์อย่างไร? ///// 
ยาเลโวเมทาดิลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบกล้ามเนื้อและกระดูก:  เช่น  ปวดหลัง  กล้ามเนื้ออ่อนแรง  ปวดข้อ 
- ผลต่อระบบทางเดินอาหาร:  เช่น  ปวดท้อง  ท้องผูกหรือท้องเสีย  ปากแห้ง คลื่นไส้ อาเจียน 
- ผลต่อระบบประสาท:  เช่น  ฝันประหลาด  อารมณ์ทางเพศน้อยลง  ปวดศีรษะ  ประสาทหลอน   รู้สึกเคลิบเคลิ้ม  นอนไม่หลับหรือง่วงนอน  ปวดศีรษะไมเกรน 
- ผลต่อระบบทางเดินหายใจ:  เช่น  ไอ  เยื่อจมูกอักเสบ  และมีอาการหาวบ่อยผิดปกติ 
- ผลต่อผิวหนัง:  เช่น  เกิดผื่นคัน  และมีเหงื่อออกมาก 
- ผลต่อตา:   เช่น  ตาพร่า 
- ผลต่อหัวใจ:  เช่น  เกิดความดันโลหิตต่ำ   ชีพจรเต้นผิดปกติ  หัวใจเต้นเร็ว  หัวใจล้มเหลว   กล้ามเนื้อหัวใจขาดเลือด 
*อนึ่ง กรณีที่ได้รับยานี้เกินขนาด จะก่อให้เกิดอาการ ง่วงนอน  หายใจไม่/หายใจลำบาก   หายใจช้าลง  ผิวตัวเย็น  หัวใจเต้นช้า  ความดันโลหิตต่ำ  หัวใจหยุดเต้น  อาการต่างๆเหล่านี้อาจ ก่อให้เกิดอันตรายต่อชีวิต  หากพบผู้ป่วยอยู่ในอาการดังกล่าว ควรรีบนำผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้เลโวเมทาดิลอย่างไร? ///// 
มีข้อควรระวังการใช้ยาเลโวเมทาดิล เช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยานี้กับผู้ป่วยด้วย  โรคหัวใจ   โรคความดันโลหิตต่ำ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก และผู้อายุต่ำกว่า 18 ปี 
- ห้ามปรับขนาดรับประทานยาด้วยตนเอง  ผู้ป่วยต้องรับประทานยานี้ตามคำสั่งของแพทย์เท่านั้น 
- ระวังการใช้ยานี้กับผู้ที่เคยมีประวัติหรือได้รับบาดเจ็บในบริเวณศีรษะ ผู้ป่วยหอบหืด 
- ขณะที่ใช้ยานี้ ผู้ป่วยควรได้รับการบำบัดอาการทางจิตและพฤติกรรมร่วมด้วยเพื่อเป็นการป้องกันมิให้ผู้ป่วยกลับไปติดยาเสพติดซ้ำ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเลโวเมทาดิลด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เลโวเมทาดิลมีปฏิกิริยาระหว่างยากับยาตัวอื่นอย่างไร? ///// 
ยาเลโวเมทาดิลมีปฏิกิริยาระหว่างยากับยาตัวอื่น เช่น 
- ห้ามใช้ยาเลโวเมทาดิลร่วมกับยาRitonavir  ด้วยจะทำให้ระดับยาเลโวเมทาดิล                   ในกระแสเลือดเพิ่มมากขึ้นจนทำให้ผู้ป่วยได้รับผลข้างเคียงจากยาเลโวเมทาดิลสูงขึ้นตามมา 
- การใช้ยาเลโวเมทาดิลร่วมกับยาแก้ปวด เช่นยา Tramadol จะก่อให้เกิดความเสี่ยงของอาการชัก ร่วมกับมีการหายใจที่ผิดปกติ  หากไม่ความจำเป็นใดๆ ควรหลีกเลี่ยงการใช้ยาทั้ง 2 ตัวร่วมกัน 
- การใช้ยาเลโวเมทาดิลร่วมกับยาปฏิชีวนะบางตัว เช่น Azithromycin  สามารถเพิ่มความเสี่ยงของอาการหัวใจเต้นผิดจังหวะได้  จึงควรเลี่ยงการใช้ยาร่วมกัน 
- ห้ามใช้ยาเลโวเมทาดิลร่วมกับยาที่เพิ่มการบีบตัวของกระเพาะอาหารและลำไส้ เช่นยา Cisapride  ด้วยการใช้ร่วมกัน สามารถกระตุ้นให้หัวใจทำงานผิดปกติจนถึงขั้นเป็นอันตรายต่อชีวิต ต่อผู้ที่ใช้ยาได้ 
 ///// ควรเก็บรักษาเลโวเมทาดิลอย่างไร? ///// 
ควรเก็บยาเลโวเมทาดิล ตามเงื่อนไขหรือคำแนะนำในเอกสารกำกับยา  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ 
และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// เลโวเมทาดิลมีชื่ออื่นอีกไหม? ผลิตจากบริษัทอะไรบ้าง? ///// 
ยาเลโวเมทาดิล มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://docs.boehringer-ingelheim.com/Prescribing%20Information/PIs/Roxane/Orlaam/Orlaam%20Oral%20Solution%2010mg%20per%20mL.pdf[2017,May20] 
https://en.wikipedia.org/wiki/Levacetylmethadol[2017,May20] 
https://www.drugs.com/cons/levomethadyl.html[2017,May20] 
http://www.rxlist.com/orlaam-drug/overdosage-contraindications.html[2017,May20] 
https://www.drugs.com/drug-interactions/levomethadyl-acetate,orlaam-index.html?filter=3&amp;generic_only=[2017,May20]
