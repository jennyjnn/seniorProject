ซีลีเนียม (Selenium)
 ///// บทนำ ///// 
ซีลีเนียม (Selenium) เป็นธาตุ/เกลือแร่ที่พบได้ในดินรวมถึงในอาหารที่เรารับประทานเช่น เมล็ดพืชต่างๆอย่างเมล็ดทานตะวัน รวมถึงอาหารทะเล ร่างกายมนุษย์ไม่สามารถสร้างซีลีเนียมขึ้นเองได้ แต่ธาตุนี้มีความจำเป็นต่อระบบภูมิคุ้มกันต้านทานโรคของร่างกายรวมถึงการทำงานของต่อมไทรอยด์ ในทางคลินิกมีการนำยา/เกลือแร่/ธาตุซีลีเนียมมาบำบัดรักษาอาการป่วยที่เรียกว่า Hashimoto’s thyroiditis ซึ่งเป็นโรคภูมิคุ้มกันต้านทานโรคของร่างกายมาทำลายต่อมไทรอยด์ ส่งผลให้ต่อมไทรอยด์ไม่สามารถสร้างฮอร์โมนได้อย่างเพียงพอ นอกจากนี้ยังใช้ยาซีลีเนียมมารักษาภาวะคอเลสเตอรอลในเลือดสูง (อ่านเพิ่มเติมในเว็บ haamor.com บทความเรื่อง โรคไขมันในเลือดสูง) อีกด้วย 
การได้รับยาซีลีเนียมเป็นปริมาณมากหรือเป็นเวลานานๆสามารถก่อให้เกิดพิษต่อร่างกายจนถึงกับเสียชีวิต (ตาย) ได้ ดังนั้นการใช้ประโยชน์จากซีลีเนียมต้องเป็นไปตามเกณฑ์ที่เหมาะสมหรือตามคำสั่งแพทย์นั่นเอง 
ผู้ป่วยที่มีโรคประจำตัวบางประเภทไม่เหมาะกับการได้รับยาซีลีเนียมในปริมาณมากเช่น โรค ไตเรื้อรัง โรคต่อมไทรอยด์ทำงานต่ำ (ภาวะขาดไทรอยด์ฮอร์โมน) โรคมะเร็งผิวหนัง หรือในผู้ที่มีแนวโน้มเป็นโรคเบาหวานด้วยการได้รับยาซีลีเนียมในปริมาณที่ไม่เหมาะสมก็สามารถก่อให้เกิดอาการเบาหวานได้เช่นกัน 
รูปแบบยาแผนปัจจุบันของยาซีลีเนียมมีทั้งยารับประทานและยาฉีด ซึ่งเมื่อร่างกายได้รับยาซีลีเนียม ด้วยกระบวนการทางชีวะเคมีร่างกายจะใช้ซีลีเนียมไปเป็นส่วนประกอบในเอนไซม์ที่มีชื่อว่า Glutathione peroxidase ซึ่งคอยทำหน้าที่ปกป้องเซลล์ในร่างกายไม่ให้ได้รับความเสียหายจากสารเคมีจำพวกประจุลบต่างๆ 
เพื่อป้องกันภาวะร่างกายขาดธาตุซีลีเนียมผู้บริโภคควรต้องรับประทานอาหารอย่างถูกสัดส่วน(อาหารมีประโยชน์ 5 หมู่) เพื่อให้ร่างกายได้รับธาตุซีลีเนียมอย่างเพียงพอ การใช้ยาประเภทซีลีเนียมถือเป็นแค่ทางเลือกหนึ่งที่ช่วยบำบัดอาการขาดธาตุนี้ 
เพื่อความปลอดภัยของผู้บริโภคจึงไม่ควรไปซื้อยาหรืออาหารเสริมใดๆที่มีซีลีเนียมเป็นองค์ประ กอบมารับประทานเองโดยเด็ดขาด 
อนึ่งอาหารที่มีธาตุซีลีเนียมสูงเช่น อาหารทะเลโดยเฉพาะหอยและปลาทูนา เนื้อแดง เนื้อเป็ด ไก่ เห็ด ธัญญพืชโดยเฉพาะเมล็ดทานตะวัน 
 ///// ซีลีเนียมมีสรรพคุณ (คุณสมบัติ) อย่างไร? ///// 
ยาซีลีเนียมมีสรรพคุณ/ข้อบ่งใช้เช่น 
- บำบัดรักษาอาการขาดธาตุซีลีเนียม (อาการเช่น อ่อนเพลีย ติดเชื้อได้ง่าย กล้ามเนื้ออ่อนแรง โรคหัวใจจากกล้ามเนื้อหัวใจอ่อนแรง) 
- รักษาอาการโรคต่อมไทรอยด์ชนิดที่เรียกว่า Hashimoto’s thyroiditis 
 ///// ซีลีเนียมมีกลไกการออกฤทธิ์อย่างไร? ///// 
กลไกการออกฤทธิ์ของยาซีลีเนียมคือ ตัวยาในร่างกายจะคอยทำหน้าที่ปกป้องเซลล์ต่างๆไม่ให้ถูกทำลายจากสารที่มีประจุลบหรืออิเล็กตรอน (Electron) รวมถึงเป็นธาตุที่คอยควบคุมการทำงานของต่อมไทรอยด์ให้เป็นไปอย่างปกติ นอกจากนี้ซีลีเนียมยังคอยควบคุมการปลดปล่อยประจุลบ (อิเล็กตรอน) จากวิตามินซีอีกด้วย จากกลไกดังกล่าวจึงเป็นที่มาของสรรพคุณ 
 ///// ซีลีเนียมมีรูปแบบการจัดจำหน่ายอย่างไร? ///// 
ยาซีลีเนียมมีรูปแบบการจัดจำหน่ายเช่น 
- ยาฉีด ขนาด 400 ไมโครกรัม/10 มิลลิลิตร 
- ชนิดเม็ดสำหรับรับประทาน ขนาด 200 ไมโครกรัม/เม็ด 
- ชนิดแคปซูลสำหรับรับประทาน ขนาด 200 ไมโครกรัม/แคปซูล 
- แชมพูสระผม ขนาดความเข้มข้น 2.5% 
- เป็นส่วนประกอบในยาชนิดรับประทานที่มีวิตามินอื่นรวมอยู่ด้วย 
 ///// ซีลีเนียมมีขนาดการบริหารยาอย่างไร? ///// 
ขนาดการใช้ยาซีลีเนียมจะแตกต่างกันไปโดยจะขึ้นกับแต่ละข้อบ่งใช้ อาการของโรค และรูปแบบการจัดจำหน่ายของยา ในบทความนี้ขอยกตัวอย่างเฉพาะการใช้ยาซีลีเนียมเพิ่อบำบัดรักษาอาการจากร่างกายขาดธาตุซีลีเนียมเท่านั้น 
สำหรับการขาดธาตุซีลีเนียมของร่างกาย: 
ก.	ชนิดรับประทาน: 
- ผู้ใหญ่: รับประทานครั้งละ 100 - 500 ไมโครกรัม/วันโดยสามารถรับประทานพร้อมอาหาร หรือหลังอาหารก็ได้ 
- เด็ก: การขาดธาตุซีลีเนียมมักไม่ค่อยพบในเด็ก จึงยังไม่มีการศึกษาที่แน่ชัดถึงขนาดยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
ข. ชนิดฉีด: 
- ผู้ใหญ่: ฉีดยาเข้าหลอดเลือดดำหรือเข้ากล้ามเนื้อขนาด 100 - 500 ไมโครกรัม/วัน 
- เด็ก: การขาดธาตุซีลีเนียมมักไม่ค่อยพบในเด็ก จึงยังไม่มีการศึกษาที่แน่ชัดถึงขนาดยานี้ในเด็ก การใช้ยานี้ในเด็กจึงอยุ๋ในดุลพินิจของแพทย์ผู้รักษาเป็นกรณีๆไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาซีลีเนียม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาซีลีเนียมอาจส่งผลให้อาการของโรครุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซีลีเนียมสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาซีลีเนียมให้ตรงเวลา 
 ///// ซีลีเนียมมีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง/อาการข้างเคียง) จากการบริโภคหรือได้รับยาซีลีเนียมขนาดประมาณ 400 ไมโครกรัม/วันเป็นเวลานานๆ สามารถทำให้ร่างกายได้รับพิษจากยานี้จนอาจถึงขั้นเสียชีวิต (ตาย) ได้ หากพบอาการดังต่อไปนี้ควรต้องนำตัวผู้ป่วยกลับมาพบแพทย์/มาโรงพยาบาลโดยเร็วเช่น มีอาการท้องเสียเรื้อรัง เล็บมือเปราะแตกง่าย ลมหายใจมีกลิ่นคล้ายกระเทียม ผมร่วง มีผื่นคันตามผิวหนัง คลื่นไส้ อาเจียน และอ่อนเพลีย 
 ///// มีข้อควรระวังการใช้ซีลีเนียมอย่างไร? ///// 
มีข้อควรระวังการใช้ยาซีลีเนียมเช่น 
- ห้ามใช้กับผู้ที่แพ้ยานี้หรือแพ้องค์ประกอบของสูตรตำรับยานี้ 
- กรณีที่เป็นยาฉีดจะต้องเจือจางตัวยาตามมาตรฐานที่ระบุมากับเอกสารกำกับยาก่อนฉีดให้ผู้ ป่วย ห้ามฉีดยาให้กับผู้ป่วยโดยมิได้เจือจางตัวยาก่อน 
- ห้ามใช้ยานี้หรืออาหารเสริมที่มีซีลีเนียมกับสตรีตั้งครรภ์ สตรีที่อยู่ในภาวะให้นมบุตร รวมถึงเด็ก โดยไม่มีคำสั่งจากแพทย์ 
- กรณีที่เป็นยาซีลีเนียมชนิดรับประทานห้ามมิให้ผู้ป่วยปรับขนาดรับประทานด้วยตนเอง 
- ห้ามใช้ยาซีลีเนียมนานเกินจากคำสั่งการใช้ยาของแพทย์ 
- ห้ามใช้ผลิตภัณฑ์ยาที่เสื่อมสภาพแล้ว 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมซีลีเนียมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่ม เติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แคฟเฟอีนมีปฏิกิริยาระหว่างยากับยาตัวอื่นอย่างไร? ///// 
ยาซีลีเนียมมีปฏิกิริยาระหว่างยากับยาตัวอื่นเช่น 
- การใช้ยาซีลีเนียมร่วมกับยา Dimercaprol จะเกิดการรวมตัวกันเป็นสารประกอบที่เป็นพิษต่อไต หากจำเป็นต้องใช้ร่วมกันควรเว้นระยะเวลาหลังการใช้ยา Dimercapol ไปแล้วประมาณ 24 ชั่วโมง จึงจะใช้ยาซีลีเนียมกับผู้ป่วยได้ 
- ห้ามรับประทานยาซีลีเนียมร่วมกับยาปฏิชีวนะเช่น Moxifloxacin, Ofloxacin ในเวลาเดียวกัน ด้วยจะทำให้การดูดซึมของยาปฏิชีวนะลดลงและส่งผลต่อประสิทธิภาพของการรักษา หากจำเป็นต้องใช้ร่วมกันผู้ป่วยควรรับประทานยาปฏิชีวนะก่อนซีลีเนียมเป็นเวลาประมาณ 2 - 4 ชั่วโมงหรือหลังยาซีลีเนียมประมาณ 4 - 6 ชั่วโมง 
- หลีกเลี่ยงการรับประทานยาซีลีเนียมร่วมกับยา Risedronate ด้วยจะรบกวนการดูดซึมของยา Risedronate หากจำเป็นต้องใช้ร่วมกันควรรับประทานยาซีลีเนียมหลังจากการรับประทานยา Risedronate ไปแล้วประมาณ 30 นาทีเป็นอย่างต่ำ 
 ///// ควรเก็บรักษาซีลีเนียมอย่างไร? ///// 
ควรเก็บยาและผลิตภัณฑ์ซีลีเนียมภายใต้อุณหภูมิ 30 องศาเซลเซียส (Celsius) เก็บในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ซีลีเนียมมีชื่ออื่นอีกไหม? ผลิตจากบริษัทอะไรบ้าง? ///// 
ยาซีลีเนียมที่จำหน่ายในประเทศไทย มียาชื่อการค้าอื่นๆและบริษัทผู้ผลิตเช่น 
 ///// บรรณานุกรม ///// 
http://www.drugs.com/pro/selenium-injection.html  [2015,Dec5] 
http://www.drugs.com/mtm/selenium.html  [2015,Dec5] 
http://www.mims.com/Thailand/drug/info/Sebosel/  [2015,Dec5] 
http://www.cimsasia.com/India/drug/info/selenium/?type=full&amp;mtype=generic#Dosage  [2015,Dec5] 
http://www.drugs.com/otc/113527/selenium-sulfide.html  [2015,Dec5] 
http://www.mayoclinic.org/drugs-supplements/selenium-supplement-oral-route/side-effects/drg-20063649  [2015,Dec5] 
http://www.naturesbounty.com/product/003201  [2015,Dec5] 
http://www.vitacost.com/vitacost-complexed-selenium-albion-selenium-glycinate-complex  [2015,Dec5] 
http://www.drugs.com/mtm/selenium-tr.html  [2015,Dec5] 
http://www.mhra.gov.uk/home/groups/spcpil/documents/spcpil/con1428644265965.pdf  [2015,Dec5] 
http://www.drugs.com/drug-interactions/selenium-index.html?filter=3&amp;generic_only=  [2015,Dec5] 
http://www.healthaliciousness.com/articles/foods-high-in-selenium.php  [2015,Dec5]
