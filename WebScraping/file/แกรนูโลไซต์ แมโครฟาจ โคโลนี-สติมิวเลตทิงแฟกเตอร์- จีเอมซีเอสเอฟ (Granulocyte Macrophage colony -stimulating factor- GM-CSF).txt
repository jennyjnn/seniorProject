แกรนูโลไซต์ แมโครฟาจ โคโลนี-สติมิวเลตทิงแฟกเตอร์: จีเอมซีเอสเอฟ (Granulocyte Macrophage colony -stimulating factor: GM-CSF)
 ///// บทนำ ///// 
ผู้ป่วยมะเร็งที่ต้องเข้ารับการรักษาด้วยยาเคมีบำบัด มักจะได้รับผลกระทบ(ผลข้างเคียง)กับระบบการทำงานของร่างกายหลายด้าน โดยเฉพาะอย่างยิ่งระบบภูมิคุ้มกัน/ระบบภูมิต้านทาน(ระบบภูมิคุ้มกันต้านทานโรค)ของร่างกายที่ส่งผลให้การผลิตเม็ดเลือดขาวของไขกระดูกลดลง จนก่อให้เกิดปัญหาทำให้ร่างกายผู้ป่วยอ่อนแอลง  เพื่อแก้ไขปัญหาดังกล่าว นักวิทยาศาสตร์ค้นพบว่า “ยาแกรนูโลไซต์ แมโครฟาจ โคโลนี-สติมิวเลตทิงแฟกเตอร์ หรือเขียนย่อว่า จีเอมซีเอสเอฟ(Granulocyte Macrophage colony-stimulating factor ย่อว่า GM-CSF)” หรืออีกชื่อคือ  “Colony-stimulating factor 2  ย่อว่า CSF 2” หรืออีกชื่อคือ  “Recombinant human Granulocyte Macrophage colony-stimulating factor ย่อว่า  hGM-CSF ”  เป็นสารชีวะโมเลกุลที่สามารถกระตุ้นเซลล์ต้นกำเนิด(Stem Cell) ให้เกิดการแบ่งตัวของเซลล์เม็ดเลือดขาวประเภท Neutrophils, Eosinophils,  Basophils, และ Monocytes  ซึ่งประโยชน์ทางคลินิกของยาจีเอมซีเอสเอฟ มีดังนี้ เช่น 
- กระตุ้นให้ไขกระดูกเร่งสร้างเม็ดเลือดขาวหลังจากการทำเคมีบำบัดในผู้ป่วยมะเร็ง 
- ช่วยพัฒนาการสร้างเม็ดเลือดขาวหลังการปลูกถ่ายไขกระดูก 
- เป็นยาที่ให้ผู้ป่วยก่อนและหลังการปลูกถ่ายสเต็มเซลล์จากเลือด 
  (Peripheral blood stem cell transplantat) 
ปัจจุบันเภสัชภัณฑ์ของยาจีเอมซีเอสเอฟ ที่นักวิทยาศาสตร์สังเคราะห์ขึ้นโดยเลียนแบบ ธรรมชาติมีอยู่ 2 รายการ คือ 
ก. Sargramostim: 	เป็นยาจีเอมซีเอสเอฟ ที่ผลิตจากเชื้อราจำพวกยีสต์ที่มีดีเอ็นเอ(DNA)สายผสม มีชื่อยาการค้าว่า Leukine  รูปแบบเภสัชภัณฑ์เป็นยาฉีด ที่สามารถฉีดเข้าใต้ผิวหนังหรือทางหลอดเลือดดำก็ได้ 
ข. Molgramostim: เป็นอีกหนึ่งรายการของยาจีเอมซีเอสเอฟที่มีจำหน่ายในประเทศไทย ภายใต้ชื่อการค้าว่า Leucomax  ลักษณะเภสัชภัณฑ์เป็นยาฉีดเช่นเดียวกับ Sargramostim   สามารถฉีดเข้าใต้ผิวหนัง หรือหยดเข้าหลอดเลือดดำ 
เพื่อประโยชน์ที่จะได้จากยาจีเอมซีเอสเอฟสูงสุดนั้น ผู้ป่วยต้องได้รับยาอย่างต่อเนื่อง หลังจากการทำเคมีบำบัดไปแล้ว 24 ชั่วโมง  ระยะเวลาการใช้จีเอมซีเอสเอฟนั้นขึ้นอยู่กับการตอบสนองของร่างกายผู้ป่วย และชนิดของตัวยาซึ่งมีคุณสมบัติในการรักษาที่แตกต่างกันออกไป  อย่างไรก็ตามมีผู้ป่วยบางกลุ่มที่ไม่สามารถใช้ยาจีเอมซีเอสเอฟได้ เช่น 
- เป็นผู้ที่มีประวัติแพ้ยากลุ่มนี้ 
- กลุ่มสตรีที่อยู่ในภาวะให้นมบุตร 
- ห้ามใช้ร่วมกับยาแอสไพริน หรือใช้ร่วมกับวัคซีนชนิดต่างๆ นอกเสียจากจะมีคำสั่งจากแพทย์ 
การใช้ยาจีเอมซีเอสเอฟ ยังต้องอาศัยการตรวจสอบทางห้องปฏิบัติการ เพื่อยืนยันประสิทธิผลของการรักษา เช่น การตรวจนับจำนวนเม็ดเลือดขาวว่า มีปริมาณและความสมบูรณ์เกิดขึ้นมากน้อยเพียงใดหลังใช้ยานี้  โดยผู้ป่วยจะต้องให้ความร่วมมือและมารับการตรวจร่างกาย และการตรวจเลือด ตามที่แพทย์นัดหมายทุกครั้ง 
 
 ///// จีเอมซีเอสเอฟมีสรรพคุณ(คุณสมบัติ)อย่างไร? ///// 
ยาจีเอมซีเอสเอฟมีสรรพคุณ/ข้อบ่งใช้ เช่น 
- ใช้กระตุ้นการสร้างเม็ดเลือดขาวประเภท Neutrophils, Eosinophils, Basophils  และ Monocytes หลังการทำเคมีบำบัด 
- ใช้เป็นยากระตุ้นการทำงานของไขกระดูกหลังจากได้รับการปลูกถ่ายไขกระดูก 
- ใช้เป็นยากระตุ้นการปลูกถ่ายสเต็มเซลล์จากเลือด 
 
 ///// จีเอมซีเอสเอฟมีกลไกการออกฤทธิ์อย่างไร? ///// 
ยาจีเอมซีเอสเอฟเป็นกลุ่มยาที่มีคุณสมบัติกระตุ้นการผลิตเซลล์เม็ดเลือดขาวให้มี
ความสมบูรณ์  ทำให้ร่างกายสามารถใช้เม็ดเลือดขาวที่สร้างขึ้น ปกป้องคุ้มครองร่างกายจากกลุ่มเชื้อโรคต่างๆ 
หมายเหตุ:	ยาจีเอมซีเอสเอฟจะกระตุ้นการสร้างเม็ดเลือดขาวได้หลายชนิด เช่น Granulocytes ซึ่งประกอบไปด้วยเม็ดเลือดขาวชนิด Neutrophils, Eosinophils,  และ Basophils  รวมถึงเม็ดเลือดขาวชนิด Monocytes  จึงทำให้ยานี้มีความแตกต่างจากยาจีซีเอสเอฟ (G-CSF) ที่สามารถกระตุ้นการสร้างเม็ดเลือดขาวชนิด Neutrophils เท่านั้น 
 
 ///// จีเอมซีเอสเอฟมีรูปแบบการจัดจำหน่ายอย่างไร? ///// 
ยาจีเอมซีเอสเอฟมีรูปแบบการจัดจำหน่าย เป็น 
- ยาฉีดที่สามารถฉีดเข้าใต้ผิวหนัง หรือหยดเข้าทางหลอดเลือดดำ 
 
 ///// จีเอมซีเอสเอฟมีขนาดการบริหารยาอย่างไร? ///// 
การใช้ยา/บริหารยาจีเอมซีเอสเอฟกับผู้ป่วย ขึ้นอยู่กับอาการของผู้ป่วย รวมถึงชนิดของตัวยาซึ่งมีความแตกต่างกัน  แพทย์จะเป็นผู้ใช้ยานี้ได้อย่างปลอดภัยและเหมาะสมกับร่างกายผู้ป่วยมากที่สุด 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาจีเอมซีเอสเอฟ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาจีเอมซีเอสเอฟอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// จีเอมซีเอสเอฟมีผลไม่พึงประสงค์อย่างไร? ///// 
ยากลุ่มจีเอมซีเอสเอฟสามารถกระตุ้นให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท: เช่น มีไข้  หนาวสั่น  ปวดศีรษะ  วิงเวียน   ความรู้สึกสัมผัสเพี้ยน 
- ผลต่อระบบทางเดินอาหาร:  เช่น คลื่นไส้อาเจียน  เบื่ออาหาร  ท้องเสีย  ปวดท้อง
กระเพาะอาหารอักเสบ 
- ผลต่อผิวหนัง: เช่น เกิดผื่นคัน  เหงื่อออกมาก  เจ็บบริเวณที่ฉีดยา 
- ผลต่อระบบหัวใจและหลอดเลือด: เช่น ความดันโลหิตต่ำ  แน่นหน้าอก  
มือ-เท้าบวม  หัวใจเต้นเร็ว   ใบหน้าแดง 
- ผลต่อระบบกล้ามเนื้อและกระดูก: เช่น มีอาการปวดกล้ามเนื้อ   ปวดกระดูก 
*อนึ่ง การได้รับยากลุ่มนี้เกินขนาด จะทำให้มี  อาการหัวใจเต้นเร็ว   ความดันโลหิตต่ำ  มีอาการคล้ายไข้หวัดใหญ่   กรณีนี้แพทย์จะรักษาประคับประคองตามอาการ 
 
 ///// มีข้อควรระวังการใช้จีเอมซีเอสเอฟอย่างไร? ///// 
มีข้อควรระวังการใช้จีเอมซีเอสเอฟ เช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร และเด็ก  นอกจากมีคำสั่งจากแพทย์ 
- ระหว่างที่ได้รับยานี้แล้วพบอาการหายใจไม่ออก/หายใจลำบาก  ใบหน้าบวม  ผื่นขึ้นตามร่างกาย  จะต้องหยุดใช้ยานี้ทันที แล้วรีบแจ้งให้ แพทย์ พยาบาลทราบ/มาโรงพยาบาลทันที เพื่อดำเนินการรักษาโดยเร็ว 
- ต้องมารับยากลุ่มนี้ต่อเนื่องตามคำสั่งแพทย์ และไม่ควรหยุดการรักษาไปเฉยๆ 
โดยมิได้ขอคำปรึกษาจากแพทย์ก่อน 
- หลีกเลี่ยงการอยู่ในที่มีผู้คนแออัดเพื่อป้องกันการติดโรคต่างๆ 
- ดื่มน้ำเป็นปริมาณมากตามคำแนะนำของแพทย์ เพื่อลดอาการข้างเคียงบางประการ เช่น การเกิดอาการไข้   การเสียน้ำ/ภาวะขาดน้ำจากมีเหงื่อออกมาก 
- มาพบแพทย์/มาโรงพยาบาลเพื่อการตรวจร่างกาย และเพื่อการตรวจเลือดดูปริมาณของเม็ดเลือดขาว ตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาจีเอมซีเอสเอฟด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// จีเอมซีเอสเอฟมีปฏิกิริยาระหว่างยากับยาตัวอื่นอย่างไร? ///// 
ยาจีเอมซีเอสเอฟมีปฏิกิริยาระหว่างยากับยาตัวอื่น เช่น 
- ห้ามใช้ ยาSargramostim ร่วมกับยา  Lithium และ Corticosteroids  เพราะอาจทำให้ผู้ป่วยได้รับผลข้างเคียงจาก Sargramostim มากขึ้น 
- ห้ามใช้ยาMolgramostim ร่วมกับยา Bleomycin(ยาเคมีบำบัด)  ด้วยจะทำให้เกิดพิษต่อปอดของผู้ป่วยตามมา 
 
 ///// ควรเก็บรักษาจีเอมซีเอสเอฟอย่างไร? ///// 
กลุ่มยาจีเอมซีเอสเอฟ ควรถูกจัดเก็บภายใต้อุณหภูมิ 2-8 องศาเซลเซียส(Celsius) ห้ามเก็บยาที่อุณหภูมิห้อง  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// จีเอมซีเอสเอฟมีชื่ออื่นอีกไหม? ผลิตจากบริษัทอะไรบ้าง? ///// 
ยาจีเอมซีเอสเอฟ มีชื่อการค้าและบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Granulocyte-macrophage_colony-stimulating_factor#Medical_use [2018,March31] 
http://chemocare.com/chemotherapy/drug-info/gm-csf.aspx [2018,March31] 
http://www.mims.com/thailand/drug/info/sargramostim/?type=brief&amp;mtype=generic [2018,March31] 
http://www.mims.com/thailand/drug/info/molgramostim/?type=brief&amp;mtype=generic [2018,March31] 
https://www.drugbank.ca/drugs/DB00020 [2018,March31] 
https://www.drugbank.ca/drugs/DB12525 [2018,March31] 
https://www.drugs.com/international/molgramostim.html [2018,March31]
