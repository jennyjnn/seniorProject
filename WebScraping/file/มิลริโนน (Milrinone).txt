มิลริโนน (Milrinone)
 ///// บทนำ ///// 
ยามิลริโนน (Milrinone หรือ Milrinone lactate) เป็นยาที่คอยยับยั้งการทำงานของเอนไซม์ ที่มีชื่อว่า ฟอสโฟ ไดเอสเทอเรส 3 (Phosphodiesterase 3, เอนไซม์เกี่ยวข้องกับการทำงานของสารชีวเคมีต่างๆในร่ากาย) ทางคลินิกนำมาใช้รักษาอาการหัวใจล้มเหลว โดยมีกลไกทำให้หัวใจมีแรงเพิ่มขึ้นในการสูบฉีดโลหิตและช่วยทำให้หลอดเลือดขยายตัว ซึ่งทั้ง 2 กลไกทำให้เลือดออกจากหัวใจได้มากขึ้นจึงช่วยบรรเทาอาการหัวใจล้มเหลวนั่นเอง 
ยามิลริโนนมีรูปแบบยาแผนปัจจุบันเป็นยาฉีด หลังจากได้รับยานี้เข้าสู่ร่างกายยามิลริโนนจะเข้ารวมตัวกับพลาสมาโปรตีนประมาณ 70 - 80% ร่างกายต้องใช้เวลาประมาณ 2.3 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับปัสสาวะ 
ขนาดของการใช้ยามิลริโนนกับผู้ป่วยจะขึ้นอยู่กับอัตราการกำจัดสารครีเอตินินหรือที่เรียกว่า ครีเอตินิน เคลียแลนซ์ (Creatinine clearance/Crcl/อัตราการทำงานของไต) มีหน่วยเป็นมิลลิลิตร/นาที ทั้งนี้สามารถใช้ยามิลริโนนได้ทั้งกับผู้ใหญ่และเด็กโดยเป็นไปตามดุลยพินิจของแพทย์ผู้รักษา 
ยามิลริโนนถูกห้ามใช้กับผู้ป่วยที่มีภาวะเส้นเลือดแดง/หลอดเลือดแดงขนาดใหญ่อุดตัน หรือผู้ที่มีปัญหาเรื่องการทำงานของลิ้นหัวใจ หรือเพิ่งมีอาการของหัวใจล้มเหลวมาไม่นาน 
ผู้ที่ได้รับยามิลริโนนอาจมีอาการข้างเคียง (ผลข้างเคียง) ที่พบบ่อยคือ วิงเวียน ปวดศีรษะ แพทย์จึงมักจะสั่งห้ามขับรถหรือเว้นการทำงานเกี่ยวกับเครื่องจักรในระหว่างการใช้ยานี้เพราะอาจเกิดอุบัติเหตุได้ง่ายจากอาการวิงเวียน นอกจากนั้นระหว่างที่ทำการให้ยานี้กับผู้ป่วย จะต้องมีการตรวจสอบการทำงานของสัญญาณชีพต่างๆอย่างเช่น อัตราการเต้นของหัวใจ อัตราการหายใจ และ ยังรวมถึงการตรวจเลือดเพื่อดูการทำงานของไต ของระบบเลือด ของสารอิเล็กโทรไลต์/เกลือแร่(Electrolyte) และตรวจวัดความดันโลหิตเป็นระยะๆ เป็นต้น 
สตรีตั้งครรภ์ และสตรีที่อยู่ในภาวะให้นมบุตร รวมถึงเด็ก จัดเป็นกลุ่มเสี่ยงต่อการเกิดผลข้างเคียงรุนแรงจากการใช้ยามิลริโนน 
ยามิลริโนนถูกจัดอยู่ในหมวดของยาอันตราย คณะกรรมการอาหารและยาของไทยได้บรรจุให้ยามิลริโนนอยู่ในบัญชียาหลักแห่งชาติโดยระบุเงื่อนไขการใช้ยาดังนี้ 
1. ใช้เพิ่มการบีบตัวของหัวใจในผู้ป่วยหลังการผ่าตัดหัวใจ 
2. ใช้ทดแทนหรือเสริมการใช้ยา Dopamine หรือยา Dobutamine (ยารักษาภาวะหัวใจล้มเหลวอีกชนิด) ในการรักษาภาวะหัวใจล้มเหลวที่รุนแรง (Advanced heart failure) 
3. ใช้เพื่อเพิ่มการบีบตัวของหัวใจในผู้ป่วย Advanced heart failure ที่เคยใช้ยากลุ่ม Beta blocker มาก่อน 
อนึ่งผู้บริโภคสามารถพบเห็นการใช้ยามิลริโนนนี้ได้ในสถานพยาบาลของรัฐและของเอกชนโดยทั่วไป 
 ///// มิลริโนนมีสรรพคุณ (คุณสมบัติ) อย่างไร? ///// 
ยามิลริโนนมีสรรพคุณ/ข้อบ่งใช้เพื่อบำบัดรักษาโรค/ภาวะ/อาการหัวใจล้มเหลว 
 ///// มิลริโนนมีกลไกการออกฤทธิ์อย่างไร? ///// 
กลไกการออกฤทธิ์ของยามิลริโนนคือ ตัวยาจะคอยยับยั้งการทำงานของเอนไซม์ฟอสโฟ ไดเอสเทอเรส 3 ส่งผลให้ระดับสารไซคลิก อะดีโนซีน โมโนฟอสเฟต (Cyclic adenosine monophos phate หรือ cAMP หรือ CAMP, สารที่ใช้ในกระบวนการทางชีวเคมีของเซลล์) ในร่างกายเพิ่มขึ้นจนเกิดการกระตุ้นกระบวนการทางชีวเคมีในร่างกายและทำให้หัวใจมีแรงบีบตัวมากขึ้น จากกลไกดังกล่าวจึงก่อให้เกิดฤทธิ์ของการรักษาภาวะหัวใจล้มเหลวตามมา 
 ///// มิลริโนนมีรูปแบบการจัดจำหน่ายอย่างไร? ///// 
ยามิลริโนนมีรูปแบบการจัดจำหน่ายเป็นยาฉีดขนาด 1 มิลลิกรัม/มิลลิลิตร (1,000 ไมโครกรัม /มิลลิลิตร) 
 ///// มิลริโนนมีขนาดการบริหารยาอย่างไร? ///// 
ยามิลริโนนมีขนาดการบริหารยา/ใช้ยาเช่น 
- ผู้ใหญ่: เริ่มต้นฉีดยาเข้าหลอดเลือดดำอย่างช้าๆขนาด 50 ไมโครกรัม/น้ำหนักตัว 1 กิโลกรัมโดยใช้เวลาในการเดินยา/ให้ยานานประมาณ 10 นาทีขึ้นไป จากนั้นให้หยดยาเข้าหลอดเลือดดำในอัตรา 0.375 - 0.75 ไมโครกรัม/น้ำหนักตัว 1 กิโลกรัม/นาที ขนาดการใช้ยาสูงสุดห้ามเกิน 1.13 ไมโครกรัม/น้ำหนักตัว 1 กิโลกรัม/วัน 
- เด็ก: เริ่มต้นโดยฉีดยาเข้าหลอดเลือดดำอย่างช้าๆขนาด 75 ไมโครกรัม/น้ำหนักตัว 1 กิโลกรัมโดยใช้เวลาเดินยานานประมาณ 10 - 15 นาทีขึ้นไป จากนั้นให้หยดยาเข้าหลอดเลือดดำในอัตรา 0.5 - 0.75 ไมโครกรัม/น้ำหนักตัว 1 กิโลกรัม/นาที 
*อนึ่ง: 
- ระยะเวลาในการใช้ยาขึ้นกับดุลพินิจของแพทย์ผู้รักษา 
- ผู้ป่วยโรคไตให้ปรับขนาดการให้ยาที่สัมพันธ์กับค่าครีเอตินินเคลียแลนซ์ดังนี้ 
 
- การหยดยาเข้าหลอดเลือดดำสามารถใช้สารละลายปราศจากเชื้อ 0.45% Sodium chloride 
หรือใช้สารละลาย 5% Dextrose เป็นตัวเจือจางยามิลริโนนเพื่อเตรียมหยดเข้าหลอดเลือดดำ 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยามิลริโนน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆเช่น โรคหัวใจ โรคไต โรคตับ โรคเบาหวาน รวมทั้งกำลังกินยา/ใช้ยาอะไรอยู่ เพราะยามิลริโนนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// มิลริโนนมีผลไม่พึงประสงค์อย่างไร? ///// 
ยามิลริโนนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อการทำงานของหัวใจ: เช่น หัวใจเต้นผิดจังหวะ หัวใจเต้นเร็ว ความดันโลหิตต่ำ เจ็บหน้าอกด้วยกล้ามเนื้อหัวใจขาดเลือด 
- ผลต่อระบบประสาท: เช่น ปวดศีรษะ มีอาการสั่น และวิงเวียน 
- ผลต่อระบบเลือด: เช่น เกิดภาวะ Thrombocytopenia (เกล็ดเลือดต่ำ) หรือยับยั้งการทำงาน ของเกล็ดเลือดทำให้เลือดออกง่ายและเมื่อเลือดออก เลือดจะหยุดไหลได้ช้าลง 
- ผลต่อตับ: เช่น ทำให้ตับทำงานผิดปกติ/ตับอักเสบ 
- ผลต่อระบบการเผาผลาญพลังงานของร่างกาย: เช่น ระดับเกลือโพแทสเซียมในเลือดต่ำ 
- ผลต่อระบบหายใจ: เช่น เกิดอาการหลอดลมหดเกร็งตัวจนเกิดภาวะหายใจลำบาก 
- ผลต่อผิวหนัง: เช่น อาจพบผื่นคัน 
 ///// มีข้อควรระวังการใช้มิลริโนนอย่างไร? ///// 
มีข้อควรระวังการใช้ยามิลริโนนเช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้กับผู้ป่วยที่มีภาวะหัวใจล้มเหลวแบบเฉียบพลัน รวมถึงผู้ที่มีปัญหาด้านลิ้นหัวใจทำงานผิดปกติ (โรคลิ้นหัวใจ) 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร โดยไม่มีคำสั่งแพทย์ 
- ห้ามใช้ยาที่มีสิ่งแปลกปลอมเจือปนรวมถึงยาที่มีสภาพเปลี่ยนแปลงไปจากเดิม 
- ระหว่างการใช้ยานี้กับผู้ป่วยต้องควบคุมสัญญาณชีพต่างๆรวมถึงระดับอิเล็กโทรไลต์/เกลือแร่ในเลือดของผู้ป่วยให้เป็นปกติอยู่ตลอดเวลา 
- ระวังการใช้ยานี้กับผู้ป่วยที่มีหลอดเลือดแดงขนาดใหญ่อุดตัน ผู้ป่วยโรคหัวใจโต ผู้ป่วยโรคหัวใจเต้นผิดจังหวะ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยามิลริโนน) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// มิลริโนนมีปฏิกิริยาระหว่างยากับยาตัวอื่นอย่างไร? ///// 
ยามิลริโนนมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยามิลริโนนร่วมกับยา Maraviroc (ยารักษาเอชไอวี/HIV), Isocarboxazid (ยารักษาโรคซึมเศร้า), Phenelzine, Tizanidine, Selegiline ด้วยอาจทำให้เกิดความดันโลหิตต่ำ ปวดศีรษะ วิงเวียน เป็นลม และอัตราการเต้นของหัวใจเปลี่ยนไป 
- หลีกเลี่ยงการใช้ยามิลริโนนร่วมกับยา Anagrelide (ยารักษาภาวะเกล็ดเลือดสูง) ด้วยอาจทำให้เกิดภาวะความดันโลหิตต่ำ ชีพจรและหัวใจเต้นผิดปกติเช่น อัตราการเต้นของหัวใจเพิ่มขึ้นรวมถึงมีอาการหัวใจล้มเหลวตามมา 
 ///// ควรเก็บรักษามิลริโนนอย่างไร? ///// 
ควรเก็บยามิลริโนนในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความชื้น และความร้อน และเก็บยาให้พ้นมือเด็กและสัตว์เลี้ยง 
 ///// มิลริโนนมีชื่ออื่นอีกไหม? ผลิตจากบริษัทอะไรบ้าง? ///// 
ยามิลริโนนที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
 ///// บรรณานุกรม ///// 
http://www.mims.com/thailand/drug/info/milrinone/?type=brief&amp;mtype=generic  [2016,June18] 
http://www.mims.com/thailand/drug/search?q=milrinone  [2016,June18] 
https://en.wikipedia.org/wiki/Milrinone [2016,June18] 
http://drug.fda.moph.go.th:81/nlem.in.th/medicine/essential/list/26#item-8381   [2016,June18] 
http://www.drugs.com/drug-interactions/milrinone-index.html?filter=3&amp;generic_only=  [2016,June18]
