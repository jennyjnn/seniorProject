ไซโรลิมัส (Sirolimus)
 ///// บทนำ ///// 
ยาไซโรลิมัส (Sirolimus) หรือ ยาราพามัยซิน(Rapamycin) เป็นสารประกอบประเภทแมคโครไลด์ (Macrolide) นักวิทยาศาสตร์สกัดไซโรลิมัสจากเชื้อแบคทีเรีย Streptomyces hygroscopicus  ในครั้งแรกได้นำยานี้มาใช้ต่อต้านเชื้อรา/ยาต้านเชื้อราบนผิวหนังของมนุษย์  ต่อมาพบว่า ยาไซโรลิมัส มีฤทธิ์กดภูมิคุ้มกัน/ภูมิคุ้มกันต้านทานโรคของร่างกาย และมีคุณสมบัติยับยั้งการแบ่งเซลล์ของสิ่งมีชีวิตอีกด้วย  ประโยชน์ทางคลินิกของยาไซโรลิมัสที่พบเห็นการใช้ในปัจจุบันอาจสรุปได้ดังนี้ 
1. ใช้กับผู้ป่วยที่ได้รับการปลูกถ่ายอวัยวะ อย่างเช่น ไต หัวใจ    โดยตัวยา            ไซโรลิมัสจะช่วยป้องกันการปฏิเสธอวัยวะที่ปลูกถ่ายจากร่างกายของผู้ป่วยได้ดีกว่ายา กลุ่มแคลซินูริน อินฮิบิเตอร์/ยายับยั้งแคลซินูริน(Calcineurin inhibitors เป็นกลุ่มยาที่คอยยับยั้งการทำงานของเม็ดเลือดขาวชนิดที-ลิมโฟไซด์ / T-lymphocyte ซึ่งคอยทำหน้าที่ทำลายสิ่งแปลกปลอมในร่างกาย)  อย่างไรก็ตามมีข้อมูลทางคลินิกระบุว่า ยาไซโรลิมัสไม่เหมาะที่จะใช้กับการปลูกถ่ายอวัยวะตับและปอด  ด้วยเสี่ยงต่อการติดเชื้อต่างๆ ร่วมกับเกิดการหลุดหรือมีการแยกออกของอวัยวะตับ/ปอดที่ปลูกถ่ายลงไป  กรณีของการปลูกถ่ายอวัยวะนี้สามารถใช้ยาไซโรลิมัสเป็นยาเดี่ยวๆหรืออาจใช้ร่วมกับยาCyclosporine/Ciclosporin  , Corticosteroids ,Tacrolimus, โดยขึ้นอยู่กับดุลยพินิจของแพทย์ 
2. สามารถบำบัด โรคLymphangioleiomyomatosis/เขียนย่อว่า LAM (ภาวะของถุงน้ำในปอดที่ทำให้การแลกเปลี่ยนออกซิเจนของถุงลมปอดถูกปิดกั้นและเกิดการทำลายเนื้อเยื่อของปอด)  คณะกรรมการอาหารและยาของต่างประเทศได้ประกาศเมื่อปีค.ศ.2015 (พ.ศ.2558) ให้ตัวยาไซโรลิมัสสามารถบำบัดอาการของ โรคLAM  จากการติดตามผลการรักษา 12 เดือน  พบว่าผู้ป่วยมีอาการดีขึ้นแต่ก็ได้รับผลข้างเคียงจากการใช้ยาไซโรลิมัส เช่นเดียวกัน อาทิ เกิดแผลในช่องปากและที่ริมฝีปาก  ท้องเสีย  ปวดท้อง  คลื่นไส้  เจ็บคอ  เกิดสิว  เจ็บหน้าอก  ขาบวม  โรคติดเชื้อระบบทางเดินหายใจ  ปวดศีรษะ  วิงเวียน  และมีระดับไขมันคอเลสเตอรอลในเลือดสูง  อย่างไรก็ตาม ยาไซโรลิมัสถูกประกาศให้เป็นยากำพร้า (Orphan drug, ยาที่ยังอยู่ในการศึกษาว่ามีประโยชน์ทางคลินิกชัดเจนหรือไม่)สำหรับการรักษาโรค LAM ด้วยผู้ป่วยจากโรคนี้มีจำนวนน้อย ทำให้โอกาสที่จะนำยาไซโรลิมัสมารักษาเกิดขึ้นได้ยากมาก 
3. ใช้เคลือบขดลวดค้ำยัน/ขดลวดขยายหลอดเลือดโคโรนารี (Coronary stents) ในผู้ป่วยที่มีเส้นเลือด/หลอดเลือหัวใจตีบ   นักวิทยาศาสตร์ทางการแพทย์ได้ออกแบบยาไซโรลิมัสในลักษณะของสารโพลีเมอร์(Polymer, พลาสติกชนิดหนึ่ง) สำหรับเคลือบขดลวดค้ำยันหลอดเลือดเพื่อป้องกันภาวะหลอดเลือดตีบซ้ำ(Restenosis) แต่ก็มีความเสี่ยงการเกิดลิ่มเลือดในหลอดเลือดได้สูงขึ้นเช่นกัน 
โดยทั่วไป รูปแบบเภสัชภัณฑ์ของยาไซโรลิมัส เป็นยาแบบรับประทาน ทั้งชนิดเม็ดและชนิดน้ำ  กรณีของยาน้ำตัวยาจะถูกดูดซึมจากระบบทางเดินอาหารเข้าร่างกายได้ประมาณ 14% ขณะที่ยาเม็ดจะมีการดูดซึมดีกว่าเล็กน้อยคือประมาณ 18%  ตับจะเป็นอวัยวะเดียวที่จะทำหน้าที่ทำลายโครงสร้างของยาไซโรลิมัส  ร่างกายต้องใช้เวลา ประมาณ 57–63 ชั่วโมงเพื่อกำจัดยานี้ออกจากกระแสเลือด  และผ่านทิ้งไปกับอุจจาระเสียส่วนใหญ่ 
ข้อจำกัดการใช้ยาไซโรลิมัสที่ควรทราบมีดังนี้ เช่น 
- ห้ามใช้กับผู้ที่แพ้ยาไซโรลิมัส 
- ไม่แนะนำ หรือควรหลีกเลี่ยงการใช้ยานี้กับผู้ป่วยที่มีการเปลี่ยนถ่ายอวัยวะของตับและปอด  ด้วยเสี่ยงต่อการติดเชื้อและเกิดการปฏิเสธอวัยวะตับหรือปอดได้ง่าย 
- ขณะใช้ยานี้ต้องระวังการติดเชื้อของระบบอวัยวะต่างๆในร่างกาย เช่น ระบบทางเดินหายใจ  ด้วยยาไซโรลิมัสมีฤทธิ์กดการทำงานของภูมิคุ้มกันโรค 
- มีความเสี่ยงต่อการเกิดมะเร็งผิวหนัง(Skin cancer) และมะเร็งต่อมน้ำเหลือง (Lymphoma)เมื่อใช้ยานี้ต่อเนื่องเป็นระยะเวลายาวนาน 
- หลังได้รับยาไซโรลิมัส บาดแผลจากการผ่าตัดเปลี่ยนอวัยวะอาจหายได้ช้าโดยเฉพาะกับผู้ที่มีน้ำหนักตัวเกิน/โรคอ้วน หรือมีดัชนีมวลกาย 30 กิโลกรัม/ส่วนสูง(เมตร)2ขึ้นไป 
ปัจจุบันประเทศไทยก็มีตัวยาไซโรลิมัสใช้แล้ว โดยวางจำหน่ายภายใต้ยาชื่อการค้าว่า “Rapamune” 
 
 ///// ไซโรลิมัสมีสรรพคุณ(คุณสมบัติ)อย่างไร? ///// 
ยาไซโรลิมัส มีสรรพคุณ/ข้อบ่งใช้เพื่อ เป็นยาที่ใช้ป้องกันการปฏิเสธเนื้อเยื่อหรืออวัยวะที่ได้รับการปลูกถ่ายใหม่ เช่น การเปลี่ยนไต  หัวใจ  ผิวหนัง  ไขกระดูก  สามารถใช้ยานี้ในลักษณะของยาเดี่ยวหรือใช้ร่วมกับยากดภูมิคุ้มกันตัวอื่น อย่างเช่น Cyclosporine  และ Corticosteroids 
 
 ///// ไซโรลิมัสมีกลไกการออกฤทธิ์อย่างไร? ///// 
ยาไซโรลิมัสไม่ใช่ยาในกลุ่ม Calcineurin inhibitor ก็จริง แต่ก็มีกลไกการออกฤทธิ์ กดการทำงานของระบบภูมิคุ้มกันในร่างกาย โดยจะออกฤทธิ์ยับยั้งการทำงานและการแบ่งเซลล์ของเม็ดเลือดขาวชนิดที-ลิมโฟไซต์ (T-Lymphocyte) ซึ่งเป็นเม็ดเลือดขาวที่คอยทำลายสิ่งแปลกปลอมที่เข้ามาในร่างกาย  นอกจากนี้ยาไซโรลิมัสยังยับยั้งการสร้างแอนติบอดี (Antibody) ซึ่งมีหน้าที่ต่อต้านเชื้อโรคหรือสิ่งแปลกปลอมที่ไม่มีในร่างกายอีกด้วย จากกลไกดังกล่าว ทำให้การปฏิเสธเนื้อเยื่อหรืออวัยวะที่ได้รับการปลูกถ่ายมาใหม่ถูกยับยั้ง จึงเป็นที่มาของสรรพคุณ 
 
 ///// ไซโรลิมัสมีรูปแบบการจัดจำหน่ายอย่างไร? ///// 
ยาไซโรลิมัสมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยยา Sirolimus ขนาด 0.5, 1 และ 2 มิลลิกรัม/เม็ด 
- ยาน้ำชนิดรับประทาน ที่ประกอบด้วยยา Sirolimus ขนาด 60 มิลลิกรัม/60 มิลลิลิตร 
 ///// ไซโรลิมัสมีขนาดรับประทานอย่างไร? ///// 
ยาไซโรลิมัส มีขนาดรับประทาน เช่น 
ก. สำหรับป้องกันการปฏิเสธอวัยวะที่ได้รับการปลูกถ่ายใหม่: เช่น 
- ผู้ใหญ่: ก่อนการใช้ยาไซโรลิมัส แพทย์จะประเมินความเสี่ยงหรือผลกระทบจากการใช้ยานี้  กรณีที่ไม่มีความเสี่ยงหรือไม่มีอันตรายที่รุนแรง แพทย์จะเริ่มให้ยาไซโรลิมัสหลังการเปลี่ยนถ่ายอวัยวะทันที โดย วันแรก:	รับประทานยา 6 มิลลิกรัม/วัน(Loading dose); วันถัดมา:  รับประทานยา 2 มิลลิกรัม/วัน โดยให้ยาไซโรลิมัสหลังจากได้รับยา Ciclosporin ไปแล้ว 4 ชั่วโมง   และแพทย์จะคอยปรับขนาดการใช้เพื่อรักษาความเข้มข้นของตัวยาไซโรลิมัสในกระแสเลือด ให้อยู่ที่ 4–12 นาโนกรัม/มิลลิลิตร  ในระหว่างนี้แพทย์จะปรับลดการใช้ยา Ciclosporin และ Corticosteroid; 
หลังการใช้ยานี้ 2–3 เดือน: แพทย์จะสั่งหยุดการใช้ Ciclosporin เป็นเวลา 4–8 สัปดาห์ และปรับขนาดการใช้ไซโรลิมัสโดยให้มีระดับยาในกระแสเลือดอยู่ที่ 12–20 นาโนกรัม/มิลลิลิตร 
ข. สำหรับผู้ที่ได้รับการเปลี่ยนไตครั้งที่สอง:  ซึ่งเป็นกลุ่มเสี่ยงสูงที่ร่างกายจะปฏิเสธการปลูกถ่ายอวัยวะไตครั้งที่สองนี้ 
- ผู้ใหญ่: แพทย์จะเพิ่มขนาดการใช้ยาครั้งแรก(Loading dose) เป็น 15 มิลลิกรัม/วัน  จากนั้นให้รับประทาน 5 มิลลิกรัม/วัน และอาจต้องใช้ยาไซโรลิมัสควบคู่กับ Ciclosporin และ Corticosteroids 	เป็นเวลานานถึง 1 ปีหลังเปลี่ยนถ่ายอวัยวะ 
ค. เด็ก: 
- อายุมากกว่า 13 ปี:   รับประทานยาครั้งแรก 3 มิลลิกรัม/พื้นที่ผิวของร่างกาย  1 ตารางเมตร/วัน จากนั้นให้รับประทานยา 1 มิลลิกรัม/พื้นที่ผิวหนัง 1 ตารางเมตร/วัน แพทย์จะปรับขนาดรับประทานเพื่อให้ระดับยาในกระแสเลือดอยู่ที่ 4–12 นาโนกรัม/มิลลิลิตร  พร้อมกับลดการใช้ยา Ciclosporin และ Corticosteroids ลง;  หลังการใช้ยาผ่านไป 2–3 เดือน:  แพทย์จะสั่งหยุดการใช้ Ciclosporin เป็นเวลา 4–8 สัปดาห์ ในขณะที่ยาไซโรลิมัสจะถูกปรับขนาดรับประทานขึ้นเพื่อให้ระดับยาในกระแสเลือดอยู่ที่ 12–20 นาโนกรัม/มิลลิลิตร 
- เด็กอายุตั้งแต่13 ปีลงมา: ขนาดยาขึ้นกับดุลพินิจของแพทย์ เป็นกรณีๆไป 
อนึ่ง: 
- ผู้ป่วยต้องใช้ยานี้ต่อเนื่อง ตรงตามคำสั่งแพทย์ 
- สามารถรับประทานยาไซโรลิมัสก่อนหรือพร้อมอาหารก็ได้ 
- ควรรับประทานยานี้ทันทีหลังการเปลี่ยนถ่ายอวัยวะ 
- ห้ามเคี้ยวหรือหักแบ่งเม็ดยาขณะรับประทาน 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไซโรลิมัส  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาไซโรลิมัสอาจ
ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาไซโรลิมัส สามารถรับประทานทันทีเมื่อนึกขึ้นได้ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่าให้รับประทานยาที่ขนาดปกติ 
แต่อย่างไรก็ตาม การหยุดรับประทานยานี้โดยมิได้ขอคำปรึกษาจากแพทย์ จะเกิดความเสี่ยงต่อการปฏิเสธอวัยวะที่ได้รับการปลูกถ่ายมาใหม่ 
 
 ///// ไซโรลิมัสมีผลไม่พึงประสงค์อย่างไร? ///// 
ยาไซโรลิมัสสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น รู้สึกไม่สบายในช่องท้อง 
- ผลต่อระบบประสาท: เช่น ตัวสั่น  ปวดศีรษะ  มีภาวะกล้ามเนื้ออ่อนแรง 
- ผลต่อระบบหัวใจและหลอดเลือด: เช่น ความดันโลหิตสูง  มือ-เท้าบวม               บวมตามร่างกาย 
- ผลต่อผิวหนัง: เช่น เกิดสิว 
- ผลต่อระบบเผาผลาญพลังงานของร่างกาย: เช่น ไขมันในเลือดสูง  ระดับโปแตสเซียมในเลือดต่ำ 
- ผลต่อระบบเลือด: เช่น เม็ดเลือดขาวต่ำลง  โลหิตจาง 
- ผลต่อตับ: เช่น  เซลล์ตับตาย 
- ผลต่อไต:  เช่น ไตทำงานผิดปกติ/ไตอักเสบ 
 
 ///// มีข้อควรระวังการใช้ไซโรลิมัสอย่างไร? ///// 
มีข้อควรระวังการใช้ยาไซโรลิมัส เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้กับการปลูกถ่ายอวัยวะปอด ด้วยมีโอกาสเกิดแผลหรือรอยแยกของหลอดลมที่ต่อเชื่อมกับปอด 
- ยานี้ไม่เหมาะกับผู้ที่ได้รับการเปลี่ยนถ่ายตับ เพราะอาจเกิดความผิดปกติหรือมีภาวะแทรกซ้อนของเส้นเลือดที่ไปหล่อเลี้ยงตับ จนเป็นเหตุให้เกิดการหลุดลอก	  ของตับที่เพิ่งได้รับการปลูกถ่ายตามมา 
- ห้าม	ปรับขนาดรับประทานด้วยตนเอง 
- ระวังการเกิดมะเร็งต่อมน้ำเหลืองและมะเร็งชนิดอื่นอย่างมะเร็งผิวหนัง กรณีใช้ยาต่อเนื่องเป็นระยะเวลานาน 
- หลีกเลี่ยงการสัมผัสกับแสงแดดเป็นเวลานานๆด้วยจะเกิดมะเร็งผิวหนังได้ง่าย 
- ระวังการติดเชื้อวัณโรคหรือ การติดเชื้อในกระแสเลือด  ด้วยยานี้กดภูมิคุ้มกันของร่างกาย 
- เฝ้าระวังความผิดปกติการทำงานของไตผู้ป่วยที่ใช้ยานี้อย่างใกล้ชิด การใช้ยา  ไซโรลิมัสร่วมกับ Cyclosporine สามารถทำให้ค่าครีเอตินิน(Creatinine)ในเลือดสูงขึ้น และอาจพบเห็นภาวะมีโปรตีนในปัสสาวะ 
- รับประทานยานี้ต่อเนื่องตามคำสั่งแพทย์ 
- มาพบแพทย์/มาโรงพยาบาลเพื่อแพทย์ตรวจร่างกายตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไซโรลิมัสด้วย) ยาแผนโบราณ   อาหารเสริม    ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไซโรลิมัสมีปฏิกิริยาระหว่างยากับยาตัวอื่นอย่างไร? ///// 
ยาไซโรลิมัสมีปฏิกิริยาระหว่างยากับยาตัวอื่น เช่น 
- ห้ามใช้ยาไซโรลิมัส พร้อมกับยา Cyclosporine  ด้วยจะทำให้ระดับยาไซโรลิมัสในกระแสเลือดเพิ่มขึ้น จนเป็นเหตุให้เกิดอาการข้างเคียงรุนแรงจากยาCyclosporinตามมา  กรณีที่ต้องใช้ยาร่วมกัน ต้องใช้ยาไซโรลิมัสห่างจากยา Cyclosporine 4 ชั่วโมงขึ้นไป 
- ห้ามฉีดวัคซีนชนิดมีชีวิต/วัคซีนเชื้อเป็นระหว่างที่ใช้ยาไซโรลิมัส  ด้วยการกระตุ้นจากวัคซีนจะไม่ได้ผล 
- หลีกเลี่ยงการใช้ยาไซโรลิมัสร่วมกับยา Carbamazepine , Phenobarbital, Phenytoin, และ Rifapentine  ด้วยจะทำให้ระดับยาไซโรลิมัสในกระแสเลือดลดต่ำลงจนด้อยประสิทธิภาพ 
 
 ///// ควรเก็บรักษาไซโรลิมัสอย่างไร? ///// 
ควรเก็บยาไซโรลิมัสภายใต้ข้อกำหนดที่ระบุในเอกสารกำกับยา ห้ามเก็บยา ในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง 
 
 ///// ไซโรลิมัสมีชื่ออื่นอีกไหม? ผลิตจากบริษัทอะไรบ้าง? ///// 
ยาไซโรลิมัส มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.accessdata.fda.gov/drugsatfda_docs/label/2010/021110s058lbl.pdf [2018,Feb17] 
https://en.wikipedia.org/wiki/Sirolimus  [2018,Feb17] 
http://www.mims.com/malaysia/drug/info/sirolimus?mtype=generic  [2018,Feb17]
