โดลาซีตรอน (Dolasetron)
 ///// บทนำ ///// 
ยาโดลาซีตรอน (Dolasetron หรือ Dolasetron mesylate) เป็นยาในกลุ่ม Serotonin 5-HT3 receptor antagonist ทางคลินิกนำมาบำบัดรักษาอาการคลื่นไส้-อาเจียนหลังการผ่าตัด หรือภายหลังการทำเคมีบำบัด ยานี้ใช้ได้กับผู้ใหญ่และเด็กที่มีอายุ 2 ปีขึ้นไป โดยตัวยาจะไปลดการทำงานของเส้นประสาทสมองที่มีชื่อว่า เวกัส (Vagus nerve) ซึ่งมีหน้าที่หลักคือควบคุมการออกเสียงและการกลืน หากเส้นประสาทเวกัสเสียหายจะทำให้การออกเสียงและกลืนอาหารได้ลำบาก และประสาทเวกัสนี้เองที่สามารถกระตุ้นศูนย์ควบคุมการอาเจียนในสมองส่วนท้ายที่เรียกว่า เมดัลลาออบลองกาตา(Medulla oblongata) 
รูปแบบยาแผนปัจจุบันของยาโดลาซีตรอนจะเป็นยาชนิดรับประทานและยาฉีด หลังจากถูกดูดซึมจากระบบทางเดินอาหาร/เข้าสู่กระแสเลือด ตัวยาจะเข้ารวมตัวกับพลาสมาโปรตีนประมาณ 69 - 77% ร่างกายต้องใช้เวลาประมาณ 8.1 ชั่วโมงเพื่อกำจัดตัวยานี้ออกจากกระแสเลือด 
มีข้อมูลทางคลินิกซึ่งถือเป็นข้อจำกัดในการใช้ยาโดราซีตรอนที่ผู้บริโภคควรทราบเช่น 
- แพทย์จะไม่ใช้กับผู้ที่เคยมีประวัติแพ้ยาชนิดนี้มาก่อน 
- ผู้ที่มีภาวะหัวใจเต้นผิดจังหวะ หรือมีระดับเกลือโพแทสเซียมในเลือดต่ำ หรือเกลือแมกนีเซียมในเลือดต่ำ ถือเป็นกลุ่มผู้ป่วยที่ห้ามใช้ยาโดลาซีตรอน 
- ห้ามใช้ยาโดลาซีตรอนกับผู้ป่วยที่มีการใช้ยา Apomorphine หรือยา Nilotinib (ยารักษาบางชนิดของมะเร็งเม็ดเลือดขาว) อยู่ก่อนแล้ว 
- ยานี้อาจทำให้มีอาการวิงเวียนหรือง่วงนอน สภาวะดังกล่าวจะยิ่งเพิ่มความรุนแรงมากขึ้นหากผู้ป่วยดื่มสุราหรือเครื่องดื่มที่มีแอลกอฮอล์เจือปน แพทย์มักจะแนะนำให้ผู้ป่วยเลี่ยงการขับขี่ยวดยานพาหนะใดๆและ/หรือทำงานกับเครื่องจักรขณะที่มีการใช้ยานี้เพราะอาจเกิดอุบัติเหตุได้ง่าย 
- ห้ามใช้ยานี้นานเกินจากคำสั่งแพทย์ 
- ผู้ป่วยกลุ่มสตรีตั้งครรภ์สตรีที่อยู่ในภาวะให้นมบุตรต้องแจ้งสถานภาพของสุขภาพตนเองดังกล่าวให้แพทย์ทราบทุกครั้ง 
- กลุ่มผู้ป่วยเด็กจะมีโอกาสแพ้ยาชนิดนี้ได้ง่ายกว่าผู้ใหญ่ 
- อาการข้างเคียง (ผลข้างเคียง) ที่สามารถพบได้หลังการใช้ยาโดลาซีตรอนจะมีเรื่องวิงเวียน ปวดศีรษะ เหนื่อยง่าย อาการต่างๆเหล่านี้จะค่อยๆดีขึ้นหลังจากหยุดการใช้ยานี้ 
- หลังการใช้ยานี้แล้วอาการคลื่นไส้-อาเจียนไม่ทุเลาหรือกลับแย่ลงควรรีบแจ้งแพทย์/มาโรงพยาบาลทันทีเพื่อแพทย์พิจารณาปรับวิธีการรักษา 
ปกติเราจะพบเห็นการใช้ยานี้แต่ในสถานพยาบาลเสียเป็นส่วนใหญ่ เพื่อความปลอดภัยต่อตัวผู้ป่วยเองการใช้ยานี้จะต้องเป็นไปตามคำสั่งของแพทย์ผู้ที่ทำการรักษาแต่เพียงผู้เดียว 
 ///// โดลาซีตรอนมีสรรพคุณ (คุณสมบัติ) อย่างไร? ///// 
ยาโดลาซีตรอนมีสรรพคุณ/ข้อบ่งใช้เช่น 
- ใช้เป็นยาป้องกันการคลื่นไส้-อาเจียนก่อนทำเคมีบำบัด 
- ป้องกันการคลื่นไส้-อาเจียนหลังได้รับการผ่าตัด 
 ///// โดลาซีตรอนมีกลไกการออกฤทธิ์อย่างไร? ///// 
ยาโดลาซีตรอนมีกลไกการออกฤทธ์โดย ตัวยาจะออกฤทธิ์โดยเข้าจับกับตัวรับ (Receptor) ในสมองที่มีชื่อว่า Serotonin 5-HT3 receptor (Serotonin 5-hydroxytryptamine 3 receptor) จนส่งผลต่อการหลั่งสารสื่อประสาทประเภทเซโรโทนิน (Serotonin) นอกจากนี้ตัวยายังลดการทำงานของเส้นประสาทสมองเวกัส (Vagus nerve) ที่จะไปกระตุ้นศูนย์อาเจียนในสมอง จากกลไกดังกล่าวทำให้เกิดฤทธิ์ยับยั้งการคลื่นไส้-อาเจียนได้ตามสรรพคุณ 
 ///// โดลาซีตรอนมีรูปแบบการจัดจำหน่ายอย่างไร? ///// 
ยาโดลาซีตรอนมีรูปแบบการจัดจำหน่ายช่น 
- ยาเม็ดชนิดรับประทาน ขนาด 50 และ 100 มิลลิกรัม/เม็ด 
- ยาฉีด ขนาด 20 มิลลิกรัม/มิลลิลิตร 
 ///// โดลาซีตรอนมีขนาดการบริหารยาอย่างไร? ///// 
ยาโดลาซีตรอนมีขนาดการบริหารยา/ใช้ยาเช่น 
ก.	ใช้ป้องกันการคลื่นไส้-อาเจียนก่อนเข้ารับเคมีบำบัด: 
- ผู้ใหญ่: รับประทานยา 100 มิลลิกรัมภายใน 1 ชั่วโมงก่อนเข้ารับการทำเคมีบำบัด 
- เด็กอายุตั้งแต่ 2 ปีขึ้นไป: รับประทานยา 1.8 มิลลิกรัม/น้ำหนักตัว 1 กิโลกรัมภายใน 1 ชั่วโมงก่อนเข้ารับการทำเคมีบำบัด ขนาดรับประทานสูงสุดไม่เกิน 100 มิลลิกรัม 
ข. ป้องกันการคลื่นไส้-อาเจียนหลังการผ่าตัด: 
- ผู้ใหญ่: ฉีดยาเข้าหลอดเลือดดำ 12.5 มิลลิกรัมก่อนได้รับยาสลบ 15 นาที 
- เด็กอายุตั้งแต่ 2 ปีขึ้นไป: ฉีดยาเข้าหลอดเลือดดำ 0.35 มิลลิกรัม/น้ำหนักตัว 1 กิโลกรัมก่อนได้รับยาสลบ 15 นาที หรือใช้เป็นแบบยารับประทานขนาด 1.2 มิลลิกรัม/น้ำหนักตัว 1 กิโลกรัมภายใน 2 ชั่วโมงก่อนเข้ารับการผ่าตัด โดยขนาดรับประทานสูงสุดต้องไม่เกิน 100 มิลลิกรัม 
*อนึ่ง 
- เด็กอายุต่ำกว่า 2 ปี: ทางคลินิกยังไม่มีข้อมูลด้านผลข้างเคียงจากยานี้ที่ชัดเจนในเด็กกลุ่มนี้ การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
- การใช้ยานี้ชนิดรับประทานกับเด็กสามารถผสมยากับน้ำผลไม้เช่น น้ำองุ่น น้ำแอปเปิ้ล ทั้งนี้เพื่อกลบรสชาติและทำให้เด็กรับประทานยานี้ได้ง่ายมากขึ้น 
- การใช้ยานี้เพื่อป้องกันการคลื่นไส้อาเจียนกับผู้ป่วยมะเร็งที่ต้องรับการทำเคมีบำบัด แพทย์มักจะใช้เป็นยารับประทานมากกว่าการใช้ยาฉีด ในความเห็นของตัวผู้เขียนบทความนี้เข้าใจว่ายารับประทานจะทำให้เกิดอาการข้างเคียงต่างๆของยานี้ได้ช้ากว่ายาฉีดจึงทำให้ร่างกายผู้ป่วยปรับตัวได้ดีกว่า 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโดลาซีตรอน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาโดลาซีตรอนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
การใช้ยาโดลาซีตรอนมักกระทำในสถานพยาบาลและมีตารางเวลาการใช้ยาซึ่งเป็นคำสั่งจากแพทย์ จึงถือเป็นเรื่องที่เป็นไปได้ยากที่จะเกิดเหตุการณ์ลืมรับประทานหรือลืมฉีดยานี้ให้กับผู้ป่วย 
 ///// โดลาซีตรอนมีผลไม่พึงประสงค์อย่างไร? ///// 
ยาโดลาซีตรอนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบการทำงานของอวัยวะต่างๆในร่างกายดังนี้เช่น 
- ผลต่อระบบประสาท: เช่น เกิดอาการปวดศีรษะ วิงเวียน การควบคุมการทรงตัวผิดปกติเช่น มีอาการเดินเซ 
- ผลต่อระบบทางเดินอาหาร: เช่น มีอาการท้องเสีย คลื่นไส้ ปวดท้อง ท้องผูก ท้องอืด เบื่ออาหาร 
- ผลต่อการทำงานของตับ: เช่น ตับทำงานผิดปกติ มีภาวะบิลิรูบินในเลือดสูง (Hyperbilirubine mia) มีอาการตัวเหลือง ระดับค่าเอนไซมการทำงานต่างๆของตับในเลือดสูงเช่น SGOT (Serum glutamic-oxaloacetic transaminase) และ SGPT (Serum glutamic-pyruvic transaminase) 
- ผลต่อระบบการทำงานของหัวใจ: เช่น มีค่า ECG เปลี่ยนไป เกิดความดันโลหิตต่ำ บวมตามปลายมือ-เท้า เจ็บหน้าอก มีภาวะกล้ามเนื้อหัวใจขาดเลือด หัวใจเต้นช้าหรือไม่ก็เร็ว หัวใจเต้นผิดจังหวะ ซึ่งหากเกิดอาการรุนแรงอาจทำให้ผู้ป่วยเสียชีวิตได้ 
- ผลต่อผิวหนัง: เช่น เพิ่มการขับเหงื่อทางผิวหนัง 
- ผลต่อตา: เช่น มีภาวะตาพร่า และตาแพ้แสงสว่างได้ง่าย 
- ผลต่อระบบเลือด: เช่น เกิดอาการโลหิตจาง ปัสสาวะมีโลหิตปน/ปัสสาวะเป็นเลือด มีภาวะเลือด ออกตามเนื้อเยื่อต่างๆ และมีเกล็ดเลือดต่ำ 
- ผลต่อกล้ามเนื้อ: เช่น ปวดกล้ามเนื้อและปวดข้อ 
- ผลต่อระบบการหายใจ: เช่น มีอาการหายใจลำบากด้วยเกิดภาวะหลอดลมเกร็งตัว 
- ผลต่อระบบทางเดินปัสสาวะ: เช่น ปัสสาวะมากหรือไม่ก็ปัสสาวะลำบาก/ปัสสาวะขัด 
- ผลต่อการทำงานของไต: เช่น เกิดภาวะไตวายเฉียบพลัน 
 ///// มีข้อควรระวังการใช้โดลาซีตรอนอย่างไร? ///// 
มีข้อควรระวังการใช้ยาโดลาซีตรอนเข่น 
- ห้ามใช้กับผู้ป่วยที่แพ้ยานี้ 
- ห้ามปรับขนาดรับประทานยานี้ด้วยตนเองควรต้องใช้ยานี้ตามคำสั่งแพทย์ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยาที่มีสภาพเปลี่ยนแปลงไปจากเดิม 
- รูปแบบยานี้ชนิดรับประทานมักใช้กับผู้ป่วยมะเร็งที่ต้องเข้ารับการทำเคมีบำบัดมากกว่าการใช้ยาฉีด 
- หากพบอาการแพ้ยานี้ต้องรีบแจ้งแพทย์พยาบาล/มาโรงพยาบาลทันที 
- ระวังการเกิดภาวะ Serotonin syndrome จากการใช้ยานี้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโดลาซีตรอนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// โดลาซีตรอนมีปฏิกิริยาระหว่างยากับยาตัวอื่นอย่างไร? ///// 
ยาโดลาซีตรอนมีปฏิกิริยาระหว่างยากับยาตัวอื่นเช่น 
- ห้ามใช้ยาโดลาซีตรอนร่วมกับยา Mequitazine (ยาแก้แพ้/ยาแก้คัน) ด้วยจะกระตุ้นให้เกิดภาวะหัวใจเต้นผิดจังหวะตามมา 
- หลีกเลี่ยงการใช้ยาโดลาซีตรอนร่วมกับยา Apomorphine ด้วยจะทำให้เกิดภาวะความดันโลหิตต่ำเกิดขึ้นได้ 
- การใช้ยาโดลาซีตรอนร่วมกับยา Tapentadol (ยาแก้ปวด) และ Tramadol อาจทำให้ฤทธิ์รักษาอาการปวดของ Tapentadol และ Tramadol ด้อยประสิทธิภาพลงไป กรณีที่จำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาโดลาซีตรอนอย่างไร? ///// 
สามารถเก็บยาโดลาซีตรอนชนิดรับประทานและชนิดยาฉีดในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โดลาซีตรอนมีชื่ออื่นอีกไหม? ผลิตจากบริษัทอะไรบ้าง? ///// 
ยาโดลาซีตรอนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Dolasetron  [2016,Feb20] 
http://www.drugs.com/cdi/dolasetron.html  [2016,Feb20] 
http://www.mims.com/India/drug/info/dolasetron/?type=full&amp;mtype=generic#Dosage  [2016,Feb20] 
http://www.accessdata.fda.gov/drugsatfda_docs/label/2013/020623s010lbl.pdf,020624s023lbl.pdf  [2016,Feb20] 
http://www.drugs.com/sfx/dolasetron-side-effects.html [2016,Feb20] 
http://www.drugs.com/ppa/dolasetron.html  [2016,Feb20]
