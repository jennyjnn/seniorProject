ไอแนมไรโนน (Inamrinone)
 ///// บทนำ ///// 
ยาไอแนมไรโนน(Inamrinone หรือ Inamrinone lactate) หรือจะเรียกว่ายาแอมไรโนน(Amrinone) เป็นยาในกลุ่มฟอสโฟไดเอสเทอเรส อินฮิบิเตอร์ (Phosphodiesterase inhibitor)  ทางคลินิกใช้ยานี้ในการรักษาโรคหัวใจล้มเหลวที่อาการอยู่ในระดับรุนแรง โดยแพทย์จะใช้ยาไอแนมไรโนนเพียงระยะเวาสั้นๆ  ด้วยรายงานทางคลินิกพบว่าการใช้ยาชนิดนี้เป็นเวลานานๆเป็นเหตุให้เกิดการทำงานของหัวใจผิดปกติ เช่น หัวใจเต้นเร็ว  การไหลเวียนเลือดล้มเหลว  กล้ามเนื้อหัวใจขาดเลือด  และอาจ กลับมาเกิดหัวใจล้มเหลวเฉียบพลันจนถึงขั้นเสียชีวิต 
ตัวยาไอแนมไรโนนมีรูปแบบเภสัชภัณฑ์เป็นยาฉีด  การให้ยานี้กับผู้ป่วยในช่วงเริ่มต้น ต้องฉีดยานี้เข้าหลอดเลือดดำโดยตรง เพื่อให้ยานี้ออกฤทธิ์เร็ว เพื่อช่วยเหลือผู้ป่วยในภาวะหัวใจวาย/หัวใจล้มเหลวได้อย่างรวดเร็ว  จากนั้นจึงเปลี่ยนมาให้ยานี้แบบหยดยาเข้าหลอดเลือดดำเพื่อคงระดับยานี้ในเลือดในการรักษา และไม่ควรใช้ยานี้ต่อเนื่องนานเกิน 48 ชั่วโมง 
ข้อห้ามในการเตรียมยาไอแนมไรโนนก่อนฉีดให้ผู้ป่วยที่บุคลากรทางการแพทย์ต้องระวังเป็นพิเศษคือ ห้ามผสมยานี้กับน้ำเกลือที่มีน้ำตาลกลูโคส(Glucose) หรือมียา Furosemide เป็นส่วนประกอบ  ด้วยจะทำให้เกิดการตกตะกอนของยาไอแนมไรโนน จนสูญเสียคุณสมบัติของการรักษาไป 
ขณะที่ยาไอแนมไรโนนในกระแสเลือดเริ่มออกฤทธิ์ ตัวยานี้บางส่วนจะถูกตับทำลายและเปลี่ยนแปลงโครงสร้างทางเคมี  ยาไอแนมไรโนนจะอยู่ในร่างกายได้นาน 5–8 ชั่วโมง ก่อนที่จะถูกขับออกจากกระแสเลือดและผ่านทิ้งไปกับปัสสาวะและตัวยาบางส่วนจะถูกขับทิ้งไปกับอุจจาระ 
ยาไอแนมไรโนนจะออกฤทธิ์ทำให้หัวใจสูบฉีดปริมาณเลือดออกไปเลี้ยงร่างกายได้มากขึ้น และยังช่วยลดความดันภายในหัวใจห้องล่างซ้ายเป็นผลให้การทำงานของหัวใจดียิ่งขึ้น  การออกฤทธิ์ของตัวยานี้ไม่ทำให้อัตราการเต้นของหัวใจรวมถึงความดันโลหิตของผู้ป่วยเพิ่มขึ้น 
สำหรับอาการข้างเคียง(ผลข้างเคียง)ของยาไอแนมไรโนนที่โดดเด่น คือ ทำให้เกิดภาวะเกล็ดเลือดต่ำ โดยมีความสัมพันธ์กับระยะเวลาที่ร่างกายได้รับการฉีดยาไอแนมไรโนน  นอกจากนั้น ผู้ป่วยอาจได้รับอาการข้างเคียงจากยาไอแนมไรโนน อย่างเช่น มีภาวะคลื่นไส้  ท้องเสีย  เกิดพิษ(ผลข้างเคียงรุนแรง)ต่อตับ และเกิดหัวใจเต้นผิดจังหวะ 
ข้อห้ามสำหรับผู้ป่วยซึ่งมีโรคประจำตัวบางอย่างที่ไม่เหมาะต่อการให้ยาไอแนมไรโนน คือ ผู้ที่มีภาวะลิ้นหัวใจเอออร์ติค(ลิ้นหัวใจที่อยู่ระหว่างท่อหลอดเลือดแดงเอออร์ตากับหัวใจห้องล่างซ้าย)ตีบ หรือป่วยด้วยภาวะกล้ามเนื้อหัวใจหนา (Hypertropic cardiomyopathy) รวมถึงผู้ที่มีประวัติแพ้ยาชนิดนี้ 
ในต่างประเทศ เราจะพบเห็นการใช้ยาไอแนมไรโนนในสถานพยาบาลเท่านั้นและยานี้ถูกจัดจำหน่ายภายใต้ยาชื่อการค้าว่า “Inocor” 
 
 ///// ไอแนมไรโนนมีสรรพคุณ(คุณสมบัติ)อย่างไร? ///// 
ยาไอแนมไรโนนมีสรรพคุณ/ข้อบ่งใช้ เช่น 
- บำบัดรักษาอาการหัวใจล้มเหลว 
 
 ///// ไอแนมไรโนนมีกลไกการออกฤทธิ์อย่างไร? ///// 
ยาไอแนมไรโนนมีกลไกการออกฤทธิ์โดย ตัวยาจะยับยั้งการทำงานของเอนไซม์ในเนื้อเยื่อผนังหลอดเลือด ที่ชื่อ Phosphodiesterase เป็นผลให้หลอดเลือดเกิดการขยายตัว และทำให้ปริมาณสารประเภท Cyclic adenosine monophosphate (cAMP,สารที่เป็นตัวส่งสัญญาณการทำงานของเซลล์ต่างๆ)มีปริมาณมากขึ้น  การเพิ่มขึ้นของ cAMP นี่เองที่ทำให้กล้ามเนื้อหัวใจมีแรงบีบตัวมากขึ้น จนทำให้มีปริมาณเลือดไปหล่อเลี้ยงอวัยวะต่างๆของร่างกายเป็นปกติ 
 
 ///// ไอแนมไรโนนมีรูปแบบการจัดจำหน่ายอย่างไร? ///// 
ยาไอแนมไรโนนมีรูปแบบการจัดจำหน่าย เช่น 
- ยาฉีดที่มีส่วนประกอบของตัวยา Inamrinone ขนาด 100 มิลลิกรัม/20 มิลลิลิตร 
 
 ///// ไอแนมไรโนนมีขนาดการบริหารยาอย่างไร? ///// 
ยาไอแนมไรโนน มีขนาดการบริหารยา/ใช้ยา เช่น 
- ผู้ใหญ่: เริ่มต้นฉีดยาเข้าหลอดเลือดดำ 0.75 มิลลิกรัม/น้ำหนักตัว 1 กิโลกรัม 
โดยฉีดเข้าหลอดเลือดฯให้ผู้ป่วยอย่างช้าๆภายใน 2–3 นาที หากจำเป็นหลังจากผู้ป่วยได้รับยาครั้งแรกไปแล้ว 30 นาที แพทย์อาจให้ยาซ้ำอีกครั้ง สำหรับขนาดยาที่ให้ผู้ป่วยเพื่อคงระดับการรักษาให้หยดยาเข้าหลอดเลือดฯในอัตรา 0.005–0.010 มิลลิกรัม/น้ำหนักตัว 1 กิโลกรัม/นาที โดยขนาดการใช้ยานี้สูงสุดต้องไม่เกิน 10 มิลลิกรัม/น้ำหนักตัว 1 กิโลกรัม/วัน 
- เด็ก: ขนาดการใช้ยานี้ในเด็กจะขึ้นกับ อายุ และน้ำหนักตัวของเด็ก ซึ่งจะอยู่ในดุลพินิจของแพทย์เป็นกรณีๆไป 
อนึ่ง: 
- การเตรียมยาไอแนมไรโนนเพื่อหยดเข้าหลอดเลือดฯ ให้เจือจางยากับสารละลายโซเดียมคลอไรด์(Sodium chloride solution)เข้มข้น 0.45 หรือ 0.90% โดยใช้สัดส่วนตามคำแนะนำในเอกสารกำกับยา 
- ห้ามผสมยานี้ลงในน้ำเกลือที่มีกลูโคส หรือเดร็กโทรส (Dextrose) หรือยาฟูโรซีไมด์ เป็นองค์ประกอบ ด้วยจะเกิดการรวมตัวของตัวยาต่างๆ และทำให้มีการตกตะกอนของยาต่างๆตามมา 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา ไอแนมไรโนน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคตับ  โรคไต   โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาไอแนมไรโนน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก  และเข้าสู่ทารกจนก่อให้เกิดผลข้างเคียงได้ 
 ///// ไอแนมไรโนนมีผลไม่พึงประสงค์อย่างไร? ///// 
ยาไอแนมไรโนนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  มีอาการปวดท้อง   เบื่ออาหาร   ท้องเสีย  คลื่นไส้ อาเจียน 
- ผลต่อระบบประสาท:  เช่น  ปวดศีรษะ   วิงเวียน   ความรู้สึกสัมผัสเพี้ยน 
- ผลต่อระบบทางเดินหายใจ:  เช่น เกิดโรคติดเชื้อทางเดินหายใจได้ง่าย 
- ผลต่อผิวหนัง:  เช่น  ผิวแห้ง   เล็บมีสีเหลือง 
- ผลต่อระบบเลือด:  เช่น  มีภาวะเกล็ดเลือดต่ำ 
- ผลต่อตับ:  เช่น ค่าเอนไซม์การทำงานของตับในเลือดสูงขึ้น   ค่าบิลิรูบินในเลือดสูง 
- ผลต่อระบบหัวใจและหลอดเลือด:  เช่น  ความดันโลหิตต่ำ   หัวใจเต้นผิดจังหวะ  
หัวใจล้มเหลว   เจ็บหน้าอก 
 
 ///// มีข้อควรระวังการใช้ไอแนมไรโนนอย่างไร? ///// 
มีข้อควรระวังการใช้ยาไอแนมไรโนน เช่น 
- ห้ามใช้กับผู้ที่แพ้ยานี้ 
- ห้ามใช้ยาที่มีสภาพเปลี่ยนไปจากเดิม เช่น มีเศษผงปนในตัวยา 
- ห้ามผสมตัวยาไอแนมไรโนนร่วมกับน้ำเกลือที่มีส่วนประกอบน้ำตาลกลูโคสหรือเดร็กโทส หรือตัวยา Furosemide 
- ไม่ควรใช้ยานี้นานต่อเนื่องมากกว่า 2 วัน 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไอแนมไรโนนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไอแนมไรโนนมีปฏิกิริยาระหว่างยากับยาตัวอื่นอย่างไร? ///// 
ยาไอแนมไรโนนมีปฏิกิริยาระหว่างยากับยาตัวอื่น เช่น 
- ห้ามใช้ยาไอแนมไรโนนร่วมกับยาTizanidine  เพราะจะทำให้เกิดความดันโลหิตต่ำตามมา 
- ห้ามใช้ยาไอแนมไรโนนร่วมกับยา Anagrelide  ด้วยจะทำให้หัวใจเต้นผิดปกติ  ความดันโลหิตลดลง  อัตราการเต้นของหัวใจสูงขึ้น และเกิดภาวะหัวใจล้มเหลวตามมา 
- หลีกเลี่ยงการใช้ยาไอแนมไรโนนร่วมกับยา Diatrizoate(สารทึบแสง)  อาจส่งผลให้อัตราการเต้นของหัวใจผิดปกติ  และทำให้มีอาการอ่อนเพลีย  กรณีต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาไอแนมไรโนนร่วมกับยา Furazolidone  ด้วยจะทำให้มีอาการ
ปวดศีรษะ  วิงเวียน  และเป็นลมตามมา 
 
 ///// ควรเก็บรักษาไอแนมไรโนนอย่างไร? ///// 
ควรเก็บยาไอแนมไรโนน ภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งตู้เย็น	เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กละสัตว์เลี้ยง 
 
 ///// ไอแนมไรโนนมีชื่ออื่นอีกไหม? ผลิตจากบริษัทอะไรบ้าง? ///// 
ยาไอแนมไรโนน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Cardiotone 
 ///// บรรณานุกรม ///// 
https://www.drugs.com/monograph/inamrinone-lactate.html[2017,Sept23] 
https://www.drugs.com/drug-interactions/inamrinone-index.html?filter=2[2017,Sept23] 
https://en.wikipedia.org/wiki/Amrinone[2017,Sept23] 
http://www.mims.com/thailand/drug/info/amrinone/?type=brief&amp;mtype=generic[2017,Sept23] 
https://web.archive.org/web/20081003235147/http://www.usp.org/hqi/practitionerPrograms/newsletters/qualityReview/qr732000-03-01.html[2017,Sept23] 
https://www.drugbank.ca/drugs/DB01427[2017,Sept23] 
http://www.express-buy.co/_-p-1131.html[2017,Sept23]
