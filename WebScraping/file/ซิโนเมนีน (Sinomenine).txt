ซิโนเมนีน (Sinomenine)
 ///// บทนำ ///// 
ยาซิโนเมนีน (Sinomenine) เป็นสารประกอบประเภทอัลคาลอยด์ (Alkaloid, สารประกอบในธรรมชาติที่พบในสิ่งมีชีวิตหลายชนิดเช่น พืช สัตว์ เชื้อรา และแบคทีเรีย) พบในพืชตระกูล Sinomenium acutum ซึ่งพบมากในประเทศญี่ปุ่นและจีน ประเทศเหล่านี้มักจะจำหน่ายซิโนเมนีนในรูปของยาสมุนไพร โดยนำมารักษาอาการของโรคข้อรูมาตอยด์และข้ออักเสบ/ข้อเสื่อม เฉพาะประเทศจีนมีการใช้ซิโนเมนีนเป็นเวลายาวนานกว่า 2,000 ปี การออกฤทธิ์ใกล้เคียงกับสารในกลุ่มฝื่น (Opioids) 
กลไกการออกฤทธิ์ที่เด่นของยาซิโนเมนีนเห็นจะได้แก่ การทำให้ร่างกายหลั่งสารฮิสตามีน (Histamine) และยับยั้งการสังเคราะห์สารที่เกี่ยวข้องกับการอักเสบเช่น Prostaglandin, Leuko triene และ Nitric oxide อาจกล่าวโดยรวมได้ว่า ผลิตภัณฑ์ซิโนเมนีนมีใช้แพร่หลายเฉพาะบางประเทศในแถบเอเชีย และถือเป็นอีกทางเลือกหนึ่งของการบำบัดรักษาอาการโรคช้อรูมาตอยด์ 
 ///// ซิโนเมนีนมีสรรพคุณ (คุณสมบัติ) อย่างไร? ///// 
ยาซิโนเมนีนมีสรรพคุณรักษาอาการโรคข้อรูมาตอยด์และข้ออักเสบ/ข้อเสื่อม 
 ///// ซิโนเมนีนมีกลไกการออกฤทธิ์อย่างไร? ///// 
กลไกการออกฤทธิ์ของยาซิโนเมนีนคือ ตัวยาจะออกฤทธิ์ยับยั้งการสร้างสารเกี่ยวข้องกับการอักเสบต่างๆเช่น Prostaglandin, Leukotriene และ Nitric oxide และมีกระบวนการเคมีอื่นๆติดตามมาร่วมด้วยจึงส่งผลให้เกิดฤทธิ์การระงับปวดของยานี้ 
 ///// ซิโนเมนีนมีรูปแบบการจัดจำหน่ายอย่างไร? ///// 
รูปแบบผลิตภัณฑ์ของยาซิโนเมนีนเท่าที่พบเห็น จะเป็นการผลิตในประเทศจีน ยังไม่มีการผลิตในไทย และยังไม่แน่ชัดว่าได้ผ่านการรับรองความปลอดภัยจาก อย. (สำนักงานคณะกรรมการอาหารและยา) หรือไม่ ซึ่งรูปแบบที่ผลิตในประเทศจีนเช่น 
- พลาสเตอร์ปิดผิวหนัง 
- ชนิดเม็ดสำหรับรับประทาน 
 ///// ซิโนเมนีนมีขนาดรับประทานอย่างไร? ///// 
สามารถตรวจสอบรายละเอียดการรับประทานหรือการใช้ยาซิโนเมนีนจากเอกสารกำกับยา/ฉลากยาที่กำกับมากับตัวผลิตภัณฑ์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาซิโนเมนีน ผู้ป่วยควรแจ้งแพทย์/พยาบาลและเภสัชกรดังนี้ 	- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาซิโนเมนีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภท สามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทาน/ใช้ยาซิโมเมนีนสามารถรับประทาน/ใช้ยาเมื่อนึกขึ้นได้ ถ้าเวลาใกล้เคียงกับการรับประทาน/ใช้ยาในมื้อถัดไป ไม่จำเป็นต้องเพิ่มปริมาณการรับประทาน/การใช้ยาเป็น 2 เท่า 
 ///// ซิโนเมนีนมีผลไม่พึงประสงค์อย่างไร? ///// 
จากการศึกษาด้านผลไม่พึงประสงค์ (ผลข้างเคียง/อาการข้างเคียง) ในห้องทดลองพบว่า ยาซิโนเมนีนสามารถกระตุ้นให้เกิดการชัก มีผื่นคัน ปากและตาบวม 
 ///// มีข้อควรระวังการใช้ซิโนเมนีนอย่างไร? ///// 
มีข้อควรระวังการใช้ซิโนเมนีนดังนี้เช่น 
- ห้ามใช้กับผู้ที่แพ้ยา/แพ้ผลิตภัณฑ์ยาซิโนเมนีน 
- ระวังการใช้ยานี้กับผู้ที่เป็นแผลในกระเพาะอาหาร ด้วยยาซิโนเมนีนมีฤทธิ์กระตุ้นการหลั่งกรดของกระเพาะอาหาร 
- หากพบอาการแน่นหน้าอก หายใจไม่ออก/หายใจลำบาก มีผื่นขึ้นทั้งตัว หรือเกิดความผิดปกติต่อร่างกายหลังใช้ผลิตภัณฑ์/ยาซิโนเมนีน ให้หยุดการใช้แล้วรีบไปพบแพทย์/ไปโรงพยาบาลทันที 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด ยาแผนโบราณทุกชนิด (รวมยาซิโนเมนีนด้วย) และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ซิโนเมนีนมีปฏิกิริยาระหว่างยากับยาตัวอื่นอย่างไร? ///// 
ยาซิโนเมนีนมีปฏิกิริยาระหว่างยากับยาตัวอื่นได้เช่น การใช้ยาซิโนเมนีนร่วมกับยา Methotre xate มีรายงานว่า อาจส่งผลให้การรักษาโรคข้อรูมาตอยด์มีประสิทธิภาพมากขึ้น ทั้งช่วยลดอาการข้างเคียงของยา Methotrexate และยังลดกระบวนการทางเคมีที่คอยเปลี่ยนแปลงมวลของกระดูกอีกด้วย แต่ประการสำคัญ การใช้ยาร่วมกันจะต้องเป็นไปตามคำสั่งแพทย์เท่านั้น 
 ///// ควรเก็บรักษาซิโนเมนีนอย่างไร? ///// 
ควรเก็บยาซิโนเมนีนในช่วงอุณหภูมิที่ระบุในเอกสารกำกับยาที่มากับผลิตภัณฑ์ ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ซิโนเมนีนมีชื่ออื่นอีกไหม? ผลิตจากบริษัทอะไรบ้าง? ///// 
ปัจจุบันยังไม่มีการผลิตยาซิโนเมนีนในประเทศไทย และยังไม่มีข้อมูลที่แน่นอนว่าได้ขึ้นทะเบียนด้านความปลอดภัยจาก อย. แล้ว ซึ่งตัวยาที่ผลิตในจีนเช่น 
- Sinomenine hydrochorolide tablet (ซิโนเมนีน ไฮโดรคลอโรไลด์ แทปเบลท)/ยารับประทาน ผลิตจากบริษัทในจีนชื่อ Xi’an Lijun Pharmaceutical co. Ltd 
- Sinomenine transdermal patch (ซิโนเมนีน ทรานสเดอร์มอล แพท)/ยาแปะผิวหนัง ผลิตจากบริษัทในจีนชื่อ Tongji medical center (China) 
 ///// บรรณานุกรม ///// 
1 http://en.wikipedia.org/wiki/Sinomenine [2015,March7]
	2 http://www.ncbi.nlm.nih.gov/pubmed/61710 [2015,March7] 
	3 http://www.nutra-max.com/pro_info.aspx?ProductsID=2549&amp;ProductsCateID=392&amp;CateID=392&amp;ProductsOrder=12243 [2015,March7]
	4 http://lijun.en-cphi.cn/sell/id-13207.shtml [2015,March7]
	5 http://worldwidescience.org/topicpages/s/sinomenine+transdermal+patch.html [2015,March7]
	6 http://203.156.214.156/sjlcyw/EN/abstract/abstract455.shtml [2015,March7]
	7 http://www.ncbi.nlm.nih.gov/pubmed/61710 [2015,March7]
	8 http://www.researchgate.net/publication/23394470_Development_and_evaluation_of_the_Sinomenine_transdermal_patch [2015,March7]
	9 http://worldwidescience.org/topicpages/s/sinomenine+transdermal+patch.html [2015,March7]
