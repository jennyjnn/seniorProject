ดรอกซีโดปา (Droxidopa)
 ///// บทนำ ///// 
ยาดรอกซีโดปา (Droxidopa) เป็นกรดอะมิโนสังเคราะห์ที่ร่างกายสามารถใช้เป็นสารตั้งต้น     เพื่อผลิตสารสื่อประสาทเช่น Norepinephrine และ Epinephrine ทางคลินิกนำมาเป็นยารักษาอาการความดันโลหิตต่ำจากระบบประสาทอัตโนมัติทำงานผิดปกติ (Neurogenic orthostatic hypo tension) ที่พบได้ในผู้ป่วยโรคพาร์กินสัน 
ยาดรอกซีโดปาถูกพัฒนาโดยบริษัทยา Sumitomo pharmaceuticals และเริ่มใช้ในประเทศญี่ปุ่น รูปแบบยาแผนปัจจุบันของยานี้จะเป็นยาชนิดรับประทาน โดยตัวยาสามารถดูดซึมจากระบบทางเดินอาหารและกระจายเข้าสู่ร่างกายได้ประมาณ 90% จากนั้นยาบางส่วนจะเข้าสู่สมองและทำหน้าที่ออกฤทธิ์ในการรักษา ตับจะเป็นอวัยวะที่คอยเปลี่ยนแปลงและทำลายโครงสร้างของยานี้อย่างต่อเนื่อง ร่างกายต้องใช้เวลาประมาณ 1.5 ชั่วโมงในการกำจัดปริมาณยา 50% ออกจากกระแสเลือดโดยผ่านทิ้งไปกับปัสสาวะ 
มีข้อพึงระวังบางประการที่แพทย์มักจะนำมาประกอบการพิจารณาก่อนจ่ายยาดรอกซีโดปาเช่น 
- ผู้ป่วยเคยมีประวัติแพ้ยานี้หรือไม่ 
- ยานี้เหมาะกับอาการความดันโลหิตต่ำ ห้ามนำมาใช้กับผู้ป่วยความดันโลหิตสูง 
- หากเป็นสตรีอยู่ในภาวะตั้งครรภ์หรืออยู่ในภาวะให้นมบุตรหรือไม่ 
- มีการรับประทานยาอื่นใดอยู่ก่อนหรือไม่ 
- มีโรคประจำตัวอะไรอยู่บ้างเช่น โรคหัวใจล้มเหลว หัวใจเต้นผิดจังหวะ 
ทั้งนี้หลังการสั่งจ่ายยาดรอกซีโดปา ผู้ป่วยจะต้องปฏิบัติตามคำแนะนำการใช้ยาของแพทย์อย่างเคร่งครัดอาทิเช่น 
- รับประทานยานี้ให้ตรงเวลา และไม่ปรับเปลี่ยนการรับประทานหรือหยุดการใช้ยานี้ด้วยตนเอง 
- ห้ามบดเคี้ยวยานี้ก่อนรับประทาน ให้กลืนยาพร้อมน้ำเปล่าในปริมาณที่เหมาะสม 
- ควรรับประทานยานี้ในมื้ออาหารสุดท้ายช่วงเย็นเป็นเวลามากกว่า 3 ชั่วโมงก่อนเข้านอนทั้งนี้เพื่อหลีกเลี่ยงภาวะความดันโลหิตสูงเกินไปเมื่ออยู่ในท่านอนหงาย (Supine hypertension) ขณะนอน 
- หากอาการไม่ดีขึ้นหลังการรับประทานยาอย่างถูกต้องเหมาะสมแล้ว ควรต้องกลับมาปรึกษาแพทย์/มาโรงพยาบาลเพื่อแพทย์พิจารณาปรับแนวทางการรักษา 
- มีบางกรณีที่ผู้ป่วยแพ้สีในส่วนประกอบของเปลือกแคปซูลที่บรรจุยานี้ ให้ผู้ป่วยหยุดการใช้ยานี้ทันทีแล้วกลับมาพบแพทย์/มาโรงพยาบาลเพื่อแพทย์พิจารณาปรับเปลี่ยนยา 
อย่างไรก็ตามระหว่างการใช้ยาดรอกซีโดปา ผู้ป่วยควรหมั่นตรวจสอบความดันโลหิตควบคู่กันไปอย่างสม่ำเสมอตามคำแนะนำของแพทย์และพยาบาล ทั้งนี้เพื่อป้องกันการเกิดอาการความดันโลหิตสูงที่อาจเกิดขึ้นโดยกลไกการออกฤทธิ์ของยานี้ 
 ///// ดรอกซีโดปามีสรรพคุณ (คุณสมบัติ) อย่างไร? ///// 
ยาดรอกซีโดปามีสรรพคุณ/ข้อบ่งใช้เพื่อรักษาความดันโลหิตต่ำ 
 ///// ดรอกซีโดปามีกลไกการออกฤทธิ์อย่างไร? ///// 
กลไกการออกฤทธิ์ของยาดรอกซีโดปาคือ เมื่อตัวยาเข้าสู่กระแสเลือดจะเกิดการกระจายตัวไปตามส่วนต่างๆของร่างกายและสมอง จากนั้นจะเกิดการเปลี่ยนโครงสร้างของยานี้โดยเอนไซม์ที่มีชื่อว่า Aromatic L-amino acid decarboxylase ทำให้ยาดรอกซีโดปาเปลี่ยนเป็นสารสื่อประสาท Norepinephrine และ Epinephrine ส่งผลให้เกิดการหดตัวของหลอดเลือดเป็นผลให้ความดันโลหิตที่ต่ำกลับสูงขึ้นจนเข้าสู่ภาวะปกติ 
 ///// ดรอกซีโดปามีรูปแบบการจัดจำหน่ายอย่างไร? ///// 
ยาดรอกซีโดปามีรูปแบบการจัดจำหน่ายเป็นยาแคปซูลชนิดรับประทาน ขนาด 100, 200 และ 300 มิลลิกรัม/แคปซูล 
 ///// ดรอกซีโดปามีขนาดรับประทานอย่างไร? ///// 
ยาดรอกซีโดปามีขนาดรับประทานเช่น 
- ผู้ใหญ่อายุตั้งแต่ 18 ปีขึ้นไป: รับประทานยาเริ่มต้นครั้งละ 100 มิลลิกรัมวันละ 3 ครั้ง หลัง จากการใช้ยาไปแล้ว 1 - 2 วันแพทย์อาจปรับขนาดรับประทานเพิ่มอีก 100 มิลลิกรัมในแต่ละมื้อของการรับประทานตามการตอบสนองต่อการใช้ยาของผู้ป่วย โดยขนาดรับประทานสูงสุดไม่เกินวันละ 1,800 มิลลิกรัม/วัน 
- เด็กและผู้อายุต่ำกว่า 18 ปี: ยังไม่มีการศึกษาชัดเจนถึงประสิทธิภาพและผลข้างเคียงของยานี้ในผู้ป่วยกลุ่มอายุนี้ การใช้ยานี้ในผู้ป่วยกลุ่มนี้จึงอยู่ในดุลพินิจของแพทย์ผู้รักษาเป็นกรณีๆไป 
*อนึ่ง: สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาดรอกซีโดปา ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาดรอกซีโดปาอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาดรอกซีโดปาสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาดรอกซีโดปาให้ตรงเวลา 
 ///// ดรอกซีโดปามีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง/อาการข้างเคียง) จากการใช้ยาดรอกซีโดปาอาจจะเกิดขึ้นหรือไม่ก็ได้ทั้งนี้ขึ้นกับการตอบสนองของร่างกายในผู้ป่วยแต่ละบุคคลซึ่งมีความแตกต่างกันออกไป 
สำหรับอาการข้างเคียงของยาดรอกซีโดปาที่พบได้บ่อยเช่น ปวดกระเพาะปัสสาวะ ปัสสาวะขุ่นหรือคล้ายกับมีเลือดปน ขณะปัสสาวะมีอาการแสบ-ขัด ตาพร่า วิงเวียน เป็นลม ปวดหลัง กระสับกระส่าย ชีพจรเต้นเร็วหรือไม่ก็ช้า 
 ///// มีข้อควรระวังการใช้ดรอกซีโดปาอย่างไร? ///// 
มีข้อควรระวังการใช้ยาดรอกซีโดปาเช่น 
- ห้ามใช้กับผู้ที่แพ้ยานี้หรือแพ้ส่วนประกอบของยานี้ 
- ห้ามใช้ยานี้กับผู้ที่มีอายุต่ำกว่า 18 ปี 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตรโดยไม่ได้รับคำสั่งแพทย์ 
- ห้ามใช้ยานี้กับผู้ที่มีภาวะความดันโลหิตสูง 
- ห้ามปรับขนาดการรับประทานด้วยตนเอง 
- ระวังการใช้ยานี้กับผู้ป่วยโรคหัวใจเช่น หัวใจล้มเหลว หัวใจเต้นผิดจังหวะ หรือผู้ที่มีภาวะเลือดไปเลี้ยงหัวใจไม่เพียงพอ 
- หยุดการใช้ยานี้ทันทีหากพบอาการแพ้ยาแล้วรีบนำผู้ป่วยส่งโรงพยาบาลทันที/ฉุกเฉิน 
- หมั่นตรวจสอบความดันโลหิตให้อยู่ในช่วงปกติอย่างสม่ำเสมอตามแพทย์พยาบาลแนะนำ หากพบความดันโลหิตสูงหรือความดันโลหิตต่ำผิดปกติ ให้รีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- มาโรงพยาบาลตามแพทย์นัดทุกครั้ง 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาดรอกซีโดปาด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและ ให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ดรอกซีโดปามีปฏิกิริยาระหว่างยากับยาตัวอื่นอย่างไร? ///// 
ยาดรอกซีโดปามีปฏิกิริยาระหว่างยากับยาตัวอื่นเช่น 
- การใช้ยาดรอกซีโดปาร่วมกับยา Ephedrine, Phenylephrine, Pseudoepheprine, Phenyl propanolamine อาจเกิดความเสี่ยงของความดันโลหิตสูง หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาดรอกซีโดปาร่วมกับยา Carbidopa อาจทำให้ประสิทธิภาพการรักษาของยาดรอกซีโดปาด้อยลงไป กรณีที่ต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาดรอกซีโดปาอย่างไร? ///// 
ควรเก็บยาดรอกซีโดปาในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ดรอกซีโดปามีชื่ออื่นอีกไหม? ผลิตจากบริษัทอะไรบ้าง? ///// 
ยาดรอกซีโดปาที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/monograph/droxidopa.html  [2015,Nov7] 
https://en.wikipedia.org/wiki/Droxidopa  [2015,Nov7] 
http://www.accessdata.fda.gov/drugsatfda_docs/label/2014/203202lbl.pdf   [2015,Nov7] 
http://medlibrary.org/lib/rx/meds/northera/  [2015,Nov7] 
http://www.drugs.com/drug-interactions/droxidopa-index.html?filter=2&amp;generic_only=   [2015,Nov7]
