อินเตอร์เฟอรอน แอลฟา-ทูบี (Interferon alpha-2b)
 ///// บทนำ ///// 
ยาอินเตอร์เฟอรอน แอลฟา-ทูบี(Interferon alpha-2b หรือ Human interferon alpha-2b) เป็นยาอินเตอร์เฟอรอนที่ผลิตได้จากโปรตีนของมนุษย์  ทางคลินิกนำมาใช้รักษาอาการโรคไวรัสตับอักเสบ ซี และไวรัสตับอักเสบ บี  รวมถึงโรคมะเร็งต่างๆ เช่น มะเร็งเม็ดเลือดขาวประเภท Hairy cell leukemia, Myelogenous leukemia และมะเร็งผิวหนังเมลาโนมา(Malignant melanoma) 
ปัจจุบันนักวิทยาศาสตร์ได้พยายามพัฒนายาในกลุ่มยาอินเตอร์เฟอรอนแอลฟา-ทูบี โดยนำ Polyethylene glycol (สารประกอบเคมีที่มีคุณสมบัติหลากหลายที่ทำมาใช้ช่วยเสริมคุณสมบัติผลิตภัณฑ์ยาต่างๆ)มาเชื่อมต่อกับโมเลกุลของยาอินเตอร์เฟอรอน แอลฟา-ทูบี  ทำให้ได้ตัวยาอินเตอร์เฟอรอนที่มีโมเลกุลใหญ่ขึ้น ที่สามารถอยู่ในร่างกายได้ยาวนานขึ้น ส่งผลให้ลดความถี่ในการฉีดยาอินเตอร์เฟอรอน แอลฟา-ทูบีที่ได้รับการพัฒนานี้ลงเหลือสัปดาห์ละ1ครั้ง  และเรียกเภสัชตำรับของอินเตอร์เฟอรอน แอลฟา-ทูบี ที่ได้รับการปรับปรุงว่า “เพกิเลต อินเตอร์เฟอรอน แอลฟา-ทูบี (Pegylated interferon alpha-2b)” 
ทั่วไป ก่อนการตัดสินใจรักษาด้วยอินเตอร์เฟอรอน แอลฟา-ทูบี แพทย์จะชี้แจงให้ผู้ป่วยทราบถึงผลดี-ผลเสีย  การปฏิบัติตัวเพื่อรับการรักษาด้วยยาอินเตอร์เฟอรอนชนิดนี้  หากผู้ป่วยตกลงรับการรักษา แพทย์จะทำการนัดหมายการใช้ยาอินเตอร์เฟอรอน แอลฟา-ทูบี   และเฝ้าติดตามผลการรักษา ตลอดจนอาการข้างเคียงต่างๆ/ ผลกระทบที่มีโอกาสเกิดขึ้นได้ อาทิเช่น 
- เกิดภาวะภูมิต้านทานตนเอง อย่างเช่น  โรคข้อรูมาตอยด์   ภาวะกล้ามเนื้อลายสลาย 
- เกิดภาวะลิ่มเลือดอุดกั้นในปอด(สิ่งหลุดอุดหลอดเลือดปอด)    หลอดเลือดดำอักเสบ 
- การทำงานของไขกระดูกผิดปกติ 
- เกิดอาการลำไส้ใหญ่อักเสบ 
- เกิดอาการซึมเศร้า หรือมีภาวะทางจิตประสาท 
- มีอาการของโรคเบาหวาน หรือเกิดภาวะเบาหวานขึ้นตา 
- มีอาการของหัวใจล้มเหลว   หัวใจเต้นผิดจังหวะ   ความดันโลหิตต่ำ 
- ระดับไขมันไตรกลีเซอไรด์ในเลือดสูงขึ้น 
- เกิดภาวะไตทำงานผิดปกติ 
- ต่อมไทรอยด์ทำงานผิดปกติ 
ทั้งนี้ ผู้ป่วยจะได้รับคำแนะนำจาก แพทย์ พยาบาล เภสัชกร เพื่อปฏิบัติตัวได้ถูกต้องหากพบอาการผิดปกติของร่างกายดังกล่าวมาข้างต้น 
คณะกรรมการอาหารและยาของไทยได้กำหนดให้ตัวยาอินเตอร์เฟอรอน แอลฟา-ทูบี เป็นยาอันตราย  การใช้ยาชนิดนี้ต้องอยู่ภายใต้การดูแลของแพทย์แต่ผู้เดียว และสามารถพบเห็นการจำหน่ายยาอินเตอร์เฟอรอนชนิดนี้ภายใต้ชื่อการค้าว่า Bioferon 
 
 ///// อินเตอร์เฟอรอน แอลฟา-ทูบีมีสรรพคุณ(คุณสมบัติ)อย่างไร? ///// 
ยาอินเตอร์เฟอรอน แอลฟา-ทูบี มีสรรพคุณ/ข้อบ่งใช้ เช่น 
- รักษาโรคไวรัสตับอักเสบ ซี หรือ ไวรัสตับอักเสบ บี แบบเรื้อรัง 
- รักษาโรคมะเร็งต่างๆดังนี้เช่น   Hairy cell leukemia , Malignant melanoma, Follicular lymphoma , Kaposi's sarcoma 
 
 ///// อินเตอร์เฟอรอน แอลฟา-ทูบีมีกลไกการออกฤทธิ์อย่างไร? ///// 
ยาอินเตอร์เฟอรอน แอลฟา-ทูบี มีกลไกการออกฤทธิ์โดย ตัวยาจะเข้าจับกับเซลล์ในร่างกาย  จากนั้นจะกระตุ้นให้เซลล์ร่างกายสร้างเอนไซม์ที่มีความจำเพาะเจาะจงต่อสายพันธุ์ไวรัสตับอักเสบ ซี และ ไวรัสตับอักเสบ บี   เมื่อไวรัสเข้ามาในเซลล์ เอนไซม์ที่มีความจำเพาะเจาะจงดังกล่าวจะเข้าก่อกวนกรดนิวคลีอิก(Nucleic acid, สารสำคัญในการสร้างสารพันธุกรรมของเซลล์ เช่น DNA)ของไวรัสให้ทำงานน้อยลง ส่งผลยับยั้งการสังเคราะห์โปรตีนของไวรัส ทำให้ไวรัสหยุดการเจริญเติบโตและไม่สามารถจำลองไวรัสรุ่นใหม่ขึ้นมาได้ 
นอกจากนี้ยาอินเตอร์เฟอรอน แอลฟา-ทูบี ยังช่วยกระตุ้นให้เซลล์เม็ดเลือดขาวชนิดต่างๆที่เป็นองค์ประกอบสำคัญของระบบภูมิคุ้มกัน/ระบบภูมิคุ้มกันต้านทานโรคของร่างกายเข้าเล่นงานเซลล์เป้าหมายอย่างเซลล์มะเร็งได้ดีขึ้นอีกด้วย 
ด้วยกลไกเหล่านี้ จึงก่อให้เกิดฤทธิ์ของการรักษาได้ตามสรรพคุณ 
 
 ///// อินเตอร์เฟอรอน แอลฟา-ทูบีมีรูปแบบการจัดจำหน่ายอย่างไร? ///// 
ยาอินเตอร์เฟอรอน แอลฟา-ทูบี มีรูปแบบการจัดจำหน่าย เช่น 
- ยาฉีดที่บรรจุ Interferon alpha-2b ขนาด 3 และ 5  ล้านยูนิตสากล(IU, International unit) 
 
 ///// อินเตอร์เฟอรอน แอลฟา-ทูบีมีขนาดการบริหารยาอย่างไร? ///// 
อินเตอร์เฟอรอน แอลฟา-ทูบีมีขนาดการบริหารยา/ใช้ยา เช่น 
ก. สำหรับรักษา ไวรัสตับอักเสบ ซี: 
- ผู้ใหญ่: ฉีดยาเข้ากล้ามเนื้อหรือเข้าใต้ผิวหนัง ขนาด 3 ล้านยูนิต สัปดาห์ละ 3 ครั้ง  แพทย์อาจให้ใช้ร่วมกับยาRibavirin เป็นเวลา 24–48 สัปดาห์ แต่หากใช้เป็นยาเดี่ยวในการรักษา แพทย์อาจต้องใช้ยาต่อเนื่องเป็นเวลา 72–96 สัปดาห์ 
ข. สำหรับรักษา ไวรัสตับอักเสบ บี: 
- ผู้ใหญ่: ฉีดยาเข้ากล้ามเนื้อหรือเข้าใต้ผิวหนังขนาด 30–35 ล้านยูนิต/สัปดาห์
โดยแบ่งฉีดวันละ 5 ล้านยูนิต หรือฉีดยาครั้งละ 10 ล้านยูนิต 3 ครั้ง/สัปดาห์ ระยะเวลาการใช้ยาอยู่ที่ 16 สัปดาห์ 
ค. สำหรับรักษาโรคมะเร็ง: ขนาดยาที่ใช้รักษามะเร็งให้เป็นไปตามดุลยพินิจของแพทย์แต่ผู้เดียว 
อนึ่ง: 
- ผู้ป่วยต้องมารับการฉีดยานี้ตรงตามวันเวลาที่แพทย์นัดหมาย 
- เด็ก: การใช้ยานี้ในเด็ก จะอยู่ในดุลพินิจของแพทย์เป็นกรณีๆไป 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาอินเตอร์เฟอรอน แอลฟา-ทูบี  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาอินเตอร์เฟอรอน 	 แอลฟา-ทูบี อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาอินเตอร์เฟอรอน แอลฟา-ทูบี  ให้ผู้ป่วยรีบติดต่อแพทย์/พยาบาล/บุคคลากรทางการแพทย์ผู้ที่ทำการดูแลรักษาผู้ป่วย เพื่อนัดหมาย
การฉีดยาครั้งใหม่โดยเร็ว และไม่ควรหยุดการรักษาโดยไม่ได้ขอคำปรึกษาจากแพทย์ 
 
 ///// อินเตอร์เฟอรอน แอลฟา-ทูบีมีผลไม่พึงประสงค์อย่างไร? ///// 
ยาอินเตอร์เฟอรอน แอลฟา-ทูบี สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบเลือด: เช่น เกิดภาวะเม็ดเลือดขาวต่ำ   เกล็ดเลือดต่ำ   โลหิตจาง 
- ผลต่อระบบประสาท: เช่น ปวดศีรษะ  วิงเวียน  ปลายประสาทอักเสบ  มีอาการชัก  การทรงตัวผิดปกติ  ความจำแย่ลง  เกิดไมเกรน  ง่วงนอน 
- ผลต่อสภาพจิตใจ: เช่น วิตกกังวล   ซึมเศร้า  กระสับกระส่าย  เกิดภาพหลอน  ฝันประหลาด  อาจเกิดความรู้สึกอยากทำร้ายตนเอง  เกิดภาวะอารมณ์สองขั้ว  เกิดพฤติกรรมก้าวร้าว 
- ผลต่อระบบกล้ามเนื้อและกระดูก: เช่น ปวดกล้ามเนื้อ   ปวดหลัง  ปวดกระดูก  ขาเป็นตะคริว 
- ผลต่อระบบทางเดินอาหาร: เช่น คลื่นไส้  ท้องเสีย  ปวดท้อง  กระเพาะอาหารอักเสบ  อาเจียน  ท้องอืด  เกิดริดสีดวงทวาร  เกิดแผลในกระเพาะอาหาร  ฟันผุ 
- ผลต่อระบบการเผาผลาญพลังงานของร่างกาย: เช่น กรดยูริคในเลือดเพิ่มขึ้น  น้ำตาลในเลือดสูง  ระดับแคลเซียมในเลือดต่ำหรือไม่ก็สูง  ค่าไตรกลีเซอไรด์ในเลือดสูง เกิดภาวะขาดน้ำของร่างกาย 
- ผลต่อผิวหนัง:  เช่น ผมร่วง   ผื่นคัน  ผื่นผิวหนังอักเสบ   เกิดลมพิษ 
- ผลต่อระบบทางเดินหายใจ:  เช่น หายใจไม่ออก/หายใจลำบาก  มีอาการหอบหืด ไอ  คอหอยอักเสบ  ไซนัสอักเสบ  เยื่อจมูกอักเสบ  โรคติดเชื้อทางเดินหายใจ  หลอดลมอักเสบ   คัดจมูก   ความดันหลอดเลือดปอดสูง 
- ผลต่อตับ:  เช่น มีภาวะดีซ่าน   ตับวาย  เกิดภาวะตับโต  ค่าเอนไซม์การทำงานของตับในเลือดเพิ่มขึ้น 
- ผลต่อระบบหัวใจและหลอดเลือด:  เช่น ความดันโลหิตสูงหรือไม่ก็ต่ำ  หัวใจเต้นเร็ว  หลอดเลือดดำอักเสบ  หัวใจล้มเหลว  หัวใจเต้นผิดจังหวะ  เยื่อหุ้มหัวใจอักเสบ  หัวใจขาดเลือด 
- ผลต่อระบบต่อมไร้ท่อ: เช่น มีภาวะไทรอยด์ฮอร์โมนต่ำหรือไม่ก็สูง  เกิดภาวะหน้าอก/เต้านมโต 
- ผลต่อตา:  เช่น เยื่อตาอักเสบ   ประสาทตาอักเสบ  ตาพร่า  ตาบอดกลางคืน                               ตากลัวแสง   หนังตากระตุก   ปวดตา 
- ผลต่อไต:  เช่น  ค่ายูเรียในเลือดสูง  มีภาวะไตวาย 
- ผลต่อระบบทางเดินปัสสาวะ:  เช่น    ปัสสาวะขัด /ปัสสาวะไม่ออก   ปัสสาวะกะปริบกะปอย     มีโปรตีนในปัสสาวะ  มีเลือดปนมากับปัสสาวะ/ปัสสาวะเป็นเลือด 
- ผลต่อระบบภูมิคุ้มกันของร่างกาย:  เช่น เกิดภาวะ/โรคภูมิต้านตนเอง 
- อื่นๆ: เช่น ประจำเดือนขาดหรือไม่ก็มาผิดปกติในสตรี 
 
 ///// มีข้อควรระวังการใช้อินเตอร์เฟอรอน แอลฟา-ทูบีอย่างไร? ///// 
มีข้อควรระวังการใช้อินเตอร์เฟอรอน แอลฟา-ทูบี เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบของยานี้ 
- ห้ามใช้กับผู้ป่วยด้วยภาวะซึมเศร้ารุนแรง(Major depressive) ที่แพทย์ยังควบคุมอาการไม่ได้ 
- ห้ามใช้กับสตรีมีครรภ์ หรือที่ไม่เต็มใจที่จะยินยอมในการคุมกำเนิด 
- ห้ามใช้กับสตรีในช่วงให้นมบุตร 
- ห้ามใช้กับผู้ที่มีโรคประจำตัวที่ยังควบคุมรักษาได้ไม่ดี เช่น  โรคความดันโลหิตสูง  โรคเบาหวาน   โรคหลอดเลือดหัวใจ   โรคถุงลมโป่งพอง  โรคต่อมไทรอยด์เป็นพิษ 
- ห้ามใช้กับผู้ที่มีค่า Creatinine clearance น้อยกว่า 50 มิลลิลิตร/นาที 
- มาพบแพทย์/มาโรงพยาบาลเพื่อรับการรักษาตามแพทย์นัดหมายทุกครั้ง  ไม่ควรหยุดการรักษาไปเฉยๆโดยมิได้ปรึกษาแพทย์ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอินเตอร์เฟอรอน แอลฟา-ทูบีด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิดและสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อินเตอร์เฟอรอน แอลฟา-ทูบีมีปฏิกิริยากับยาตัวอื่นอย่างไร? ///// 
ยาอินเตอร์เฟอรอน แอลฟา-ทูบี มีปฏิกิริยากับยาตัวอื่น เช่น 
- หลีกเลี่ยงการใช้ยาอินเตอร์เฟอรอน แอลฟา-ทูบี ร่วมกับ ยาZidovudine ด้วยจะ                  ทำให้ไขกระดูกทำงานต่ำและเป็นผลให้ระดับเม็ดเลือดต่างๆลดลง 
- หลีกเลี่ยงการใช้ยาอินเตอร์เฟอรอน แอลฟา-ทูบี ร่วมกับยา Tramadol และ Bupropion  เพราะอาจทำให้เกิดภาวะลมชักในผู้ป่วยตามมา 
- ห้ามใช้ยาอินเตอร์เฟอรอน แอลฟา-ทูบี ร่วมกับ ยาClozapine  ด้วยจะทำให้ระดับ
เม็ดเลือดขาวในร่างกายต่ำลงมาก 
- ห้ามใช้ยาอินเตอร์เฟอรอน แอลฟา-ทูบี ร่วมกับยา Naltrexone  เพราะจะทำให้ตับทำงานผิดปกติ 
 
 ///// ควรเก็บรักษาอินเตอร์เฟอรอน แอลฟา-ทูบีอย่างไร? ///// 
ควรเก็บรักษายาอินเตอร์เฟอรอน แอลฟา-ทูบี ดังนี้ เช่น 
- เก็บยาภายใต้อุณหภูมิ 2–8 องศาเซลเซียส(Celsius)  ห้ามเก็บยาในช่องแข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาที่เสื่อมสภาพหรือยาที่หมดอายุแล้ว 
 
 ///// อินเตอร์เฟอรอน แอลฟา-ทูบีมีชื่ออื่นอีกไหม? ผลิตจากบริษัทอะไรบ้าง? ///// 
ยาอินเตอร์เฟอรอน แอลฟา-ทูบี มียาชื่อการค้าและบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Bioferon, Alpharona, Intron A, Opthalamoferon 
 ///// บรรณานุกรม ///// 
https://en.wikipedia.org/wiki/Interferon_alfa-2b [2018,May26] 
https://www.ncbi.nlm.nih.gov/pubmed/12120178 [2018,May26] 
https://www.drugs.com/mtm/interferon-alfa-2b.html [2018,May26] 
https://www.mayoclinic.org/drugs-supplements/interferon-alfa-2b-injection-route/description/drg-20071328 [2018,May26]
