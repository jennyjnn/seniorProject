เรกูลาร์ อินซูลิน (Regular insulin)
 ///// บทนำ ///// 
ยาเรกูลาร์อินซูลิน(Regular insulin  หรือ Insulin regular  หรือ Neutral insulin หรือ Soluble insulin) เป็นยาที่เป็นฮอร์โมนอินซูลินของมนุษย์ที่นักวิทยาศาสตร์ใช้เทคโนโลยีพันธุวิศวกรรมตัดต่อสารพันธุกรรมโดยนำยีน/จีน(Gene) ที่ช่วยผลิตฮอร์โมนอินซูลินของมนุษย์ไปใส่ในโครโมโซมของแบคทีเรียที่มีชื่อว่า Escherichia coli(E.coli)  ทำให้ได้แบคทีเรียสายพันธุ์ที่สามารถผลิตอินซูลินของมนุษย์ และเรียกอินซูลินชนิดนี้ว่า “เรกูลาร์อินซูลิน”   ทางคลินิก ได้นำยาเรกูลาร์ อินซูลิน  มาใช้รักษาอาการโรคเบาหวานประเภทที่ I และ II,   ภาวะเลือดเป็นกรดด้วยสาเหตุจากโรคเบาหวาน,  ภาวะร่างกายดื้อต่อฮอร์โมนอินซูลิน 
ยาเรกูลาร์อินซูลินสามารถออกฤทธิ์ควบคุมน้ำตาลในเลือดได้นานประมาณ 3–6 ชั่วโมง และจัดเป็นยาที่ออกฤทธิ์ระยะสั้น(Short-acting insulin)โดยเริ่มออกฤทธิ์ภายใน 30 นาทีหลังฉีดยา   รูปแบบเภสัชภัณฑ์ของยาอินซูลินชนิดนี้ เป็นประเภทยาฉีดที่สามารถฉีดเข้าใต้ผิวหนัง  เข้ากล้ามเนื้อ หรือฉีดเข้าหลอดเลือดดำก็ได้   ยาอินซูลินจะทำให้เซลล์กล้ามเนื้อและเซลล์เนื้อเยื่อไขมัน/เซลล์ไขมัน (Adipose tissue) ของร่างกายดึงน้ำตาลกลูโคสไปใช้ให้เกิดประโยชน์  ซึ่งการใช้ยาเรกูลาร์ อินซูลินเพื่อรักษาเบาหวานนั้น ผู้ป่วยอาจต้องได้รับการฉีดยานี้ 3 ครั้งหรืออาจมากกว่า 3 ครั้ง/วัน  ทั้งนี้ด้วยระยะเวลาของการออกฤทธิ์เฉลี่ยอยู่ที่ 6 ชั่วโมง 
ระหว่างได้รับยาเรกูลาร์อินซูลิน ผู้ป่วยจะต้องได้รับการทดสอบน้ำตาล              ในเลือดเป็นระยะๆตามแพทย์สั่ง เพื่อเป็นการสอบเทียบประสิทธิภาพการออกฤทธิ์ของยาอินซูลินนี้ที่แพทย์สั่งจ่ายว่า เหมาะสมกับผู้ป่วยเบาหวานมากน้อยเพียงใด 
ผู้ป่วยเบาหวานบางกลุ่มอาจไม่สามารถใช้เรกูลาร์ อินซูลิน  ด้วยแพ้ยานี้/แพ้ส่วนประกอบในสูตรตำรับ หรือสภาพร่างกายผู้ป่วยมีระดับน้ำตาลในเลือดต่ำอยู่แล้ว  นอกจากนี้ยังต้องระมัดระวังการใช้เรกูลาร์ อินซูลิน ร่วมกับยารักษาเบาหวานชนิดอื่น อย่างเช่นยา  Glimepiride หรือ Metformin  ด้วยเสี่ยงต่อจะทำให้เกิดหัวใจทำงานผิดปกติ  ดังนั้นผู้ป่วยเบาหวานควรแจ้งให้ แพทย์ พยาบาล เภสัชกร ทราบโดยละเอียดว่าตนเองมียาประเภทใดที่ต้องรับประทานอยู่ก่อน  มีโรคประจำตัวอื่นใดอยู่บ้าง 
ยาเรกูลาร์ อินซูลิน จัดเป็นเภสัชภัณฑ์ที่มีความไวต่ออุณหภูมิสูง จึงต้องจัดเก็บ ยานี้ในตู้เย็นที่มีอุณหภูมิ 2–8 องศาเซลเซียส(Celsius)  ก่อนนำอินซูลินชนิดนี้กลับมาใช้ที่บ้าน ผู้ป่วยเบาหวาน/ญาติจะต้องทำความเข้าใจเรียนรู้วิธีการใช้ยานี้จากแพทย์/พยาบาล/เภสัชกร และต้องใช้เรกูลาร์อินซูลินตามขนาดที่แพทย์แนะนำ  นอกจากนี้ยังต้องเรียนรู้สภาวะร่างกายที่มีระดับน้ำตาลในเลือดต่ำ (อ่านเพิ่มเติมในเว็บ haamor.com บทความเรื่อง ภาวะน้ำตาลในเลือดต่ำในผู้ป่วยเบาหวาน) หรือสูงเกินไป เพื่อใช้วิธีปฐมพยาบาลตนเองได้อย่างเหมาะสมและถูกต้อง 
*กรณีเกิดข้อผิดพลาด ที่ผู้ป่วยได้รับเรกูลาร์อินซูลิน เกินขนาดจะทำให้เกิดภาวะน้ำตาลในเลือดต่ำ  ระดับเกลือโปแตสเซียมในเลือดต่ำ   กรณีที่มีภาวะดังกล่าวไม่รุนแรงมาก ผู้ป่วยสามารถดื่มน้ำหวานหรืออมลูกกวาดที่มีส่วนประกอบของน้ำตาลก็จะช่วยบรรเทาอาการได้แล้ว  แต่กรณีที่เกิดภาวะน้ำตาลในเลือดต่ำอย่างรุนแรง ผู้ป่วยอาจอยู่ในสภาพหมดสติ  ผู้พบเห็นจะต้องรีบนำผู้ป่วยส่งโรงพยาบาลทันที/ฉุกเฉิน  โดยแพทย์จะใช้ยา Glucagon ฉีดเข้ากล้ามเนื้อเพื่อบำบัดอาการ หรือไม่ก็ให้น้ำตาลกลูโคสเข้าทางหลอดเลือดดำเพื่อทำให้ร่างกายผู้ป่วยฟื้นสภาพขาดน้ำตาลโดยเร็ว 
องค์การอนามัยโลกได้ระบุให้ยาเรกูลาร์ อินซูลินเป็นยาจำเป็นขั้นพื้นฐานที่สถาน พยาบาลแต่ละแห่งควรมีสำรองไว้ให้บริการต่อผู้ป่วย  คณะกรรมการอาหารและยาของไทยก็ได้บรรจุยาเรกูลาร์ อินซูลินอยู่ในบัญชียาหลักแห่งชาติ  ซึ่งผู้บริโภคสามารถพบเห็นการใช้ยาเรกูลาร์อินซูลิน ทั้งในสถานพยาบาลของรัฐ และของเอกชนโดยทั่วไป 
 
 ///// เรกูลาร์ อินซูลินมีสรรพคุณ(คุณสมบัติ)อย่างไร? ///// 
ยาเรกูลาร์ อินซูลินมีสรรพคุณ/ข้อบ่งใช้ เช่น 
- ใช้รักษาโรคเบาหวานทั้งประเภทที่ I และ II 
- รักษาผู้ป่วยเบาหวานที่มีภาวะเลือดเป็นกรด (Diabetic ketoacidosis) 
- บำบัดรักษาภาวะร่างกายดื้ออินซูลิน (Insulin resistance) 
 ///// เรกูลาร์ อินซูลินมีกลไกการออกฤทธิ์อย่างไร? ///// 
ยาเรกูลาร์ อินซูลินมีกลไกการออกฤทธิ์ในบริเวณเซลล์กล้ามเนื้อรวมถึงเซลล์เนื้อเยื่อไขมัน ส่งผลให้ร่างกาย/เนื้อเยื่อเหล่านี้ นำกลูโคสในกระแสเลือดมาใช้ให้เกิดพลังงาน   นอกจากนี้ยังช่วยยับยั้งการปลดปล่อยน้ำตาลกลูโคสจากตับเข้าสู่กระแสเลือด  ด้วยกลไกนี้ทำให้ร่างกายมีระดับน้ำตาลในเลือดอยู่ในเกณฑ์ปกติ และเป็นที่มาของสรรพคุณ 
 
 ///// เรกูลาร์ อินซูลินมีรูปแบบการจัดจำหน่ายอย่างไร? ///// 
ยาเรกูลาร์ อินซูลินมีรูปแบบการจัดจำหน่าย เช่น 
- ยาฉีดชนิดสารละลายใส ที่ประกอบด้วย Regular insulin ขนาด 100 ยูนิต/มิลลิลิตร 
 
 ///// เรกูลาร์ อินซูลินมีขนาดการบริหารยาอย่างไร? ///// 
ยาเรกูลาร์ อินซูลินมีขนาดการบริหารยา/ใช้ยา เช่น 
ก.สำหรับผู้ป่วยเบาหวานประเภทที่ I: 
- ผู้ใหญ่และเด็ก: ฉีดยาเข้าใต้ผิวหนังขนาด 0.5–1 ยูนิต/น้ำหนักตัว 1 กิโลกรัม/วัน  โดยแพทย์จะแบ่งการฉีดยาเป็น 3-4 ครั้ง/วัน 
ข.สำหรับผู้ป่วยเบาหวานประเภทที่ II: 
- ผู้ใหญ่และเด็ก: เริ่มต้นฉีดยาเข้าใต้ผิวหนังขนาด 0.1 ยูนิต/น้ำหนักตัว 1 กิโลกรัม 
วันละ 3 หรือมากกว่า 3 ครั้ง/วัน โดยเป็นไปตามคำสั่งแพทย์ 
ค.สำหรับรักษาภาวะเลือดเป็นกรดด้วยโรคเบาหวาน: 
- ผู้ใหญ่และเด็ก: เริ่มต้นฉีดยาเข้าใต้ผิวหนังขนาด 0.1 ยูนิต/น้ำหนักตัว 1 กิโลกรัม
ทุกๆ 1-2 ชั่วโมง 
อนึ่ง: 
- ควรฉีดยาเรกูลาร์อินซูลินก่อนรับประทานอาหาร 30 นาที 
- ผู้ป่วย โรคตับ  โรคไต แพทย์อาจต้องลดขนาดการใช้ยาลงมาตามความเหมาะสม 
- ฉีดยาอินซูลินชนิดนี้ตรงตามเวลา  ต่อเนื่องสม่ำเสมอและไม่ควรปรับขนาดการฉีดยาโดยไม่ได้ปรึกษาแพทย์ 
- เรียนรู้ เทคนิคการฉีดยา,  การเก็บรักษา,  สภาวะมีน้ำตาลในเลือดต่ำหรือสูง จากแพทย พยาบาล เภสัชกร  เพื่อดูแลตนเองขณะอยู่ในที่พักอาศัย (อ่านเพิ่มเติมในเว็บ haamor.com บทความเรื่อง “วิธีฉีดอินซูลินให้ตนเอง” และเรื่อง “ภาวะน้ำตาลในเลือดต่ำในผู้ป่วยเบาหวาน”) 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเรกูลาร์อินซูลิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  โรคหัวใจ  รวมทั้งกำลังกินยา/ใช้ยาอะไรอยู่ เพราะยาเรกูลาร์อินซูลินอาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
หากลืมฉีดยาเรกูลาร์อินซูลิน สามารถฉีดยาทันทีเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่า ให้ฉีดยาในขนาดปกติ 
 
 ///// เรกูลาร์ อินซูลินมีผลไม่พึงประสงค์อย่างไร? ///// 
ยาเรกูลาร์ อินซูลินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อหัวใจ: เช่น   อาการบวมน้ำซึ่งมีสาเหตุจากการคั่งของเกลือโซเดียมในร่างกาย 
- ผลต่อผิวหนัง:  เช่น  เกิดภาวะไขมันสะสมผิดปกติในบริเวณผิวหนัง 
- ผลต่อระบบการเผาผลาญพลังงานของร่างกาย:  เช่น  เกิดภาวะน้ำตาลในเลือดต่ำจนอาจทำให้ผู้ป่วยหมดสติ  อาจเกิดภาวะร่างกายดื้ออินซูลินโดยมีน้ำตาลในเลือดสูง 
- ผลต่อตา:  เช่น  เกิดความผิดปกติกับเส้นประสาทตา ส่งผลให้ตามัว 
- ผลต่อระบบประสาท:  รู้สึกเจ็บปลายประสาท 
 
 ///// มีข้อควรระวังการใช้เรกูลาร์ อินซูลินอย่างไร? ///// 
มีข้อควรระวังการใช้ยาเรกูลาร์ อินซูลิน เช่น 
- ห้ามใช้กับผู้ที่แพ้ยาอินซูลินชนิดนี้ 
- ห้ามดื่มเครื่องดื่มประเภทแอลกอฮอล์ขณะใช้ยานี้ ด้วยจะทำให้ผู้ป่วยมีภาวะ                     น้ำตาลในเลือดต่ำหรือไม่ก็สูงตามมา 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งแพทย์ 
- ห้ามปรับขนาดการใช้ยานี้ด้วยตนเอง และต้องใช้ยาตามขนาดที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป  ตัวยาตกตะกอน 
- ใช้ยานี้ต่อเนื่องตามแพทย์สั่ง เพื่อควบคุมระดับน้ำตาลในเลือดให้เป็นปกติ 
- ควรเปลี่ยนตำแหน่งการฉีดยานี้ไม่ให้ซ้ำบริเวณเดิมเพื่อหลีกเลี่ยงผิวหนังอักเสบจากการฉีดยาซ้ำๆ 
- ตรวจสอบระดับน้ำตาลในเลือดของตนเองเป็นประจำตามคำแนะนำของ แพทย์ พยาบาล เภสัชกร 
- ควบคุมอาหาร  ออกกำลังกาย   และพักผ่อน ตามที่แพทย์ พยาบาล เภสัชกรแนะนำ 
- มาพบแพทย์/มาโรงพยาบาล เพื่อแพทย์ตรวจร่างกายตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเรกูลาร์ อินซูลินด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด  และสมุนไพรต่างๆ เพราะยามีทั้งให้คุณและให้โทษดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เรกูลาร์ อินซูลินมีปฏิกิริยาระหว่างยากับยาตัวอื่นอย่างไร? ///// 
ยาเรกูลาร์ อินซูลินมีปฏิกิริยาระหว่างยากับยาตัวอื่น เช่น 
- การใช้ยาเรกูลาร์ อินซูลินร่วมกับ กลุ่มยาMAOIs ,  Salicylates, Androgen,
Beta blockers,  อาจทำให้เกิดภาวะน้ำตาลในเลือดต่ำ  หากจำเป็นต้องใช้ยาร่วมกัน                แพทย์จะปรับลดการใช้ยาเรกูลาร์ อินซูลินลงมาให้เหมาะสมกับสภาพร่างกายผู้ป่วย 
- การใช้ยาเรกูลาร์ อินซูลินร่วมกับยาThiazides จะเกิดการรบกวนการออกฤทธิ์ของยาเรกูลาร์ อินซูลิน และทำให้ประสิทธิภาพการควบคุมระดับน้ำตาลในเลือดด้อยลง   หากจำเป็นต้องใช้ยาร่วมกัน  แพทย์จะปรับเพิ่มขนาดการใช้ของยาเรกูลาร์ อินซูลินตามความเหมาะสมเป็นกรณีไป 
- ห้ามใช้ยาเรกูลาร์ อินซูลินร่วมกับยา Gatifloxacin  ด้วยจะทำให้ผู้ป่วยมีภาวะน้ำตาลในเลือดต่ำหรือไม่ก็สูงตามมา 
 ///// ควรเก็บรักษาเรกูลาร์ อินซูลินอย่างไร? ///// 
ควรเก็บยาเรกูลาร์อินซูลินภายใต้อุณหภูมิ 2–8 องศาเซลเซียส(Celsius)  ห้ามเก็บยาในช่องแช่แข็งตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// เรกูลาร์ อินซูลินมีชื่ออื่นอีกไหม? ผลิตจากบริษัทอะไรบ้าง? ///// 
ยาเรกูลาร์อินซูลินที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยาเรกูลาร์อินซูลิน เช่น Actrapid 
 ///// บรรณานุกรม ///// 
https://www.accessdata.fda.gov/drugsatfda_docs/label/2011/018780s120lbl.pdf[2017,June3] 
http://www.mims.com/thailand/drug/info/actrapid%20hm-actrapid%20penfill/?type=brief[2017,June3] 
https://en.wikipedia.org/wiki/Regular_insulin[2017,June3] 
https://www.drugs.com/dosage/insulin-regular.html[2017,June3] 
http://drug.fda.moph.go.th:81/nlem.in.th/search?keyword=soluble+insulin[2017,June3] 
https://www.accessdata.fda.gov/drugsatfda_docs/label/2012/019938s066lbl.pdf[2017,June3] 
http://www.diabetes.co.uk/insulin/insulin-actions-and-durations.html[2017,June3]
