นีโอสติกมีน (Neostigmine)
 ///// บทนำ ///// 
ยานีโอสติกมีน (Neostigmine) เป็นสารประกอบประเภทพาราซิมพาโทมิเมติก (Parasym pathomimetic) มีฤทธิ์ยับยั้งเอนไซม์ประเภท อะเซทิลโคลีนเอสเทอเรส (Acetylcholinesterase inhibitor) ถูกสังเคราะห์ขึ้นครั้งแรกเมื่อปี ค.ศ. 1931 (พ.ศ. 2474) ทางคลินิกได้ใช้ยานี้มาบำบัดอาการกล้ามเนื้ออ่อนแรงเอมจี (Myasthenia gravis) รวมถึงใช้เป็นยาถอนฤทธิ์ยาคลายกล้ามเนื้อ/ยาหย่อนกล้ามเนื้ออย่างเช่น Rocuronium และ Vecuronium ที่ผู้ป่วยได้รับร่วมกับการวางยาสลบเพื่อการผ่าตัดรักษาโรค นอกจากนี้ยานีโอสติกมีนยังช่วยทำให้อาการปัสสาวะขัดที่มีสาเหตุจากการได้รับยาชา/ยาสลบกลับมาเป็นปกติ หรือใช้บำบัดอาการในผู้ป่วยที่ได้รับพิษจาก Curariform (สารที่มีฤทธิ์ทำให้กล้ามเนื้อเป็นอัมพาต) อีกด้วย 
ด้วยการดูดซึมของตัวยานีโอสติกมีนทางระบบทางเดินอาหารมีต่ำ จึงพบเห็นยานีโอสติกมีน           ถูกนำมาใช้ในลักษณะของยาฉีด ซึ่งเมื่อตัวยาเข้าสู่กระแสเลือดจะเกิดการรวมตัวกับพลาสมาโปรตีนประมาณ 15 - 25% ร่างกายต้องใช้เวลาประมาณ 42 - 60 นาทีเพื่อกำจัดยานี้โดยผ่านทิ้งไปกับปัสสาวะ 
กรณีที่ผู้ป่วยได้รับยานีโอสติกมีนมากเกินขนาดจะพบอาการกล้ามเนื้ออ่อนแรงตลอดจนเกิดภาวะกล้ามเนื้อลายสลายและถึงขั้นเสียชีวิต 
มีบางปัจจัยหรือมีเหตุผลบางประการที่เป็นข้อห้ามในการใช้ยานีโอสติกมีนหรือต้องใช้ยานี้ด้วยความระมัดระวังอาทิ 
- ห้ามใช้กับผู้ที่มีประวัติแพ้ยานีโอสติกมีน 
- ขณะนั้นผู้ป่วยมีการใช้ยา Procainamide หรือใช้ยาประเภทอนุพันธุ์ควินิน (Quinine deriva tive) อย่างเช่น Quinidine หรือใช้ยา Succinylcholine ร่วมด้วยหรือไม่ ด้วยยากลุ่มดังกล่าวสามารถเกิดปฏิกิริยาระหว่างยาและส่งผลต่อการออกฤทธิ์ของยานีโอสติกมีน (อ่านเพิ่มเติมในหัวข้อ ปฏิกิริยาระหว่างยา) 
- สตรีตั้งครรภ์รวมถึงสตรีที่อยู่ในภาวะให้นมบุตรเป็นกลุ่มเสี่ยงเกิดอันตรายต่อการใช้ยาหลายชนิดซึ่งรวมถึงยานีโอสติกมีนด้วยเช่นกัน 
- กรณีที่ผู้ป่วยมีภาวะหัวใจหยุดเต้น หัวใจเต้นช้า ภาวะลำไส้อุดตัน ท่อทางเดินปัสสาวะอุดตัน หรือมีการติดเชื้อ ต้องเพิ่มความระมัดระวังเป็นอย่างมากหากจำเป็นต้องใช้ยานีโอสติกมีน 
ยานีโอสติกมีนเป็นอีกหนึ่งรายการยาที่องค์การอนามัยโลกกำหนดให้เป็นยาจำเป็นขั้นพื้นฐาน ที่สถานพยาบาลควรมีประจำสำรองใช้กับผู้ป่วย 
ตามกฎหมายยาของไทยได้จัดให้ยานีโอสติกมีนอยู่ในหมวดยาอันตราย การใช้ยานี้จะมีแต่ในสถานพยาบาลเท่านั้น ผู้บริโภค/ผู้ป่วยสามารถสอบถามข้อมูลเพิ่มเติมของยานีโอสติกมีนได้จากแพทย์ผู้รักษาหรือเภสัชกรในสถานพยาบาลนั้นๆ 
 ///// นีโอสติกมีนมีสรรพคุณ (คุณสมบัติ) อย่างไร? ///// 
ยานีโอสติกมีนมีสรรพคุณ/ข้อบ่งใช้เช่น 
- รักษาและบำบัดอาการกล้ามเนื้ออ่อนแรงเอมจี (Myasthenia gravis) 
- บำบัดอาการปัสสาวะขัดหลังเข้ารับการผ่าตัด 
- ใช้เป็นยาถอนพิษของสารประเภทยาหย่อนกล้ามเนื้อ นอนดีโพลาไรซิ่ง นิวโรมัสคูลาร์ บล็อกกิ้งเอเจนท์ (Nondepolarizing neuromuscular blocking agents) 
 ///// นีโอสติกมีนมีกลไกการออกฤทธิ์อย่างไร? ///// 
ยานีโอสติกมีนมีกลไกการออกฤทธิ์โดย ตัวยาจะยับยั้งการทำงานของเอนไซม์ที่ชื่อว่า อะเซทิลโคลีนเอสเทอเรส (Acetylcholinesterase) ซึ่งมีหน้าที่คอยทำลายสารสื่อประสาทอะเซทิลโคลีน (Acetylcholine) ส่งผลให้ปริมาณสารอะเซทิลโคลีนในร่างกายเพิ่มขึ้นและเกิดการกระตุ้นให้มีการหดตัวของกล้ามเนื้อ จากกลไกดังกล่าวจึงก่อให้เกิดฤทธิ์ของการรักษาตามสรรพคุณ 
 ///// นีโอสติกมีนมีรูปแบบการจัดจำหน่ายอย่างไร? ///// 
ยานีโอสติกมีนมีรูปแบบการจัดจำหน่ายเช่น 
- ยาฉีดขนาด 2.5 มิลลิกรัม/มิลลิลิตร 
- ยาฉีดขนาด 12.5 มิลลิกรัม/5 มิลลิลิตร 
 ///// นีโอสติกมีนมีขนาดการบริหารยาอย่างไร? ///// 
ยานีโอสติกมีนมีขนาดการบริหารยา/การใช้ยาเช่น 
ก. ขนาดการรักษาโรคกล้ามเนื้ออ่อนเรงเอมจี: 
- ผู้ใหญ่: ฉีดยาเข้ากล้ามเนื้อหรือเข้าใต้ผิวหนังขนาด 0.5 - 2.5 มิลลิกรัม 
ข. ขนาดการบำบัดอาการปัสสาวะขัดหลังการผ่าตัด: 
- ผู้ใหญ่: ฉีดยาเข้ากล้ามเนื้อหรือเข้าใต้ผิวหนังขนาด 0.5 - 1 มิลลิกรัม 
หากอาการยังไม่ดีขึ้นภายใน 1 ชั่วโมงแพทย์สามารถให้ยาซ้ำอีก 1 ครั้ง หรือแพทย์อาจฉีดยาทุก 3 ชั่วโมงได้อีก 5 ครั้งโดยขึ้นอยู่กับอาการของผู้ป่วย 
ค. ใช้ถอนพิษสารประเภทนอนดีโพลาไรซิ่ง นิวโรมัสคูลาร์ บล็อกกิ้ง เอเจนท์ (Nondepo larizing neuromuscular blocking agents): 
- ผู้ใหญ่: ฉีดยาเข้าหลอดเลือดดำอย่างช้าขนาด 0.5 - 2.5 มิลลิกรัม แพทย์สามารถให้ยาซ้ำได้ และโดยผู้ป่วยไม่ควรได้รับยาทั้งหมดเกิน 5 มิลลิกรัม 
*อนึ่งการใช้ยานี้กับผู้ป่วยเด็กให้เป็นไปตามดุลยพินิจของแพทย์ผู้รักษา 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยานีโอสติกมีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยานีโอสติกมีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// นีโอสติกมีนมีผลไม่พึงประสงค์อย่างไร? ///// 
ยานีโอสติกมีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้ 
- ผลต่อการทำงานของหัวใจ: เช่น ทำให้หัวใจเต้นช้าหรือไม่ก็เต้นเร็ว ความดันโลหิตต่ำ ผลการตรวจคลื่นไฟฟ้าหัวใจ/EKG เปลี่ยนแปลงไป หัวใจเต้นผิดจังหวะ เกิดภาวะหัวใจหยุดเต้น 
- ผลต่อผิวหนัง: เช่น อาจมีผื่นคันหรือลมพิษเกิดขึ้นได้ 
- ผลต่อระบบทางเดินอาหาร: เช่น ปากแห้ง คลื่นไส้ อาเจียน ท้องอืด ท้องเสีย 
- ผลต่อระบบทางเดินปัสสาวะ: เช่น ปัสสาวะบ่อยขึ้น 
- ผลต่อกล้ามเนื้อ: เช่น เป็นตะคริว กล้ามเนื้อหดเกร็งตัว กล้ามเนื้ออ่อนแรง และปวดข้อ 
- ผลต่อระบบประสาท: เช่น วิงเวียน ปวดศีรษะ นอนไม่หลับหรือง่วงนอน มีอาการสั่นหลังการผ่าตัด ชัก การครองสติไม่เป็นปกติ 
- ผลต่อการมองเห็นภาพ: เช่น รูม่านตาแคบลง การมองเห็นภาพเปลี่ยนไป 
 ///// มีข้อควรระวังการใช้นีโอสติกมีนอย่างไร? ///// 
มีข้อควรระวังการใช้ยานีโอสติกมีนเช่น 
- ห้ามใช้กับผู้ที่แพ้ยานีโอสติกมีน 
- ห้ามใช้ยานี้กับผู้ที่มีภาวะลำไส้อุดตัน หรือท่อทางเดินปัสสาวะอุดตัน หรือผู้ป่วยที่ท่อทางเดินปัสสาวะมีการติดเชื้อ (โรคติดเชื้อระบบทางเดินปัสสาวะ) 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ระวังการใช้ยานี้กับผู้ป่วยที่มีโรคประจำตัวดังต่อไปนี้ เช่น โรคลมชัก โรคหืด หัวใจเต้นช้า ต่อมไทรอยด์เป็นพิษ หัวใจเต้นผิดจังหวะ และผู้ที่มีแผลในกระเพาะอาหาร 
- หลังการใช้ยานี้แล้วอาการป่วยยังไม่ดีขึ้นควรต้องแจ้งแพทย์/พยาบาลทราบโดยเร็ว 
- ปฏิบัติตัวตามคำแนะนำของแพทย์ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยานีโอสติกมีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// นีโอสติกมีนมีปฏิกิริยาระหว่างยากับยาตัวอื่นอย่างไร? ///// 
ยานีโอสติกมีนมีปฏิกิริยาระหว่างยากับยาตัวอื่นเช่น 
- การใช้ยานีโอสติกมีนร่วมกับยา Cyclopropane, Procainamide และ Quinidine สามารถลดประสิทธิภาพหรือฤทธิ์ในการรักษาของยานีโอสติกมีน หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยานีโอสติกมีนร่วมกับยา Beta-blockers อย่างเช่น Propranolol หรือใช้ร่วมกับ Sccinylcholine อาจทำให้ผู้ป่วยได้รับผลข้างเคียงของยานีโอสติกมีนเพิ่มมากขึ้นจึงควรหลีกเลี่ยงการใช้ยาร่วมกัน 
- การใช้ยานีโอสติกมีนร่วมกับยา Tramadol, Bupropion อาจทำให้มีความเสี่ยงของภาวะลมชักเกิดขึ้นได้ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยานีโอสติกมีนร่วมกับยา Hydrocortisone อาจทำให้ฤทธิ์ในการรักษาของยานีโอสติกมีนด้อยประสิทธิภาพลงไป หากจำเป็นต้องใช้ยาร่วมกันแพทย์จะปรับขนาดการใช้ยาเป็นรายบุคคลไป 
 ///// ควรเก็บรักษานีโอสติกมีนอย่างไร? ///// 
ควรเก็บยานีโอสติกมีนในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// นีโอสติกมีนมีชื่ออื่นอีกไหม? ผลิตจากบริษัทอะไรบ้าง? ///// 
ยานีโอสติกมีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
อนึ่งยานีโอสติกมีนที่จำหน่ายในประเทศตะวันตกมียาชื่อการค้าอื่นเช่น Vagostigmin, Bloxiverz 
 ///// บรรณานุกรม ///// 
https://en.wikipedia.org/wiki/Neostigmine#Medical_uses  [2016,April2] 
http://www.mims.com/Thailand/drug/info/Neostigmine%20GPO/?type=brief   [2016,April2] 
http://www.drugs.com/cdi/neostigmine.html  [2016,April2] 
http://www.drugbank.ca/drugs/DB01400  [2016,April2] 
http://www.mims.com/THAILAND/Home/GatewaySubscription/?generic=Neostigmine  [2016,April2] 
http://www.drugs.com/sfx/neostigmine-side-effects.html  [2016,April2] 
http://www.drugs.com/drug-interactions/acetaminophen-tramadol-with-neostigmine-85-0-1706-0.html  [2016,April2]
