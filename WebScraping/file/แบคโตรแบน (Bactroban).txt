แบคโตรแบน (Bactroban)
 ///// บทนำ ///// 
ยาแบคโตรแบน (Bactroban) เป็นชื่อการค้าของยาทาผิวภายนอก ประกอบด้วยตัวยาสำคัญชื่อ มิวพิโรซิน (Mupirocin) ซึ่งเป็นยาปฏิชีวนะประเภท Monoxycarbolic acid ยานี้ถูกสกัดแยกได้จากแบคทีเรียแกรมลบที่มีชื่อว่า Pseudomonas fluorescens การใช้ยานี้ในระดับความเข้มข้นต่ำๆจะช่วยยับยั้งการเจริญเติบโตของแบคทีเรียมิให้ลุกลาม หากใช้ความเข้มข้นสูงๆจะออกฤทธิ์ฆ่าแบคทีเรียได้โดยตรง และพบว่ายานี้มีการดูดซึมทางผิวหนังน้อยกว่า 0.3% 
องค์การอนามัยโลกจัดให้มิวพิโรซินเป็นยาจำเป็นขั้นพื้นฐานในระดับชุมชน คณะกรรมการอาหารและยาของไทยได้บรรจุยามิวพิโรซินลงในบัญชียาหลักแห่งชาติ โดยระบุการใช้ต่อต้านแบคทีเรียที่ดื้อต่อยาเมทิซิลลิน (Methicillin/Meticillin) เชื้อแบคทีเรียที่ตอบสนองต่อยามิวพิโรซินนี้ได้ แก่ Staphylococcus aureus และ Staphylococcus pyogenes ซึ่งก่อนการใช้ยานี้ผู้บริโภคหรือผู้ป่วยสามารถขอคำแนะนำได้จากแพทย์และเภสัชกรตามร้านขายยาทั่วไป 
 ///// แบคโตรแบนมีสรรพคุณ (คุณสมบัติ) อย่างไร? ///// 
ยาแบคโตรแบนมีสรรพคุณใช้บำบัดรักษาการติดเชื้อที่เกิดจากบาดแผลบริเวณผิวหนัง 
 ///// แบคโตรแบนมีกลไกการออกฤทธิ์อย่างไร? ///// 
ตัวยาสำคัญของยาแบคโตรแบนคือ ยามิวพิโรซินที่ออกฤทธิ์ยับยั้งการสร้างโปรตีนของแบคทีเรียที่ตอบสนองกับยานี้ ส่งผลให้แบคทีเรียนั้นๆหยุดการเจริญเติบโตและตายลงในที่สุด 
 ///// แบคโตรแบนมีรูปแบบการจัดจำหน่ายอย่างไร? ///// 
ยาแบคโตรแบนมีรูปแบบการจัดจำหน่ายเป็นยาขี้ผึ้งที่มีความเข้มข้น 2 มิลลิกรัม/น้ำหนักยา 100 มิลลิกรัม 
 ///// แบคโตรแบนมีขนาดการบริหารยาอย่างไร? ///// 
ยาแบคโตรแบนมีขนาดการบริหารยา/การใช้ยาดังนี้เช่น 
- ผู้ใหญ่และเด็ก: ทายาบริเวณผิวหนังที่เป็นบาดแผลวันละ 2 - 4 ครั้งเป็นเวลา 10 วัน ควรใช้ผ้าพันแผลปิดทับอีกชั้นหนึ่ง 
ทั้งนี้ หลังใช้ยานี้หากอาการไม่ดีขึ้นภายใน 3 - 5 วันควรต้องกลับไปพบแพทย์เพื่อเปลี่ยนยาและประเมินการรักษาใหม่ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาแบคโตรแบน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาแบคโตรแบนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาแบคโตรแบนสามารถทายาเมื่อนึกขึ้นได้ โดยไม่จำเป็นต้องเพิ่มปริมาณการทายาเป็น 2 เท่า 
 ///// แบคโตรแบนมีผลไม่พึงประสงค์อย่างไร? ///// 
ตัวยามิวพิโรซินในยาแบคโตรแบนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ผื่นคันในบริเวณที่ทายา ผิวแห้งหรือเกิดภาวะเป็นรอยไหม้ 
 ///// มีข้อควรระวังการใช้แบคโตรแบนอย่างไร? ///// 
มีข้อควรระวังการใช้ยาแบคโตรแบนดังนี้เช่น 
- ห้ามใช้กับผู้ที่แพ้ยานี้ 
- ไม่ควรใช้ยานี้ใกล้บริเวณตาหรือทาภายในจมูก 
- ให้หยุดยานี้ทันทีหลังทายาแล้วพบอาการผื่นขึ้นมาก บวม แดง ในบริเวณบาดแผล 
- การใช้ยานี้เป็นเวลานานเกินไปต้องระวังการเจริญเติบโตของกลุ่มเชื้อที่ดื้อต่อยานี้ (อ่านเพิ่มเติมในเว็บ haamor.com บทความเรื่อง เชื้อดื้อยา) 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแบคโตรแบน) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แบคโตรแบนมีปฏิกิริยาระหว่างยากับยาตัวอื่นอย่างไร? ///// 
เนื่องจากยาแบคโตรแบนมีรูปแบบเป็นลักษณะยาทาภายนอก จึงไม่ค่อยพบปฏิกิริยาระหว่างยากับกลุ่มยารับประทานใดๆ 
 ///// ควรเก็บรักษาแบคโตรแบนอย่างไร? ///// 
ควรเก็บยาแบคโตรแบนที่อุณหภูมิต่ำกว่า 25 องศาเซลเซียส (Celsius) ห้ามเก็บในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่เก็บยาในห้องน้ำและในรถยนต์ และเก็บยาให้พ้นมือเด็กและสัตว์เลี้ยง 
 ///// แบคโตรแบนมีชื่ออื่นอีกไหม? ผลิตจากบริษัทอะไรบ้าง? ///// 
ยาแบคโตรแบนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Mupirocin [2015,Jan31] 
	2 http://www.mims.com/USA/drug/info/Bactroban/Bactroban%20Cream?type=full [2015,Jan31]
	3 http://drug.fda.moph.go.th:81/nlem.in.th/medicine/essential/list/183#item-9005 [2015,Jan31]
	4 http://www.mims.com/USA/drug/info/mupirocin/?type=full&amp;mtype=generic#Dosage [2015,Jan31]
	5 http://www.mims.com/THAILAND/Home/GatewaySubscription/?generic=mupirocin [2015,Jan31]
	6 http://www.mims.com/Thailand/drug/info/Bactex/?type=brief [2015,Jan31]
