แอนติเมทาโบไลท์ (Antimetabolite)
 ///// บทนำ ///// 
ยาแอนติเมทาโบไลท์(Antimetabolite) เป็นกลุ่มสารเคมีหรือยาเคมีบำบัดที่มีฤทธิ์ยับยั้งรบกวนกระบวนการสันดาปหรือกระบวนการสังเคราะห์สารที่จำเป็นต่อการเจริญเติบ โตของเซลล์ อย่างเช่น สารพันธุกรรมอย่าง DNA และ RNA  ส่งผลให้เซลล์ไม่สามารถแบ่งตัวได้ตามปกติและหยุดการเจริญเติบโต  ทางการแพทย์ ได้นำยาแอนติเมทาโบไลท์มารักษาโรคมะเร็งได้หลายชนิด เช่น มะเร็งเต้านม  มะเร็งรังไข่  มะเร็งตับอ่อน  มะเร็งกระเพาะอาหาร  มะเร็งปอดชนิดเซลล์ตัวโต  มะเร็งปากมดลูก ฯลฯ  หรือใช้ป้องกันการเกิดพังผืดที่มักจะเกิดจากแผลผ่าตัด  ยาหลายตัวในกลุ่มนี้ยังมีฤทธิ์ต่อต้านการเจริญเติบโตของกลุ่มเชื้อโรคและปรสิต   ยากลุ่มแอนติเมทาโบไลท์แต่ละตัวยาจะมีกลไกการออกฤทธิ์  ขนาดการใช้ยา และผลข้างเคียง ที่แตกต่างกันออกไปทั้งนี้ขึ้นกับธรรมชาติและโครงสร้างโมเลกุลของแต่ละตัวยานั้นๆ 
 
 ///// กลุ่มยาแอนติเมทาโบไลท์มีกี่ประเภท? ///// 
ทางคลินิก ได้ระบุกลุ่มยาแอนติเมทาโบไลท์ตามประโยชน์ที่ใช้รักษาโรคและมีแหล่งที่มาแตกต่างกัน ดังนี้ 
1. กลุ่มที่ใช้รักษาโรคมะเร็ง:  ยาแอนติเมทาโบไลท์กลุ่มนี้จะออกฤทธิ์รบกวนการสังเคราะห์สารพันธุกรรมอย่าง DNA ของเซลล์มะเร็ง ซึ่งเป็นปัจจัยสำคัญที่ทำให้เซลล์มะเร็งเจริญเติบโตและแพร่กระจายไปตามอวัยวะต่างๆ  อาจกล่าวได้ว่ากลุ่มยาแอนติเมทาโบไลท์สามารถนำมาใช้บำบัดมะเร็งที่เกิดตามอวัยวะต่างๆได้มากมาย เช่น เต้านม   รังไข่  ปากมดลูก  ปอด  ระบบทางเดินอาหาร ตลอดจนกระทั่งเม็ดเลือด  ตัวอย่างของยาในกลุ่มนี้ ได้แก่  5-Fluorouracil, 6-Mercaptopurine, Capecitabine , Cytarabine, Floxuridine, Fludarabine, Gemcitabine, Hydroxycarbamide , Methotrexate, และ Pemetrexed 
กลุ่มยาดังกล่าวจะทำหน้าที่สวมรอยคล้ายเป็นองค์ประกอบของนิวคลีโอไทด์(Nucleotide, สารโครงสร้างพื้นฐานของสารพันธุกรรม)ใน DNA ที่เรียกว่า  สารพิวรีน(Purine)  เซลล์มะเร็งจะต้องใช้พิวรีนมาจำลองโครงสร้างพื้นฐานของสารพันธุกรรมที่ใช้จำลองเซลล์มะเร็งรุ่นใหม่ขึ้นมาเรื่อยๆ การได้ยาที่สวมรอยหรือปลอมตัวเป็นพิวรีนจะส่งผลให้การสร้าง DNA ของเซลล์มะเร็งหยุดชะงักลงและเกิดกลไกที่ใช้ต่อต้านเซลล์มะเร็ง 
2. กลุ่มที่มีฤทธิ์เป็นยาปฏิชีวนะและสามารถต่อต้านเซลล์มะเร็ง: 
2.1 Sulfanilamide: เป็นยาที่สามารถยับยั้งการสังเคราะห์สาร Dihydrofolate 
ซึ่งเป็นสารมีความสำคัญต่อการสร้างสารพันธุกรรมอย่าง DNA ในตัวแบคทีเรีย คุณสมบัติดังกล่าว สามารถทำให้เซลล์มะเร็งมีการเปลี่ยนแปลงพันธุกรรมของตัวมันและส่งผลยับยั้งการสังเคราะห์โปรตีนในเซลล์มะเร็งได้ด้วย เมื่อขาดโปรตีน เซลล์มะเร็งจะไม่สามารถดำรงชีวิตอยู่ได้  ปัจจุบันตัวยา	Sulfanilamide ถูกนำมาใช้รักษาการติดเชื้อยีสต์(Yeast)ในบริเวณช่องคลอด โดยมีรูปแบบเภสัชภัณฑ์เป็นยาครีมหรือยาเหน็บช่องคลอดที่ต้องใส่ในช่องคลอด 
2.2	 Anthracycline:  เป็นกลุ่มยาเคมีบำบัดที่สกัดได้จากเชื้อแบคทีเรียกลุ่ม Streptomyces  อาจกล่าวได้ว่ายากลุ่มนี้เป็นยาต้านมะเร็งที่มีฤทธิ์ต่อต้านเชื้อแบคทีเรีย(ยาปฏิชีวนะ)ไปพร้อมๆกัน  กลไกการออกฤทธิ์ของยาในกลุ่มนี้จะเป็นลักษณะรบกวนการทำงานของเอนไซม์ที่ช่วยให้สารพันธุกรรมของเซลล์มะเร็งจำลองตัวมันขึ้นมา  ตัวอย่างยาในกลุ่มนี้ ได้แก่  Daunorubicin, Doxorubicin, Epirubicin,  และ Idarubicin 
2.3 Not anthracyclines:  เป็นยาเคมีบำบัดที่สกัดได้จากเชื้อ Streptomyces  แต่ไม่มีโครงสร้างหลักเหมือน Anthracyclines  ตัวอย่างยาในกลุ่มนี้ ได้แก่  Actinomycin-D, Bleomycin, Mitomycin-C,  และ Mitoxantrone 
3. กลุ่มที่ใช้รักษาอาการโรคอื่นๆ: เป็นยาที่นำมาใช้ในประโยชน์อื่นนอกเหนือจากใช้เป็นยาเคมีบำบัดและยาต้านเชื้อโรค เช่น  ใช้ป้องกันการเกิดพังผืดหลังผ่าตัด  ใช้บำบัดโรคภูมิต้านตนเอง(โรคออโตอิมมูน) ซึ่งตัวยาในกลุ่มนี้อาจซ้ำกับยาที่กล่าวมาแล้วข้างต้น อย่างเช่น Mitomycin-C , Mercaptopurine เป็นต้น 
 
 ///// แอนติเมทาโบไลท์สามารถก่อให้เกิดอาการข้างเคียงอย่างไร? ///// 
กลุ่มยาแอนติเมทาโบไลท์ อาจก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น คลื่นไส้อาเจียน  มีอาการท้องเสียหรือท้องผูก  กระเพาะอาหารอักเสบ   ช่องปากเป็นแผล 
- ผลต่อระบบประสาท:  เช่น มีไข้  หนาวสั่น  ปวดศีรษะ  ง่วงนอน  ความรู้สึกสัมผัสเพี้ยน 
- ผลต่อผิวหนัง: เช่น มีภาวะผมร่วง  ผด  ผื่นคัน  เหงื่อออกมาก 
- ผลต่อระบบเลือด: เช่น มีภาวะโลหิตจาง   เกล็ดเลือดต่ำ  เม็ดเลือดขาวต่ำ 
กดไขกระดูก   เกิดภาวะCapillary leak syndrome 
- ผลต่อตับ: เช่น  เป็นพิษต่อตับ/ตับอักเสบ   เอนไซม์การทำงานของตับในเลือดสูง  ค่าบิลิรูบินในเลือดสูง  ตับวาย 
- ผลต่อระบบหัวใจและหลอดเลือด:  เช่น หัวใจเต้นผิดจังหวะ  หัวใจล้มเหลว  ความดันโลหิตต่ำหรืออาจมีความดันโลหิตสูง 
- ผลต่อระบบภูมิคุ้มกันต้านทานโรคของร่างกาย: เช่น มีภาวะติดเชื้อได้ง่าย  มีอาการคล้ายไข้หวัดใหญ่ 
- ผลต่อกล้ามเนื้อ: เช่น  ปวดหลัง   ปวดกล้ามเนื้อ 
- ผลต่อไต: เช่น ปัสสาวะมีเลือดปน/ปัสสาวะเป็นเลือด  มีโปรตีนในปัสสาวะ  ไตวาย
เกิดภาวะHemolytic-uremic syndrome(มีภาวะโลหิตจางจากเม็ดเลือดแดงแตกร่วมกับไตวายเฉียบพลัน) 
- ผลต่อระบบทางเดินหายใจ: เช่น หายใจขัด/หายใจลำบาก  ไอ   เยื่อจมูกอักเสบ 
- ผลต่อระบบการเผาผลาญพลังงานของร่างกาย: เช่น เบื่ออาหาร 
 
 ///// จะเลือกใช้แอนติเมทาโบไลท์อย่างไร? ///// 
ยาหลายตัวของกลุ่มแอนติเมทาโบไลท์เป็นยาอันตรายและยาควบคุมพิเศษ  การใช้ยาเหล่านี้จะต้องอยู่ในดุลยพินิจของแพทย์เพียงผู้เดียว แพทย์จะอาศัยข้อมูลโดยการตรวจร่างกายอย่างละเอียด  ประวัติของโรคประจำตัว และประวัติการใช้ยาต่างๆ  อยู่ในภาวะตั้งครรภ์หรือให้นมบุตรหรือไม่  และผลการตรวจทางห้องปฏิบัติการต่างๆ เช่น ผลเลือด  ค่าCBC   ค่าการทำงานของตับ ไต ฯลฯ ล้วนเป็นปัจจัยที่นำมาประกอบเหตุผลของแพทย์เพื่อคัดเลือกยากลุ่มนี้และขนาดยานี้มาใช้กับผู้ป่วย 
 
 ///// บรรณานุกรม ///// 
https://en.wikipedia.org/wiki/Antimetabolite [2018,April7] 
https://en.wikipedia.org/wiki/Anthracycline [2018,April7] 
https://www.drugs.com/dosage/sulfanilamide-topical.html [2018,April7] 
https://en.wikipedia.org/wiki/Mercaptopurine [2018,April7] 
https://www.drugs.com/sfx/gemcitabine-side-effects.html [2018,April7]
