อะซาไธโอพรีน (Azathioprine)
 ///// บทนำ ///// 
ยาอะซาไธโอพรีน (Azathioprine) จัดเป็นยากดภูมิคุ้มกันต้านทานโรคของร่างกาย (Immunosuppressants) มีการนำยานี้มาใช้ในการรักษาโรคหรือภาวะที่ภูมิคุ้มกันฯของร่างกายทำงานต่อต้านเนื้อเยื่อของร่างกายเอง ยานี้เป็นยาประเภทโปรดรัก (Prodrug) หรือยาที่ต้องได้รับการเปลี่ยนรูปหรือมาธาบอไลต์ (Metabolite) ในร่างกายก่อนเปลี่ยนเป็นรูปแบบที่ยาสามารถออกฤทธิ์ได้ 
ยาอะซาไธโอพรีนจัดเป็นยาจำเป็นที่มีในบัญชียาขององค์การอนามัยโลก (WHO Model List of Essential Medicines) และจัดเป็นยาอันตรายตามกฎหมายของไทย การใช้ยานี้ควรอยู่ภายใต้การดูแลของแพทย์ผู้รักษาอย่างใกล้ชิด 
 ///// ยาอะซาไธโอพรีนมีสรรพคุณอย่างไร? ///// 
ยาอะซาไธโอพรีนมีสรรพคุณ/ข้อบ่งใช้เป็นยากดภูมิคุ้มกันฯ (Immunosuppressant) มีข้อบ่งใช้รักษาโรคดังต่อไปนี้เช่น 
1. โรคข้อรูมาตอยด์ (Rheumatoid Arthritis) 
2. โรคเอสแอลอีหรือโรคลูปัส (Systemic Lupus Erythematosus) หรือโรคแพ้ภูมิต้านทานตัวเอง/โรคออโตอิมมูน 
3. โรคผิวหนังและกล้ามเนื้ออักเสบ (Dermatomyositis and Polymyositis) 
4. โรคตับอักเสบจากภูมิคุ้มกันทำลายตนเอง (Auto-immune chronic active hepatitis) 
5. โรคเพมฟิกัสวัลการิส (Pemphigus vulgaris) หรือภาวะที่มีการแยกตัวของผิวหนังในชั้นลึกจากภูมิคุ้มกันฯของร่างกายทำลายการยึดของเซลล์ผิวหนัง มีอาการแสดงคือการเกิดตุ่มน้ำพองโดยทั่วไปบริเวณผิวหนัง 
6. Immune Thrombocytopenia (ITP) หรือภาวะที่ร่างกายสร้างภูมิคุ้มกันต้านโรค ต้าน/ทำลายเกล็ดเลือดของตัวเอง (เป็นข้อบ่งใช้ที่ไม่ได้รับการขึ้นทะเบียน/Unlabeled use) 
7. Autoimmune Hemolytic Anemia (IHA) หรือภาวะที่ผู้ป่วยสร้างภูมิคุ้มกันฯขึ้นมาต้านทานเม็ดเลือดของตัวเอง 
8. Thrombocytopenic Purpura (TTP) เป็นภาวะที่เกล็ดเลือดในร่างกายเกาะ/จับรวมตัวกันส่งผลทำให้เกิดภาวะเกล็ดเลือดต่ำ และเกิดการอุดตันของหลอดเลือดในอวัยวะต่างๆจากเกล็ดเลือดที่จับรวมตัวกัน 
9. โรคโครห์น (Crohn’s Disease) และโรคลำไส้ใหญ่อักเสบเป็นแผลเรื้อรัง (Ulcerative colitis) เป็นโรคที่เกี่ยวกับการเกิดแผลในระบบทางเดินอาหาร (เป็นข้อบ่งใช้ที่ไม่ได้รับการขึ้นทะเบียน/Unlabeled use) 
10. ใช้ในผู้ป่วยหลังเปลี่ยนถ่ายไตเพื่อกดภูมิคุ้มกันฯเพื่อป้องกันร่างกายไม่ยอมรับไตใหม่ 
 ///// ยาอะซาไธโอพรีนออกฤทธิ์อย่างไร? ///// 
ยาอะซาไธโอพรันเป็นยาประเภทโปรดรัก (Prodrug) หรือยาที่ต้องได้รับการเมธาบอไลต์ในร่างกายก่อนจึงจะอยู่ในรูปที่สามารถออกฤทธิ์ได้ ยาอะซาไธโอพรีนเป็นโปรดรักของยาเมอ แคปโตพิวรัน (Mercaptopurine, ยาเคมีบำบัดชนิดหนึ่ง) ออกฤทธิ์โดยการยับยั้งกระบวนการ สังเคราะห์สารพันธุกรรมได้แก่ ดีเอ็นเอ (DNA), อาร์เอนเอ (RNA) และโปรตีนบางชนิดในขั้น ตอนของการแบ่งเพิ่มจำนวนเซลล์ ยาอะซาไธโอพรีนจึงมีฤทธิ์ในการยับยั้งการเพิ่มจำนวนเซลล์ โดยเฉพาะเซลล์ที่มีการแบ่งตัวเร็วเช่น เซลล์เม็ดเลือดขาวชนิดลิมโฟไซต์ (Lymphocytes) ที่มีส่วนเกี่ยวข้องกับการสร้างภูมิคุ้มกันฯของร่างกาย เมื่อผู้ป่วยได้รับยานี้จึงมีระดับภูมิคุ้มกันฯที่ลดลงจึงนำมาใช้ในการรักษาโรคที่มีความเกี่ยวข้องกับภาวะที่ภูมิคุ้มกันฯของร่างกายต่อต้านเนื้อเยื่อของร่างกายเองหรือการแพ้ภูมิตัวเอง/ภูมิต้านตนเอง 
 ///// ยาอะซาไธโอพรีนมีรูปแบบจัดจำหน่ายอย่างไร? ///// 
ยาอะซาไธโอพรีนมีการจัดจำหน่ายรูปแบบเภสัชภัณฑ์เป็นยาเม็ด ขนาดความแรง 50 มิล ลิกรัมต่อเม็ด 
 ///// ยาอะซาไธโอพรีนมีขนาดรับประทานอย่างไร? ///// 
ยาอะซาไธโอพรีนมีขนาดยาซึ่งขอยกตัวอย่างดังต่อไปนี้เช่น 
ก. โรคข้อรูมาตอยด์ (Rheumatoid Arthritis): 
เริ่มต้นการรักษาด้วยขนาดยา 1 มิลลิกรัมต่อน้ำหนักตัว 1 กิโลกรัมต่อวัน โดยอาจให้ครั้งเดียวต่อวันหรือแบ่งให้เป็นวันละสองครั้งก็ได้ และแพทย์อาจปรับระดับยาจนกว่าได้ผลการรักษาที่พึงพอใจขึ้นอยู่กับดุลยวินิจของแพทย์ผู้ทำการรักษา การรักษาด้วยยานี้อาจใช้เวลาอย่างน้อย 12 สัปดาห์ในการดูผลการตอบสนองต่อการรักษา 
หลังจากแพทย์ปรับจนได้ขนาดยาที่เหมาะสมต่อการตอบสนองต่อการรักษา เมื่อผู้ป่วยมีอาการดีขึ้นหรือสามารถควบคุมอาการได้ในระยะหนึ่ง แพทย์อาจพิจารณาปรับขนาดยาลดลง โดยให้อยู่ในระดับยาที่ต่ำที่สุดที่ตอบสนองต่อการรักษาหรือต่อการควบคุมอาการ 
ข. โรคผิวหนังและกล้ามเนื้ออักเสบ (Dermatomyositis and Polymyositis): 
ขนาดยาโดยทั่วไปคือวันละ 50 มิลลิกรัมโดยให้ร่วมกับยาเพรดนิโซโลน (Prednisolone) การปรับระดับยาขึ้นอยู่กับดุลยวินิจของแพทย์ผู้ทำการรักษาซึ่งขึ้นอยู่กับการตอบสนองต่อยาของผู้ป่วย 
ค. Immune Thrombocytopenia (ITP): 
ขนาดยาโดยทั่วไปคือวันละ 100 - 200 มิลลิกรัม การปรับระดับยาขึ้นอยู่กับดุลยวินิจของแพทย์ผู้ทำการรักษาซึ่งขึ้นอยู่กับการตอบสนองต่อยาของผู้ป่วย 
ง. ในผู้ป่วยหลังเปลี่ยนถ่ายไต (Renal transplantation): 
โดยทั่วไปเริ่มให้ยาวันแรกในวันที่มีการผ่าตัดเปลี่ยนถ่ายไต ขนาดยาโดยทั่วไปคือ 3 - 5 มิลลิกรัมต่อน้ำหนักตัว 1 กิโลกรัมต่อวัน หากการตอบสนองต่อยาได้ดีแพทย์อาจพิจารณาปรับระดับยาลดลงได้ 
จ. ข้อบ่งใช้อื่นๆ: 
สำหรับข้อบ่งใช้อื่นๆ ยาอะซาไธโอพรีน มีขนาดยาเริ่มต้นโดยทั่วไปที่ 1 - 3 มิลลิกรัมต่อน้ำหนักตัว 1 กิโลกรัมต่อวัน การปรับขนาดยาเพิ่มหรือลดขึ้นกับการตอบสนองของผู้ป่วยต่อยา อาการข้างเคียงจากยาที่อาจเกิดขึ้นกับผู้ป่วยและดุลยวินิจของแพทย์ผู้ทำการรักษา 
การใช้ยานี้ในผู้ป่วยโรคไต แพทย์ผู้รักษาอาจพิจารณาปรับระดับยาลดลงตามค่าการทำงานของไต (Creatinine Clearance) ผู้ป่วย 
*อนึ่ง: ควรทานยานี้หลังอาหารเพื่อป้องกันอาการไม่พึงประสงค์ (ผลข้างเคียง) เช่น คลื่นไส้ อาเจียน 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาอะซาไธโอพรีน ควรแจ้งแพทย์/พยาบาลและเภสัชกรเช่น 
- ประวัติการแพ้ยา แพ้อาหารและแพ้สารเคมีทุกชนิด 
- ประวัติการใช้ยาต่างๆทั้งยาที่แพทย์สั่งจ่ายและยาที่ซื้อทานเอง รวมไปถึงวิตามิน ผลิตภัณฑ์เสริมอาหารและสมุนไพร โดยเฉพาะอย่างยิ่งหากกำลังใช้ยาดังต่อไปนี้ยาต้านการอักเสบได้แก่ เมซาลาไมน์ (Mesalamine) ยาออลซาลาซีน (Olsalazine) และยาซัลฟาซาลาซีน (Sulfasalazine)
	กลุ่มยาต้านการแข็งตัวของเลือดเช่น ยาวาฟาริน (Warfarin) 
- โรคประจำตัวโดยเฉพาะโรคติดเชื้อ โรคมะเร็ง และโรคไต 
- แจ้งให้แพทย์ทราบหากผู้ใช้ยากำลังตั้งครรภ์ วางแผนที่จะตั้งครรภ์ หรืออยู่ในระยะให้นมบุตร 
- แจ้งให้แพทย์ทราบว่ากำลังใช้ยาอะซาไธโอพรีนหากจำเป็นต้องได้รับการผ่าตัด รวมถึงการผ่าตัดในช่องปากควรแจ้งให้ทันตแพทย์ทราบล่วงหน้า 
- แจ้งให้แพทย์ทราบว่ากำลังใช้ยาอะซาไธโอพรีนหากต้องได้รับวัคซีนต่างๆ เนื่อง จากภูมิคุ้มกันฯของร่างกายผู้ป่วยต่ำกว่าปกติจึงมีความเสี่ยงในการติดเชื้อสูงกว่าบุค คลทั่วไปถ้าวัคซีนที่ใช้เป็นวัคซีนเชื้อเป็น นอกจากนั้นวัคซีนที่ฉีดยังมีผลอาจไม่ได้ประสิทธิภาพเท่าที่ควร 
 ///// หากลืมรับประทานยาควรทำอย่างไร? ///// 
หากลืมรับประทานยาอะซาไธโอพรีนให้รับประทานทันทีเมื่อนึกขึ้นได้ แต่หากใกล้เคียงกับการรับประทานมื้อถัดไป ให้ข้ามไปโดยไม่ต้องเพิ่มปริมาณยาเป็น 2 เท่าในการรับประทานมื้อถัดไป 
 ///// ยาอะซาไธโอพรีนมีผลไม่พึงประสงค์ไหม? ///// 
ยาอะซาไธโอพรีนอาจก่อให้เกิดผลไม่พึงประสงค์ (ผลข้างเคียง/อาการไม่พึงประสงค์/อาการข้างเคียง) บางประการเช่น คลื่นไส้ อาเจียนหรือท้องเสีย หากอาการดังกล่าวไม่ดีขึ้นหรือมีแนวโน้มว่าจะแย่ลงให้รีบแจ้งให้แพทย์ทราบ/รีบไปโรงพยาบาล 
หากรับประทานยาอะซาไธโอพรีนแล้วเกิดอาการแพ้ยาเช่น ผื่นคัน อาการบวมของริมฝี ปาก เปลือกตา/หนังตา ใบหน้า หรือหายใจไม่สะดวก/หายใจลำบาก ให้พบแพทย์/ไปโรงพยาบาลโดยทันที/ฉุกเฉิน 
อาการข้างเคียงที่มีความรุนแรงเช่น มีผื่นคันขึ้นทั้งตัว มีอาการเหมือนติดเชื้อเช่น มีไข้ หนาวสั่น เจ็บคอ ปวดเมื่อยกล้ามเนื้อ อ่อนเพลียอย่างรุนแรง อาการเหมือนเลือดออกได้แก่ มีจ้ำห้อเลือด ปัสสาวะเหมือนมีเลือดปนหรือมีสีน้ำตาล อุจจาระเหนียวและมีสีดำเข้ม น้ำหนักลดอย่างรวดเร็ว ให้พบแพทย์/ไปโรงพยาบาลโดยทันที/ฉุกเฉิน 
อย่างไรก็ดี ผู้ป่วยควรตระหนักว่า การที่แพทย์สั่งใช้ยานี้เนื่องจากแพทย์พิจารณาแล้วเห็นว่ายานี้จะมีประโยชน์ต่อผู้ป่วยมากกว่าโทษหรือมากกว่าการได้รับผลข้างเคียงจากยา ผู้ป่วยที่ได้รับยานี้ส่วนมากพบว่าอาจเกิดผลข้างเคียงชนิดรุนแรงได้ง่าย ผู้ป่วยจึงควรเฝ้าระวังผลข้างเคียงดังกล่าวที่อาจเกิดขึ้นและรีบแจ้งให้แพทย์ผู้ทำการรักษาทราบ/ไปโรงพยาบาลก่อนนัด หรือทันที/ฉุกเฉินหากเกิดอาการรุนแรงดังที่กล่าวไปแล้วข้างต้น 
 ///// ยาอะซาไธโอพรีนมีปฏิกิริยาระหว่างยากับยาตัวอื่นไหม? ///// 
ยาอะซาไธโอพรีนมีปฏิกิริยาระหว่างยากับยาตัวอื่นดังต่อไปนี้ 
ก. หลีกเลี่ยงการใช้ยาต่อไปนี้ร่วมกับยาอะซาไธโอพรีน 
- วัคซีนบีซีจี (BCG, วัคซีนวัณโรค) 
- ยารักษาโรคข้อรูมาตอยด์ชนิดอื่นเช่น ยาฟีบูโซสแตด (Febuxostat) 
- ยากดภูมิคุ้มกันฯชนิดต่างๆเช่น ยาเมอแคปโตพิวรีน (Mercaptopurine) ยานาทาลิซูแมบ (Natalizumab) ยาพิโมโครไลมัส (Pimocrolimus) ยาทาโครไล มัส (Tacrolimus) 
ข. การใช้ยานี้ร่วมกับยาต้านการแข็งตัวของเลือด เช่น ยาวาฟาริน (Warfarin) ควรรับการตรวจวัดค่า PT/INR (Prothrombin time/International normalized ratio, ค่าบ่งบอกการแข็ง ตัวของเลือด) ภายใต้การดูแลของแพทย์ผู้รักษาอย่างสม่ำเสมอ เพื่อให้แพทย์ผู้ทำการรักษาสามารถปรับระดับยาวาฟารินให้เหมาะสม 
 ///// มีข้อควรระวังในการใช้ยาอะซาไธโอพรีนอย่างไร? ///// 
มีข้อควรระวังในการใช้ยาอะซาไธโอพรีนเช่น 
- ห้ามใช้ในผู้ป่วยที่แพ้ยาหรือแพ้ส่วนประกอบของยานี้ 
- ควรหลีกเลี่ยงการใช้ในสตรีตั้งครรภ์หรือให้นมบุตร 
- ผู้ป่วยควรได้รับการตรวจเม็ดเลือด (Complete Blood Count; CBC) ในช่วงเริ่มต้นการให้ยาอะซาไธโอพรีนและมีการตรวจวัดอย่างสม่ำเสมอ ในผู้ป่วยบางรายพบว่าในร่างกายอาจขาดเอนไซม์ Thiopurine Methyltransferase (TPMT) ซึ่งเป็นเอนไซม์ที่ใช้ในการเมธาบอไลต์ (การเปลี่ยนรูปที่รวมถึงการทำลาย) ยาอะซาไธโอพรีน ในผู้ป่วยกลุ่มนี้อาจมีความเสี่ยงในการเกิดการกดการทำงานของไขกระดูก (Bone Marrow Suppression)สูงขึ้น การติดตามระดับเม็ดเลือดหรือการตรวจ CBC จึงมีความสำคัญในการเฝ้าระวังและป้องกันการกดไขกระดูก 
- ควรทานยานี้หลังอาหารเพื่อป้องกันอาการไม่พึงประสงค์เช่น คลื่นไส้ อาเจียน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะซาไธโอพรีน) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ควรเก็บรักษายาอะซาไธโอพรีนอย่างไร? ///// 
ควรเก็บรักษายาอะซาไธโอพรีนดังนี้เช่น 
- เก็บในภาชนะดั้งเดิมของผู้ผลิต ปิดฝาภาชนะให้แน่น และเก็บให้พ้นมือเด็กและสัตว์เลี้ยง 
- หลีกเลี่ยงการเก็บยานี้ในบริเวณที่มีความชื้นสูงเช่น บริเวณใกล้ห้องน้ำหรือในตู้เย็น ไม่ควรนำสารดูดความชื้นที่ผู้ผลิตใส่ไว้ในภาชนะของผลิตภัณฑ์ออกจากภาชนะ 
- เก็บภาชนะบรรจุยานี้ในอุณหภูมิห้อง 
 ///// ยาอะซาไธโอพรีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะซาไธโอพรีนมียาชื่อการค้าอื่นและบริษัทผู้ผลิตในประเทศไทยดังต่อไปนี้ 
 ///// บรรณานุกรม ///// 
American Pharmacists Association. Azathioprine, Drug Information Handbook with International Trade Names. 23;2014:209-10. 
Azathioprine 50 mg film-coated tablets (SPC)http://www.medicines.org.uk/emc/medicine/26876  [2015,Sept19] 
WHO Model List of Essential Medicines. 2013;18. http://apps.who.int/iris/bitstream/10665/93142/1/EML_18_eng.pdf?ua=1  [2015,Sept19] 
อารยา กว้างสุขสถิตย์. โรคเพมฟิกัส. สมาคมแพทย์ผิวหนังแห่งประเทศไทย. http://www.dst.or.th/html/index.php?op=article-detail&amp;id=1230&amp;cid=51#.VfWAEfmqqko  [2015,Sept19]
