เอฟฟาไวเร็นซ์ (Efavirenz)
 ///// บทนำ ///// 
เอฟฟาไวเร็นซ์ (Efavirenz หรือ ย่อว่า EFV/อีเอฟวี) เป็นยาต้านรีโทรไวรัส (Antiretroviral agent) ซึ่งรีโทรไวรัสในที่นี้หมายถึง เชื้อไวรัสเอชไอวี (HIV) โดยตัวยามีกลไกออกฤทธิ์ยับยั้งกระบวนการเชื่อมต่อดีเอ็นเอ (DNA) ของรีโทรไวรัส ด้วยการยับยั้งการทำงานของเอนไซม์รีเวิร์สทรานสคริปเตส (Reverse Transcriptase enzyme) ซึ่งเป็นเอนไซม์ที่ช่วยเปลี่ยนแปลงสารพันธุกรรมของไวรัสจากอาร์เอ็นเอ (RNA) ไปเป็นดีเอ็นเอ (DNA) เพื่ออาศัยในโครโมโซมของเจ้าบ้าน (Host หมายถึง มนุษย์) ที่มีสารพันธุกรรมเป็นดีเอ็นเอได้ ส่งผลทำให้กระบวนการสังเคราะห์ดีเอ็นเอ (DNA) ของรีโทรไวรัสหยุดชะงัก ทำให้ปริมาณรีโทรไวรัสในร่างกายลดลง 
 ///// ยาเอฟฟาไวเร็นซ์มีสรรพคุณ (คุณสมบัติ) อย่างไร? ///// 
ยาเอฟฟาไวเร็นซ์มีสรรพคุณ/ข้อบ่งใช้ สำหรับรักษาการติดเชื้อเอชไอวี (HIV) โดยใช้ร่วมกับยาต้านรีโทรไวรัสชนิดอื่นอีก 2 ชนิด เช่น สตาวูดีน (Stavudine) หรือ ซิโดวูดีน (Zidovudine) และลามิวูดีน (Lamivudine) 
 ///// ยาเอฟฟาไวเร็นซ์มีกลไกการออกฤทธิ์อย่างไร? ///// 
เอฟฟาไวเร็นซ์จัดเป็นยาต้านรีโทรไวรัสกลุ่ม Non-Nucleoside Analog Reverse Transcriptase Inhibitors (NNRTIs) โดยยาจะออกฤทธิ์ยับยั้งการทํางานของเอนไซม์รีเวิร์สทรานสคริปเตส(Reverse Transcriptase enzyme) ซึ่งเอนไซม์ดังกล่าวมีหน้าที่ช่วยสร้างดีเอ็นเอจากอาร์เอ็นเอของรีโทรไวรัสเพื่อให้ไวรัสมีดีเอ็นเอสำหรับเพิ่มจำนวนในเซลล์เจ้าบ้านที่มีสารพันธุกรรมเป็นดีเอ็นเอได้ 
เมื่อยาเอฟฟาไวเร็นซ์ (Efavirenz) เข้าสู่ร่างกาย ตัวยาจะถูกเปลี่ยนแปลงภายในร่างกาย ทำให้มีฤทธิ์ต้านรีโทรไวรัส โดยออกฤทธิ์ยับยั้งเอนไซม์รีเวิร์สทรานสคริปเตสของรีโทรไวรัส จึงส่งผลทำให้การเชื่อมต่อสายเกลียวดีเอ็นเอของไวรัสหยุดชะงัก เชื้อไวรัสจึงไม่สามารถเพิ่มจำนวนได้ 
 ///// ยาเอฟฟาไวเร็นซ์มีรูปแบบการจัดจำหน่ายอย่างไร? ///// 
รูปแบบที่มีจำหน่ายของยาเอฟฟาไวเร็นซ์ในประเทศไทยมีรูปแบบทางเภสัชภัณฑ์ดังนี้คือ เป็นยาเดี่ยวในรูปแบบยาเม็ดขนาด 50, 200, 600 มิลลิกรัม 
นอกจากนี้ยังมียาสูตรผสมระหว่างยาเอฟฟาไวเร็นซ์กับยาต้านรีโทรไวรัสชนิดอื่นคือ อะทริปลา (Atripla®) เป็นยาต้านเอชไอวีสูตรผสม ใน 1 เม็ด ประกอบด้วย ยาเอฟฟาไวเร็นซ์ 600 มิลลิกรัม, เอ็มตริไซตาบีน (Emtricitabine) 200 มิลลิกรัม และทีโนโฟเวียร์ (Tenofovir) 300 มิลลิกรัม 
 ///// ยาเอฟฟาไวเร็นซ์มีขนาดรับประทานหรือวิธีใช้ยาอย่างไร? ///// 
ยาเอฟฟาไวเร็นซ์มีขนาดรับประทานหรือวิธีใช้ยาสำหรับการรักษาติดเชื้อเอชไอวี ดังนี้ 
ก. ขนาดยาและการปรับขนาดยาสำหรับเด็ก: 
- ไม่แนะนำให้ใช้ยานี้ในเด็กที่มีอายุน้อยกว่า 3 ขวบ หรือมีน้ำหนักตัวน้อยกว่า 10 กิโลกรัม 
- ขนาดยาในเด็กที่มีอายุตั้งแต่ 3 ขวบขึ้นไป: 
อนึ่ง 
a) เด็กที่มีน้ำหนักตัวมากกว่า 40 กิโลกรัมขึ้นไป ควรรับประทานยาขนาด 600 มิลลิกรัมต่อ 1 วันเท่ากับในผู้ใหญ่ 
b) เพื่อลดอาการข้างเคียงจากยาที่มีผลต่อระบบประสาท แนะนำให้รับประทานยาช่วงก่อนนอน โดยเฉพาะอย่างยิ่งในช่วงเริ่มรับประทานยา โดยหลังจากนั้นแล้วประมาน 2 - 4 สัปดาห์ อาการข้างเคียงต่างๆจะค่อยๆทุเลา 
c) ในเด็ก การจะรับประทานยานี้ควบคู่กับยาต้านไวรัสเอชไอวีตัวอื่น ขึ้นกับดุลพินิจของแพทย์ 
ข. ขนาดยาและการปรับขนาดยาสำหรับผู้ใหญ่: 
- ทั่วไปคือ 600 มิลลิกรัมวันละ 1 ครั้ง โดยรับประทานคู่กับยาต้านรีโทรไวรัสชนิดอื่นอีก 2 ชนิด เช่น เอ็มตริไซตาบีนและทีโนโฟเวียร์ (ซึ่งเป็นสูตรยาที่จากการศึกษาให้ผลดีกว่าการรับประทานยาเดี่ยว) และเพื่อลดอาการข้างเคียงจากยาที่มีผลต่อระบบประสาท แนะนำให้รับประทานยาช่วงก่อนนอน โดยเฉพาะอย่างยิ่งในช่วงเริ่มรับประทานยา โดยหลังจากนั้นแล้วประมาน 2 - 4 สัปดาห์ อาการข้างเคียงต่างๆจะค่อยๆทุเลาลง 
*หมายเหตุ: ทั้งในผู้ป่วยเด็กและในผู้ป่วยผู้ใหญ๋ 
- ขนาดยากรณีใช้ร่วมกับยาไรแฟมปิน (Rifampin: ยาต้านแบคทีเรีย, ยาต้านวัณโรค): เพิ่มขนาดยาเอฟฟาไวเร็นซ์เป็น 800 มิลลิกรัมวันละ 1 ครั้ง (เพิ่มขนาดยาเฉพาะในผู้ป่วยที่มีน้ำหนักมาก กว่า 50 กิโลกรัม หากน้ำหนักน้อยกว่าเท่ากับ 50 กิโลกรัมไม่จำเป็นต้องเพิ่มขนาดยา) 
- ขนาดยากรณีใช้ร่วมกับยาโวลิโคนาโซล (Voriconazole: ยาต้านเชื้อรา): ลดขนาดยาเอฟฟาไวเร็นซ์เป็น 300 มิลลิกรัมวันละ 1 ครั้ง และเพิ่มขนาดยาโวลิโคนาโซลเป็น 400 มิลลิกรัมทุก 12 ชั่วโมง 
- ขนาดยาในผู้ป่วยไตบกพร่อง: ไม่จำเป็นต้องปรับขนาดยา 
- ขนาดยาในผู้ป่วยตับบกพร่อง: ไม่จำเป็นต้องปรับขนาดยา แต่เนื่องจากข้อมูลการศึกษายังน้อยอยู่ จึงแนะนำให้ใช้ยานี้อย่างระมัดระวังในผู้ป่วยที่มีตับบกพร่องระดับไม่รุนแรง (ประเมินความรุนแรงได้ Child-Pugh score class A), และควรหลีกเลี่ยงการใช้ยานี้ในผู้ป่วยที่มีภาวะตับบกพร่องปานกลางถึงรุนแรง (ประเมินได้ Child-Pugh score class B หรือ C) 
อนึ่ง Child-Pugh score คือ วิธีประเมินความรุนแรงการทำงานของตับโดยดูจากผลเลือดร่วมกับอาการทางคลินิกของโรคตับ ซึ่งแบ่งความรุนแรงเป็น 3 ระดับ/Class จากน้อยไปหามาก คือ A, B,และ C 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยาเอฟฟาไวเร็นซ์ ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติการแพ้ต่างๆ เช่น แพ้ยา แพ้อาหาร แพ้สารเคมีทุกชนิด 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเอฟฟาไวเร็นซ์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้ว 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาเอฟฟาไวเร็นซ์สามารถผ่านรกและน้ำนมได้ ซึ่งอาจทำให้ยาเข้าสู่ตัวทารกและก่อให้เกิดผลข้างเคียงได้ 
- อาชีพและช่วงเวลาการทำงาน เนื่องจากผู้ป่วยมักได้รับคำแนะนำให้รับประทานยาเอฟฟาไวเร็นซ์ในช่วงเวลาก่อนนอนหรือช่วงกลางคืนขณะท้องว่าง เพื่อลดผลข้างเคียงของยา ดังนั้นหากผู้ป่วยมีอาชีพที่ต้องทำงานช่วงกลางคืน อาจจำเป็นต้องปรับเวลาการรับประทานยาเป็นช่วงก่อนเวลาพักผ่อนและท้องว่าง 
- แจ้งบุคลากรทางการแพทย์หากช่วงที่ผ่านมาลืมกินยา/ไม่ได้รับยา หรือมีเหตุทำให้ไม่สามารถรับประทานยาได้อย่างสม่ำเสมอทุกวันได้ เนื่องจากยาเอฟฟาไวเร็นซ์เป็นยาจำเป็นที่ต้องรับประทานอย่างสม่ำเสมอและตรงเวลาอย่างเคร่งครัดทุกวัน 
 ///// หากลืมรับประทานยาควรทำอย่างไร? ///// 
สำหรับการรักษาการติดเชื้อเอชไอวีด้วยยาเอฟฟาไวเร็นซ์นั้น ผู้ป่วยจำเป็นต้องรับประทานยาให้ตรงเวลาทุกวันอย่างเคร่งครัด รับประทานยาวันละ 1 ครั้ง โดยแนะนำให้รับประทานยาขณะท้องว่างซึ่งเวลาที่เหมาสมที่สุดคือ ช่วงก่อนนอน เนื่องจากเป็นช่วงเวลาที่ท้องว่าง และยามีผลข้างเคียงที่ส่งผลต่อระบบประสาท (รู้สึกมึนงง, ปวดศีรษะ, ง่วงนอน) จึงเหมาะกับการรับประทานยาในช่วงก่อนนอนและท้องว่าง อีกทั้งยังพบว่าอาหารประเภทไขมันสูงสามารถเพิ่มผลข้างเคียงจากยาได้ เพราะอาหารไขมันสูงจะเพิ่มการดูดซึมยาเอฟฟาไวเร็นซ์ 
โดยปกติแล้วยาเอฟฟาไวเร็นซ์จะรับประทานเพียงวันละ 1 ครั้ง ดังนั้นเพื่อให้ระดับยาในร่างกายคงที่ และสามารถยับยั้งการเจริญเติบโตของเชื้อรีโทรไวรัสอย่างมีประสิทธิภาพ จึงควรรับประทานยาในเวลาเดียวกันของทุกวัน 
กรณีลืมรับประทานยา ให้รับประทานยาทันทีที่นึกขึ้นได้ แต่หากใกล้กับเวลาที่ต้องรับประทานยามื้อถัดไป (วันถัดไป, ลืมเกิน 12 ชั่วโมง) ให้รอรับประทานยามื้อถัดไปเลย โดยไม่ต้องเพิ่มขนาดยาเป็น 2 เท่า เช่น ปกติรับประทานยาเวลา 20.00 น. แล้วลืมรับประทาน หากนึกขึ้นได้ตอนเวลา 7.00 น. ของวันถัดมา (ลืมรับประทานยามื้อ 20.00น. ลืมน้อยกว่า 12 ชั่วโมง) ให้รับประทานยามื้อ 20.00 น.ที่ลืมนั้นทันที (และรับประทานมื้อต่อๆไปตามปกติ) แต่หากนึกขึ้นได้ในช่วงที่ใกล้กับช่วง เวลาของยามื้อถัดไป (หมายถึงเกินกว่า 12 ชั่วโมงจากเวลารับประทานยาปกติ) ให้รอรับประทานในมื้อถัดไปในขนาดยาปกติและช่วงเวลาเดิมได้เลย โดยไม่ต้องเพิ่มขนาดยาเป็น 2 เท่า 
การรับประทานยาเกินขนาดโดยอุบัติเหตุ พบว่า ทำให้เกิดอาการต่อระบบประสาท และอาจทำให้กล้ามเนื้อหดเกร็ง และยังไม่มียาต้านพิษที่จำเพาะเจาะจงสำหรับยาเอฟฟาไวเร็นซ์ ซึ่งอาจพิจารณาให้ถ่านกัมมันต์ (Activated charcoal) เพื่อช่วยกำจัดยาที่เหลืออยู่ที่ยังไม่ถูกดูดซึม อีกทั้งยาเอฟฟาไวเร็นซ์สามารถจับกับโปรตีนในร่างกายได้ดี การฟอกไตเพื่อกำจัดยานี้ออกจากกระแสเลือดจึงไม่มีประสิทธิภาพ การรักษาจึงควรตรวจสัญญาณชีพ และให้การรักษาตามอาการทางคลินิกของผู้ป่วย (การรักษาประคับประคองตามอาการ) 
อย่างไรก็ตาม การรับประทานยาต้านรีโทรไวรัสที่ไม่สม่ำเสมอ จะทำให้ระดับยาในเลือด/กระแสโลหิตอยู่ในระดับสูงบ้างต่ำบ้าง ซึ่งช่วงที่ระดับยามีขนาดต่ำ เสมือนเป็นการกระตุ้นให้เชื้อไวรัสเกิดการกลายพันธุ์เป็นสาเหตุของการดื้อยาในเวลาต่อมา 
 ///// ยาเอฟฟาไวเร็นซ มีผลไม่พึงประสงค์อย่างไร? ///// 
ผลไม่พึงประสงค์/อาการไม่พึงประสงค์ (ผลข้างเคียง) ของยาเอฟฟาไวเร็นซ์ที่พบได้บ่อยได้แก่ อาการข้างเคียงต่อจิตประสาทอย่างรุนแรง ซึ่งรวมถึงอาการเครียดอย่างรุนแรง อาจมีความคิดหรือพยายามฆ่าตัวตาย มีอารมณ์ก้าวร้าว มีอาการวิตกกังวล และเกิดอาการคลั่ง ผู้ป่วยที่มีอาการป่วยทางจิตย่อมมีความเสี่ยงต่อผลข้างเคียงของยาสูงกว่าปกติ ในผู้ป่วยที่เกิดอาการข้างเคียงต่อจิตประสาทอย่างรุนแรง ควรพบแพทย์/ไปโรงพยาบาลทันที 
นอกจากนี้ ยานี้ยังมีผลต่อระบบประสาท ได้แก่ อาการวิงเวียน นอนไม่หลับ สมาธิสั้น มีอาการง่วงซึม ฝันร้าย และประสาทหลอน อาการมักเกิดขึ้นในช่วงแรกหลังเริ่มใช้ยา และจะทุเลาลงใน 2 - 4 สัปดาห์ 
ผู้ป่วยที่มีประวัติโรคลมชักควรระวังการใช้ยานี้ และหากกำลังใช้ยากันชักเช่น ฟีนีทอย (Pheny toin), คาร์บามาซีปีน (Carbamazepine), ฟีโนบาร์บีทาล (Phenobarbital) ร่วมกับยาเอฟฟาไวเร็นซ์ อาจพิจารณาตรวจวัดระดับยากันชักร่วมด้วย เพราะยานี้อาจทำให้ระดับยากันชักในเลือดสูงขึ้นหรือต่ำลงก็ได้ 
อาการผื่นที่ผิวหนัง: โดยอาจมีผื่นพุพอง และอาจทำให้ผิวหนังแห้งเป็นสีคล้ำเกิดรอยแตก และยังมีรายงานการเกิดผื่นลักษณะอาการของสตีเวนส์ จอห์นสัน ซินโดรม (Stevens Johnson Syn drome) ได้ ฉะนั้นหากใช้ยาเอฟฟาไวเร็นซ์แล้วเกิดผื่นที่ผิวหนัง ควรรีบปรึกษาแพทย์/รีบไปโรงพยา บาล 
นอกจากนี้ ยังพบความผิดปกติในการกระจายตัวของมวลไขมันในร่างกาย เช่น อาจพบไขมันพอกตัวผิดปกติ โดยอาจพบก้อนไขมันพอกตัวเป็นก้อนที่คอด้านหลัง (Buffalo hump), เส้นรอบวงของคอขยายขึ้น 5 - 10 ซม., เต้านมขยายใหญ่ขึ้น, ไขมันสะสมตามอวัยวะภายในช่องท้องมากขึ้นทำให้อ้วนกลางลำตัว ทั้งนี้ทั้งหมดมักเกิดร่วมกับภาวะ/โรคไขมันในเลือดสูง (Hyperlipidemia), ภาวะน้ำตาลในเลือดสูง (Hyperglycemia) 
 ///// มีข้อควรระวังการใช้ยาเอฟฟาไวเร็นซ์อย่างไร? ///// 
มีข้อควรระวังการใช้ยาเอฟฟาไวเร็นซ์ดังนี้ 
- ห้ามใช้กับผู้ป่วยที่แพ้ยานี้หรือแพ้ส่วนประกอบของยานี้ 
- ห้ามใช้ในผู้ป่วยที่มีความดันโลหิตสูง 
- ไม่ควรใช้ยาเอฟฟาไวเรนซ์คู่กับยาดังต่อไปนี้ 
- Astemizole (แอสทีมีโซล: ยาต้านฮีสตามีน ) 
- Cisapride (ซีสซาพายด์: ยาเพิ่มการเคลื่อนไหวของกระเพาอาหารและลำไส) 
- Midazolam (ไมดาโซแลม: ยานอนหลับ) 
- Triazolam (ไตรอะซแลม: ยานอนหลับ) 
- หรือ Ergot derivetives/ยาที่มีส่วนผสมของ Ergot เช่น Ergotamine (เออร์โกตามีน: ยารักษาไมเกรน) Ergonovine (เออร์โกโนวีน: ยาเพิ่มการบีบตัวของมดลูก ) Methylergonovine (เมททิวเออร์โกโนวีน: ยาเพิ่มการบีบตัวของมดลูก) เพราะยาเอฟฟาไวเร็นซ์จะยับยั้งกระบวนการกำจัดยาดังกล่าวออก ส่งผลทำให้เกิดพิษของยาดังกล่าวต่อร่างกาย (เช่น หัวใจเต้นผิดจังหวะ, อาการง่วงซึมยาวนาน, กดการหายใจ, เส้นเลือดหดตัวรุนแรงจนอาจทำให้เกิดเนื้อเยื่อต่างๆตายจากขาดเลือดได้) 
- ระมัดระวัง/หลีกเลี่ยงการทำงานที่เสี่ยงอันตราย หากกำลังใช้ยาเอฟฟาไวเร็นซ์อยู่ เช่น การขับรถ การคุมเครื่องจักรอุตสาหกรรม เนื่องจากยานี้ออกฤทธิ์ต่อระบบประสาท ส่งผลทำให้เกิดอาการ มึนงง เวียนศีรษะ สมาธิสั้น หรือมีอาการครึ่งหลับครึ่งตื่นได้ 
- ระมัดระวังการใช้ยานี้ในผู้ป่วยที่มีประวัติอาการป่วยทางจิต เนื่องจากจะได้รับผลข้างเคียงจาก ยาสูงกว่าปกติ หากเกิดผลข้างเคียงต่อจิตประสาทรุนแรง ควรพบแพทย์/ไปโรงพยาบาลทันที และผู้ป่วยควรได้รับทราบข้อมูลเกี่ยวกับอาการที่มีต่อจิตประสาทอย่างรุนแรงนั้นว่า อาการจะค่อยๆดีขึ้น โดยจะไม่พัฒนาจนทำให้เกิดอาการทางจิตประสาทถาวร 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเอฟฟาไวเร็นซ์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ (อ่านเพิ่ม เติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาเอฟฟาไวเร็นซ์มีปฏิกิริยาระหว่างยากับยาตัวอื่นอย่างไร? ///// 
ยาเอฟฟาไวเร็นซ์มีปฏิกิริยาระหว่างยากับยาตัวอื่นดังนี้ 
ยาเอฟฟาไวเร็นซ์จะทำให้ระดับยาคลาริโทรไมซิน (Clarithromycin: ยาต้านแบคทีเรีย) ในเลือดลดลง แนะนำเปลี่ยนยาคลาลิโทรไมซินเป็นอะซิโทรไมซิน (Azithromycin: ยาต้านแบคทีเรียอีกชนิด) 
ยาเอฟฟาไวเร็นซ์จะทำให้ลดระดับยาเมททาโดน (Methadone: ยาแก้ปวดกลุ่มโอปิออยด์ /ฝิ่น) ลดลง ซึ่งอาจมีผลทำให้เกิดอาการคล้ายถอนยาฝิ่น ดังนั้นจึงต้องคอยสังเกตอาการถอนยาเมททาโดน เพื่อเพิ่มขนาดยาเมททาโดนเพื่อให้เพียงพอต่อการบรรเทาอาการถอนยา 
ยาเอฟฟาไวเร็นซ์ลดระดับยาไรฟาบูติน (Rifabutin: ยาต้านแบคทีเรีย) ในเลือด แนะนำเพิ่มขนาดยาไรฟาบูตินขึ้น 50% 
ยาไรแฟมปิน (Rifampin: ยาต้านวัณโรค) อาจลดระดับยาเอฟฟาไวเร็นซ์ลงได้ แต่ข้อมูลยังไม่แน่ชัด ขนาดของยาทั้ง 2 ชนิดเมื่อใช้ร่วมกันจึงอยู่ในดุลพินิจของแพทย์ 
ยาเอฟฟาไวเร็นซ์ที่ใช้คู่กับยาริโทรนาเวียร์ (Ritonavir: ยาต้านเอชอีไอวี) จะเพิ่มผลข้างเคียงของยาทั้งสองชนิด คือ ชา วิงเวียนศีรษะ คลื่นไส้ และอาจทำให้เอนไซม์ตับเพิ่มสูงขึ้นได้ (ตับอักเสบ) 
ยาเอฟฟาไวเร็นซ์ลดระดับยาซาควินาเวียร์ (Saquinavir: ยาต้านเอชไอวี) 
ยาเอฟฟาไวเร็นซ์สามารถทั้งลดและเพิ่มระดับยาวาฟฟาริน (Warfarin: ยาต้านการแข็งตัวของเลือด) 
ยาเอฟฟาไวเร็นซ์ลดระดับยาฆ่าเชื้อรา เช่น คีโทโคนาโซล (Ketoconazole: ยาฆ่าเชื้อรา) หรือ อิททราโคนาโซล (Itraconazole: ยาฆ่าเชื้อรา) 
ยาเอฟฟาไวเร็นซ์สามารถทั้งลดและเพิ่มระดับยากันชัก ฟีนีทอย/Phenytoin , ฟีโนบาป/ Phenobarbital , คาร์บามาซีปีน /Carbamazepine 
 ///// ควรเก็บรักษายาเอฟฟาไวเร็นซ์อย่างไร? ///// 
ควรเก็บยาเอฟฟาไวเร็นซ์ที่อุณหภูมิห้อง ไม่เก็บยาในที่ร้อน ควรเก็บยาในภาชนะบรรจุเดิม เก็บยาให้พ้นมือเด็กและสัตว์เลี้ยง เก็บยาให้พ้นแสงแดด ไม่เก็บยาในรถยนต์ หรือในห้องน้ำ 
 ///// ยาเอฟฟาไวเร็นซ์ มีชื่ออื่นอีกไหม? ผลิตจากบริษัทอะไรบ้าง? ///// 
ยาเอฟฟาไวเร็นซ์ที่จำหน่ายในประเทศไทย มียาชื่อการค้าอื่นและบรืษัทผู้ผลิต เช่น 
 ///// บรรณานุกรม ///// 
1. Lacy CF. Amstrong LL, Goldman MP, Lance LL. Drug Information handbook. 20th ed. Ohio: Lexi-Comp; 2011-12.
	3. TIMS (Thailand). MIMS. 130th ed. Bangkok: UBM Medica ;2013
	
	2. Product Information: Efavirenz, GPO, Thailand.
