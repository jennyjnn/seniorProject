เลดิพาสเวียร์ (Ledipasvir)
 ///// บทนำ ///// 
เลดิพาสเวียร์ (Ledipasvir) เป็นยาต้านไวรัสตับอักเสบซี (Anti hepaciviral) โดยตัวยาจะออกฤทธิ์ยับยั้งสารโปรตีนในตัวไวรัสตับอักเสบซีที่มีชื่อว่า HCV NS5A (Hepatitis C virus nonstructural protein 5A) ซึ่งสารโปรตีนดังกล่าวมีความสำคัญต่อการเพิ่มจำนวนไวรัสตับอักเสบซี  ดังนั้นเมื่อผู้ป่วยติดเชื้อไวรัสตับอักเสบซีได้รับการรักษาด้วยยาเลดิพาสเวียร์แล้ว ยานี้จะส่งผลยับยั้งการเพิ่มจำนวนของไวรัสตับอักเสบซีในร่างกาย  ทำให้ปริมาณเชื้อไวรัสฯลดน้อยลง 
ในประเทศไทย ยังไม่มีการจำหน่ายยาเลดิพาสเวียร์เพียงชนิดเดี่ยว แต่มีในรูปแบบยาผสมระหว่างยาเลดิพาสเวียร์ กับ ยาโซฟอสบูเวียร์(Sofosbuvir)  เพื่อเพิ่มประสิทธิภาพในการยับยั้งการเจริญเติบโตของเชื้อไวรัสตับอักเสบ ซี เพราะยาผสมทั้งสองนี้ ยาแต่ละตัวจะออกฤทธิ์คนละตำแหน่งในการยับยั้งการสร้างโปรตีนเพื่อการเจริญเติบโตของเชื้อไวรัสตับอักเสบซี จึงสามารถควบคุมปริมาณเชื้อไวรัสตับอักเสบซีในร่างกายได้อย่างมีประสิทธิภาพยิ่งขึ้น 
 
 ///// ยาเลดิพาสเวียร์มีสรรพคุณ(คุณสมบัติ)อย่างไร? ///// 
ยาเลดิพาสเวียร์มีข้อบ่งใช้ในการรักษาโรคไวรัสตับอักเสบซีชนิดเรื้อรัง (Chronic hepatitis C) สายพันธ์ย่อย/จีโนไทป์(Genotype)ที่ 1, 4, 5, 6 ในผู้ใหญ่   แต่เพื่อเพิ่มประสิทธิภาพในการรักษา  จึงมักใช้ยาเลดิพาสเวียร์ร่วมกับยาโซฟอสบูเวียร์เพื่อรักษาไวรัสตับอักเสบซีชนิดเรื้อรัง  และแพทย์ยังสามารถพิจารณาใช้ร่วมกับยาไรบาไวริน (Ribavirin)หรือไม่ใช้ร่วมกันก็ได้ ทั้งนี้ขึ้นกับสภาวะโรคและการตอบสนองต่อการรักษาของผู้ป่วยขณะนั้นในแต่ละรายผู้ป่วย 
 ///// ยาเลดิพาสเวียร์มีกลไกการออกฤทธิ์อย่างไร? ///// 
ยาเลดิพาสเวียร์ จะออกฤทธิ์ยับยั้งสารโปรตีนที่มีชื่อว่า HCV NS5A ของเชื้อไวรัสตับอักเสบซี ซึ่งสารโปรตีนดังกล่าวมีความสำคัญต่อการเพิ่มจำนวนไวรัสตับอักเสบซี ยานี้จึงส่งผลยับยั้งการเพิ่มจำนวนของไวรัสตับอักเสบซีในร่างกายผู้ป่วย 
 
 ///// ยาเลดิพาสเวียร์มีรูปแบบการจัดจำหน่ายอย่างไร? ///// 
รูปแบบทางเภสัชภัณฑ์ของยาเลดิพาสเวียร์ที่มีจำหน่ายในประเทศไทย คือ ยาเม็ดสูตรผสมระหว่าง ยาเลดิพาสเวียร์ 90 มิลลิกรัม และยาโซฟอสบูเวียร์ (Sofosbuvir) 400 มิลลิกรัม  เนื่องจากยังไม่มียาเลดิพาสเวียร์ชนิดยาสูตรเดี่ยว จำหน่ายในประเทศไทย 
 
 ///// ยาเลดิพาสเวียร์มีขนาดรับประทานหรือวิธีใช้ยาอย่างไร? ///// 
ยาเลดิพาสเวียร์มีขนาดรับประทานหรือวิธีใช้ยา เช่น 
1. การรักษาการติดเชื้อไวรัสตับอักเสบซีเรื้อรังในผู้ป่วยที่ไม่เคยได้รับการรักษามาก่อน  หรือในผู้ป่วยที่ไม่ตอบสนองต่อการรักษาด้วยยา Pegylated interferonร่วมกับยา Ribavirin  สามารถใช้ยาสูตรผสมระหว่างยาเลดิพาสเวียร์/โซฟอสบูเวียร์ได้ โดยมีขนาดยา ดังนี้ 
1.1ในผู้ป่วยที่ยังไม่มีภาวะตับแข็ง: ใช้ยาสูตรผสมระหว่างยาเลดิพาสเวียร์ 90 มิลลิกรัม/โซฟอสบูเวียร์ 400 มิลลิกรัม รับประทานวันละ1 ครั้ง เป็นเวลานาน 12 สัปดาห์ สามารถรักษานานเพียง 8 สัปดาห์ในผู้ป่วยไวรัสฯสายพันธุ์ย่อย 1b ที่มีจำนวนไวรัสตับอักเสบซีในเลือด(HCV RNA)ก่อนการรักษา น้อยกว่า 6,000,000 IU/mL 
1.2ในผู้ป่วยที่มีภาวะตับแข็ง: ใช้ยาสูตรผสมระหว่างยาเลดิพาสเวียร์ 90 มิลลิกรัม/โซฟอสบูเวียร์ 400 มิลลิกรัม รับประทานวันละ1 ครั้ง ร่วมกับยาไรบาไวริน รับประทานวันละ 2 ครั้ง เป็นเวลานาน 12 สัปดาห์  แต่ในผู้ป่วยที่ไม่สามารถใช้ยาไรบาไวรินได้ ให้รักษานานขึ้นเป็น 24 สัปดาห์ 
2.การรักษาผู้ป่วยที่ติดเชื้อไวรัสตับอักเสบซีเรื้อรัง สายพันธุ์ย่อยที่ 4, 5, 6: 
2.1ในผู้ป่วยที่ไม่มีภาวะตับแข็ง: ใช้ยาผสมระหว่างยาเลดิพาสเวียร์ 90 มิลลิกรัม/โซฟอสบูเวียร์ 400 มิลลิกรัมรับประทานวันละ1 ครั้ง เป็นเวลานาน 12 สัปดาห์ 
2.2ในผู้ป่วยที่มีภาวะตับแข็ง: ใช้ยาสูตรผสมระหว่างยาเลดิพาสเวียร์ 90
มิลลิกรัม/โซฟอสบูเวียร์ 400 มิลลิกรัมรับประทานวันละ1 ครั้ง ร่วมกับยาไรบาไวริน   รับประทานวันละ 2 ครั้ง เป็นเวลานาน 12 สัปดาห์ ในผู้ป่วยที่ไม่สามารถใช้ยาไรบาไวรินได้ ให้รักษานานขึ้นเป็น 24 สัปดาห์ 
3.การรักษาผู้ป่วยที่ติดเชื้อไวรัสตับอักเสบ ซี เรื้อรังสายพันธุ์ย่อย1 ที่ไม่ตอบสนองต่อยาโบซิพรีเวียร์(Boceprevir): ใช้ยาสูตรผสมระหว่างยาเลดิพาสเวียร์ 90มิลลิกรัม/โซฟอสบูเวียร์ 400 มิลลิกรัม รับประทานวันละ1 ครั้ง ร่วมกับยาไรบาไวริน รับประทานวันละ 2 ครั้ง เป็นเวลานาน 12 สัปดาห์  ในผู้ป่วยที่ไม่สามารถใช้ยาไรบาไวรินได้ ให้รักษานานขึ้นเป็น 24 สัปดาห์ 
4.การรักษาผู้ป่วยติดเชื้อไวรัสตับอักเสบ ซี ที่มีตับแข็งเป็นมากแล้ว (Decompensated cirrhosis): ใช้ยาสูตรผสมระหว่างยาเลดิพาสเวียร์ 90มิลลิกรัม/โซฟอสบูเวียร์ 400 มิลลิกรัมรับประทานวันละ1 ครั้ง ร่วมกับยาไรบาไวริน   รับประทานวันละ 2 ครั้ง เป็นเวลานาน 12 สัปดาห์   ในผู้ป่วยที่ไม่สามารถใช้ยาไรบาไวรินได้ ให้รักษานานขึ้นเป็น 24 สัปดาห์ 
5.ขนาดยาในผู้ป่วยไตบกพร่อง: ไม่จำเป็นต้องต้องปรับขนาดยาสูตรผสมนี้ 
6.ขนาดยาในผู้ป่วยตับบกพร่อง: ไม่จำเป็นต้องปรับขนาดยาสูตรผสมนี้ในผู้ป่วยที่มีการทำงานของตับบกพร่องที่มีระดับความรุนแรงน้อย ปานกลาง หรือมาก 
ทั้งนี้ วิธีรับประทานยาสูตรผสมต่างๆดังกล่าว ในเรื่อง ขนาดยาและระยะเวลาในการรับประทานยา จะอยู่ในดุลพินิจของแพทย์ผู้รักษาเป็นกรณีผู้ป่วยไป  โดยแพทย์พิจารณาจากข้อบ่งใช้ของยาต่อโรค  ปริมาณเชื้อไวรัสตับอักเสบซีที่ตรวจพบในเลือด  การตอบสนองของร่างกายต่อยาที่ใช้   ดังนั้นหากผู้ป่วยที่กำลังได้รับยานี้อยู่ ควรปฏิบัติตามคำแนะนำของแพทย์ พยาบาล และเภสัชกร อย่างเคร่งครัด ในเรื่องที่เกี่ยวกับการปฏิบัติตนระหว่างได้รับยาเหล่านี้ และให้สังเกตอาการผิดปกติต่างๆ หากท่านมีอาการไม่พึงประสงค์จากยา(ผลข้างเคียง)ที่รุนแรงจนส่งผลกระทบต่อการใช้ชีวิตประจำวัน  ท่านควรรีบไปพบแพทย์/ไปโรงพยาบาลก่อนกำหนดที่แพทย์นัดได้ เพื่อรับการรักษาอาการไม่พึงประสงค์ดังกล่าว 
อนึ่ง ยานี้สามารถรับประทานตอนท้องว่าง หรือพร้อมอาหาร ก็ได้ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเลดิพาสเวียร์/โซฟอสบูเวียร์ ผู้ป่วยควรแจ้งแพทย์/พยาบาล และเภสัชกร ดังนี้ เช่น 
- ประวัติแพ้ยา แพ้อาหาร หรือแพ้สารเคมีทุกชนิด 
- โรคประจำตัวต่างๆ  เช่น โรคเบาหวาน  โรคตับ  โรคไต 
- ควรแจ้ง แพทย์ พยาบาล  และเภสัชกร ถึงประวัติการใช้ยาต่างๆที่กำลังได้รับอยู่ปัจจุบัน เพราะยาเลดิพาสเวียร์อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยาเลดิพาสเวียร์/โซฟอสบูเวียร์กับยาอื่นๆที่กิน/ที่ใช้อยู่ก่อนแล้ว 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือไม่ อย่างไรก็ดี ยาเลดิพาสเวียร์/โซฟอสบูเวียร์เป็นยาที่ศึกษาแล้วไม่พบว่าก่อให้เกิดความผิดปกติในภาวะการเจริญพันธุ์ในสัตว์ทดลอง จึงเชื่อว่า อาจมีความปลอดภัยในหญิงที่กำลังตั้งครรภ์ ทั้งนี้ขึ้นกับดุลยพินิจของแพทย์ในการพิจารณาความจำเป็นของยาเหนือความเสี่ยงที่จะเกิดผิดปกติต่อภาวะตั้งครรภ์ 
- สุภาพสตรีที่กำลังให้นมบุตรอยู่และกำลังได้รับยาเลดิพาสเวียร์/โซฟอสบูเวียร์ ควรหลีกเลี่ยงการให้นมแก่บุตร เนื่องจาก มีข้อมูการศึกษาพบว่ายาทั้งสองชนิดสามารถขับผ่านทางน้ำนมได้ 
 ///// หากลืมรับประทานยาเลดิพาสเวียร์ควรทำอย่างไร? ///// 
สำหรับการรักษาการติดเชื้อไวรัสตับอักเสบซีเรื้อรังด้วยยาเลดิพาสเวียร์/โซฟอสบูเวียร์นั้น ผู้ป่วยจำเป็นต้องรับประทานยานี้ให้ตรงเวลาทุกวันอย่างเคร่งครัด  โดยรับประทานยาวันละ 1ครั้ง สามารถรับประทานยาเวลาใดก็ได้ โดยไม่ขึ้นกับอาหาร สามารถรับประทานตอนท้องว่าง หรือ พร้อมอาหารก็ได้  เพื่อให้ระดับยาในร่างกายคงที่ ที่สามารถยับยั้งการเจริญเติบโตของเชื้อไวรัสตับอักเสบซีได้อย่างมีประสิทธิภาพ จึงควรรับประทานยาในเวลาเดียวกันของทุกวัน 
กรณีลืมรับประทานยาเลดิพาสเวียร์/ โซฟอสบูเวียร์ ให้รับประทานยาทันทีที่นึกขึ้นได้ แต่หากใกล้กับเวลาที่ต้องรับประทานยามื้อถัดไป(เกินกว่า 12 ชั่วโมงของเวลารับประทานยามื้อปกติ) ให้รอรับประทานยามื้อถัดไปเลย โดยไม่ต้องเพิ่มขนาดยาเป็น 2 เท่า เช่น ปกติรับประทานยาเวลา 7.00 น. หากผู้ป่วยนึกขึ้นได้ว่าลืมรับประทานยามื้อ 7.00 น. ตอนเวลา 17.00 น.  ก็ให้รับประทานยามื้อ 7.00 น. ทันที แต่หากนึกขึ้นได้ในช่วงที่ใกล้กับช่วงเวลาของยามื้อถัดไป (หมายถึงเกินกว่า 12 ชั่วโมงจากเวลารับประทานยาปกติ) ให้รอรับประทานยามื้อถัดไปในขนาดยาปกติ ช่วงเวลาเดิมได้เลย โดยไม่ต้องเพิ่มขนาดยาเป็น 2 เท่า  เช่น ปกติรับประทานยาเวลา 7.00 น. หากผู้ป่วยนึกขึ้นได้ว่าลืมรับประทานยามื้อ 7.00 น. ตอนเวลา 21.00 น. ให้ข้ามมื้อยา 7.00 น.ที่ลืมไปเลย แล้วจึง รับประทานยามื้อต่อไปตามปกติ คือ 7.00 น. วันถัดไป 
 
 ///// ยาเลดิพาสเวียร์มีผลไม่พึงประสงค์อย่างไร? ///// 
ผล/อาการไม่พึงประสงค์จากยา (ผลข้างเคียง/อาการข้างเคียง)ของยาเลดิพาสเวียร์/โซฟอสบูเวียร์ที่พบได้บ่อย ได้แก่ ปวดศีรษะ, อ่อนเพลีย,  อ่อนล้า, ปวดเมื่อยตามตัว, รู้สึกไม่สบายตัว, นอนไม่หลับ, เกิดภาวะซึมเศร้า,  คลื่นไส้, อาเจียน, ท้องเสีย, ปวดท้อง 
 
 ///// มีข้อควรระวังการใช้ยาเลดิพาสเวียร์อย่างไร? ///// 
มีข้อควรระวังการใช้ยาเลดิพาสเวียร์ เช่น 
- ห้ามใช้กับผู้ป่วยที่แพ้ยานี้หรือแพ้ส่วนประกอบของยานี้ 
- ไม่ควรใช้ยานี้ในผู้ป่วยที่อายุต่ำกว่า 18 ปี เนื่องจากยังไม่มีข้อมูลด้านความปลอดภัยและประสิทธิภาพของยานี้ 
- ก่อนแพทย์จะเริ่มให้ผู้ป่วยรับประทานยาผสมระหว่างยาเลดิพาสเวียร์/โซฟอสบูเวียร์  แพทย์จะตรวจสอบการติดเชื้อไวรัสตับอักเสบบีก่อน หากผู้ป่วยเคยติดเชื้อไวรัสตับอักเสบบีมาก่อน ช่วงที่ผู้ป่วยได้รับยาผสมนี้ อาจมีผลทำให้เกิดการกลับมาเป็นซ้ำของไวรัสตับอักเสบบี (Hepatitis B virus reactivation) ดังนั้นแพทย์จะให้การดูแลผู้ป่วยกลุ่มนี้อย่างใกล้ชิด 
- สุภาพสตรีที่กำลังให้นมบุตรอยู่และกำลังได้รับยาเลดิพาสเวียร์/โซฟอสบูเวียร์ ควรหลีกเลี่ยงการให้นมแก่บุตร เนื่องจาก มีข้อมูลการศึกษาพบว่ายาทั้งสองชนิดสามารถขับผ่านทางน้ำนมได้ 
- หลีกเลี่ยงการใช้ยาเลดิพาสเวียร์/โซฟอสบูเวียร์ คู่กับยาดังที่กล่าวในหัวข้อ”ปฏิกิริยาระหว่างยาฯ”    เนื่องจากอาจเกิดอันตรกิริยา/ ปฏิกิริยาระหว่างยารุนแรงได้เมื่อใช้ยาดังกล่าวร่วมกับยาเลดิพาสเวียร์/โซฟอสบูเวียร์ 
- ทุกครั้งที่มีการใช้ยาเลดิพาสเวียร์/โซฟอสบูเวียร์ คู่กับยาชนิดอื่นๆ ควรตรวจสอบอันตรกิริยาระหว่างยานี้กับยาอื่นๆก่อนการเริ่มใช้ยาชนิดใหม่ๆเพี่อความปลอดภัยของผู้ป่วย   กรณีที่จำเป็นต้องใช้ยาที่มีอันตรกิริยาต่อกัน  แพทย์จะพิจารณายาทางเลือกที่มีโอกาสในการเกิดอันตรกิริยาระหว่างกันน้อยที่สุด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง:  ทุกคนต้องตระหนักถึงความปลอดภัยจากการใช้ ”ยา”  ที่รวมถึง ยาแผนปัจจุบันทุกชนิด(รวมยาเลดิพาสเวียร์)   ยาแผนโบราญ    อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆเสมอ   เพราะ ยามีทั้งให้คุณและให้โทษ    ดังนั้นเมื่อมีการใช้ยาทุกชนิด ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง  ข้อปฏิบัติพื้นฐานในการใช้ยาทุกชนิด)  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ยาเลดิพาสเวียร์มีปฏิกิริยาระหว่างยากับยาตัวอื่นอย่างไร? ///// 
ยาเลดิพาสเวียร์มีปฏิกิริยาระหว่างยากับยาตัวอื่น เช่น 
1.	เมื่อใช้ยาเลดิพาสเวียร์/โซฟอสบูเวียร์แล้ว ห้ามใช้คู่กับยาดังต่อไปนี้ เช่น  อะมิโอดาโลน(Amiodarone: ยาต้านหัวใจเต้นผิดจังหวะ), คาร์บามาซีปิน(Carbamazepine: ยากันชัก),ฟีนีทอย (Phenytoin:ยากันชัก),ไรแฟมปิซิน (Rifampicin: ยาฆ่าเชื้อแบคทีเรีย, ยาวัณโรค), ไรฟาบูติน (Rifambutin:ยาฆ่าเชื้อแบคทีเรีย), โรซูวาสตาติน (Rosuvastatin: ยาลดไขมัน),   วินคริสติน (Vincristine:ยาเคมีบำบัด), ทิพล่านาเวียร์ (Tipranavir: ยาต้านไวรัส) เนื่องจาก การใช้ยาทั้งสองชนิดร่วมกันจะส่งผลต่อระดับยาเลดิพาสเวียร์/โซฟอสบูเวียร์ในเลือดที่อาจจะสูงจนเกิดผลข้างเคียงที่รุนแรง หรืออาจจะต่ำจนลดประสิทธิภาพการรักษา 
2.	เมื่อใช้ยาเลดิพาสเวียร์/โซฟอสบูเวียร์คู่กับยาวาร์ฟาริน (Warfarin: ยาต้านการแข็งตัวของเลือด) จะส่งผลทำให้ความสามารถในการยับยั้งการแข็งตัวของเลือดของยาWarfarin ลดลง ดังนั้นหากใช้ยาทั้งสองร่วมกัน  แพทย์จะพิจาณาตรวจเลือดติดตามค่าไอเอ็นอาร์ (INR, International Normalised Ratio, ค่าการแข็งตัวของเลือด) อย่างใกล้ชิด ซึ่งแพทย์อาจจำเป็นต้องเพิ่มขนาดยาวาร์ฟาริน ในช่วงที่ใช้ยาทั้งสองร่วมกัน 
3 . นอกจากนี้ ยังมียาอื่นๆอีกหลายชนิดที่อาจจะทำให้เกิดอันตรกิริยาระหว่างยาได้ เมื่อใช้คู่กับยาเลดิพาสเวียร์/โซฟอสบูเวียร์  ดังนั้นขณะใช้ยาเลดิพาสเวียร์/โซฟอสบูเวียร์ ผู้ป่วยจึงควรปรึกษาแพทย์ เภสัชกร ก่อนใช้ยาอื่นๆร่วมกัน เพื่อให้แพทย์และเภสัชกรตรวจเช็คคู่ยาที่ได้รับร่วม เพื่อให้ผู้ป่วยได้รับความปลอดภัยจากการเกิดอาการไม่พึงประสงค์จากอันตรกิริยาระหว่างยาที่ได้รับ 
 
 ///// ควรเก็บรักษายาเลดิพาสเวียร์อย่างไร? ///// 
ประเทศไทย ยังไม่มียาเลดิพาสเวียร์เป็นยาเดี่ยวจำหน่าย  มีเฉพาะยาเม็ดสูตรผสมระหว่างยาเลดิพาสเวียร์ และยาโซฟอสบูเวียร์   ผู้ป่วยสามารถเก็บรักษายาผสมนี้ที่อุณหภูมิห้องได้ โดยอุณหภูมิห้องต้องไม่เกิน 30 องศาเซลเซียส (Celsius)  ทั้งนี้ควรเก็บยานี้ให้พ้นจากแสงแดดส่องถึงโดยตรง  และหลีกเลี่ยงการเก็บยานี้ไว้ในรถ หรือในห้องครัว ห้องน้ำ ที่อาจมีความชื้นมากระทบกับยาได้ 
 ///// ยาเลดิพาสเวียร์มีชื่ออื่นอีกไหม? ผลิตจากบริษัทอะไรบ้าง? ///// 
ไม่มียาชื่อการค้าของยาเลดิพาสเวียร์ที่เป็นยาเดี่ยวจำหน่ายในประเทศไทย มีแต่เฉพาะยาเม็ดสูตรผสมระหว่างยาเลดิพาสเวียร์ 90 มิลลิกรัม และยาโซฟอสบูเวียร์ 400 มิลลิกรัม ซึ่งมียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยาสูตรผสมนี้ในต่างประเทศ เช่น  Ledifos 
 ///// บรรณานุกรม ///// 
Lacy CF. Amstrong LL, Goldman MP, Lance LL. Drug Information handbook. 24th ed. Ohio: Lexi-Comp; 2016-17. 
Micromedex Healthcare Series, Thomson Micromedex, Greenwood Village, Colorado. 
TIMS (Thailand). MIMS. 140th ed. Bangkok: UBM Medica ;2015. 
สมาคมโรคตับแห่งประเทศไทย. แนวทางการดูแลรักษาผู้ป่วยไวรัสตับอักเสบ ซี เรื้อรัง ในประเทศไทย ปี พ.ศ. 2559.ห้างหุ้นส่วนจำกัด ภาพพิมพ์: กรุงเทพฯ; 2559
