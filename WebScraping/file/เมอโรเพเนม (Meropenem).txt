เมอโรเพเนม (Meropenem)
 ///// บทนำ ///// 
ยาเมอโรเพเนม (Meropenem) เป็นยาปฏิชีวนะในหมวด Carbapenem และมีโครงสร้างทางเคมีที่เรียกว่า เบต้า-แลคแตม (Beta lactam) คุณสมบัติที่โดดเด่นของยานี้จะเป็นเรื่องการซึมผ่านเข้าสู่เนื้อเยื่อและของเหลวในร่างกายได้มากเช่น ผ่านเข้าในน้ำหล่อเลี้ยงไขสันหลัง ซึมเข้าในน้ำดี ลิ้นหัวใจ ปอด และในส่วนของของเหลวในช่องท้อง ฤทธิ์การรักษาจะครอบคลุมแบค ทีเรียทั้งชนิดแกรมบวกและแกรมลบรวมเชื้อ Pseudomonas นอกจากนี้ยังสามารถต่อต้านเชื้อแบคทีเรียจำพวกแอนแอโรบิค (Anaerobic bacteria, แบคทีเรียที่ไม่จำเป็นต้องใช้ออกซิเจนในการดำรงชีวิต) อีกด้วย 
รูปแบบยาแผนปัจจุบันของยานี้เป็นลักษณะของยาฉีด ซึ่งเมื่อตัวยาเข้าสู่กระแสเลือดประมาณ 2% จะเข้าจับกับพลาสมาโปรตีน ร่างกายต้องใช้เวลาประมาณ 1 ชั่วโมงเพื่อกำจัดยา 50% ออกจากกระแสเลือดโดยผ่านไปกับปัสสาวะ 
ยาเมอโรเพเนมมีโครงสร้างทางเคมีที่ทนต่อการทำลายจากเอนไซม์ของแบคทีเรียบางจำพวกที่มีชื่อว่า Beta-lactamases หรือ Cephalosporinase จากคุณสมบัตินี้ ทางคลินิกสามารถใช้ยาเมอโรเพเนมเพื่อรักษาโรคจากการติดเชื้อแบคทีเรียในลักษณะของยาเดี่ยวๆได้ ซึ่งไม่เหมือนกับยาในกลุ่มเดียวกันอย่างเช่น Imipenem ซึ่งต้องใช้ควบคู่ไปกับสาร Cilastatin 
คณะกรรมการอาหารและยาของไทยได้บรรจุยาเมอโรเพเนมลงในบัญชียาหลักแห่งชาติ และระบุวัตถุประสงค์ของการใช้ยานี้เพื่อรักษาโรคติดเชื้อในโรงพยาบาลที่เกิดจากแบคทีเรียรูปแท่งชนิดแกรมลบที่ดื้อต่อยาหลายชนิด 
เราสามารถพบเห็นการใช้ยานี้ตามสถานพยาบาลทั้งของรัฐและเอกชน การจะเลือกใช้ยานี้ต้องขึ้นกับดุลยพินิจของแพทย์ผู้รักษาเท่านั้น 
 ///// เมอโรเพเนมมีสรรพคุณ (คุณสมบัติ) อย่างไร? ///// 
ยาเมอโรเพเนมมีสรรพคุณรักษาอาการป่วยจากเชื้อแบคทีเรียที่ตอบสนองต่อยานี้เช่น 
- รักษาเยื่อหุ้มสมองอักเสบจากเชื้อแบคทีเรีย (แบคทีเรียเยื่อหุ้มสมองอักเสบ) 
- รักษาอาการป่วยติดเชื้อจากโรค Cystic Fibrosis (โรคทางพันธุกรรมที่พบน้อยมากที่มักมีการติดเชื้อแบคทีเรียที่ปอดร่วมด้วย) 
- รักษาการติดเชื้อแบคทีเรียที่ผิวหนัง 
- รักษาการติดเชื้อแบคทีเรียในช่องท้อง (อ่านเพิ่มเติมในเว็บ haamor.com บทความเรื่อง เยื่อบุช่องท้องอักเสบ) 
- รักษาการติดเชื้อแบคทีเรียที่เท้าของผู้ป่วยด้วยโรคเบาหวาน (อ่านเพิ่มเติมในเว็บ haamor. com บทความเรื่อง การดูแลเท้าในผู้ป่วยเบาหวาน) 
 ///// เมอโรเพเนมมีกลไกการออกฤทธิ์อย่างไร? ///// 
กลไกการออกฤทธิ์ของยาเมอโรเพเนมคือ ตัวยาจะเข้ายับยั้งการสังเคราะห์สาร Peptidoglycan ซึ่งเป็นองค์ประกอบสำคัญของผนังเซลล์ในตัวแบคทีเรีย ส่งผลให้แบคทีเรียหยุดการเจริญเติบโตและตายลงในที่สุด 
 ///// เมอโรเพเนมมีรูปแบบการจัดจำหน่ายอย่างไร? ///// 
ยาเมอโรเพเนมมีรูปแบบการจัดจำหน่ายเป็นยาฉีดชนิดผง (ละลายในสารละลายก่อนฉีด) ขนาดบรรจุ 0.5 และ 1 กรัม/ขวด 
 ///// เมอโรเพเนมมีขนาดการบริหารยาอย่างไร? ///// 
ยาเมอโรเพเนมมีขนาดการบริหารยา/การใช้ยาสำหรับการติดเชื้อแบคทีเรียที่ตอบสนองต่อยาเมอโรเพเนมดังนี้เช่น 
- ผู้ใหญ่: ฉีดเข้าหลอดเลือดดำ 0.5 - 1 กรัมทุกๆ 8 ชั่วโมง 
- เด็กแรกเกิดที่อายุน้อยกว่า 7 วัน: ให้ยาฉีดเข้าทางหลอดเลือดดำ 20 มิลลิกรัม/น้ำหนักตัว 1 กิโลกรัมทุกๆ 12 ชั่วโมง หากติดเชื้อรุนแรงอาจเพิ่มขนาดยาเป็น 40 มิลลิกรัม/น้ำหนักตัว 1 กิโลกรัม ทุกๆ 12 ชั่วโมง 
- เด็กทารกอายุ 7 - 28 วัน: ให้ยาฉีดเข้าหลอดเลือดดำ 20 มิลลิกรัม/น้ำหนักตัว 1 กิโลกรัมทุก ๆ 8 ชั่วโมง หากติดเชื้อรุนแรงอาจเพิ่มขนาดยาเป็น 40 มิลลิกรัม/น้ำหนักตัว 1 กิโลกรัมทุกๆ 8 ชั่วโมง 
- เด็กที่อายุ 1 - 3 เดือน: ให้ยาฉีดเข้าหลอดเลือดดำ 10 มิลลิกรัม/น้ำหนักตัว 1 กิโลกรัมทุกๆ 8 ชั่วโมง 
- เด็กที่อายุมากกว่า 3 เดือนขึ้นไปและมีน้ำหนักตัวน้อยกว่า 50 กิโลกรัม: ให้ยาทางหลอดเลือดดำ 10 - 20 มิลลิกรัม/น้ำหนักตัว 1 กิโลกรัมทุกๆ 8 ชั่วโมง 
- เด็กอายุมากกว่า 3 เดือนและมีน้ำหนักตัวมากกว่า 50 กิโลกรัม: ให้ยาในขนาดผู้ใหญ่ 
*****หมายเหตุ: 
- สำหรับผู้ป่วยที่ต้องฟอกเลือดด้วยเหตุจากโรคไต (การล้างไต) จะต้องให้ยาผู้ป่วยหลังจากทำการฟอกเลือดแล้ว 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์ผู้รักษาหรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเมอโรเพเนม ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเมอโรเพเนมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// เมอโรเพเนมมีผลไม่พึงประสงค์อย่างไร? ///// 
ยาเมอโรเพเนมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น  มีอาการท้องเสีย คลื่นไส้ อาเจียน ปวดท้อง ปวดศีรษะ ท้องผูก มีผื่นคันหรือลมพิษขึ้นตามผิวหนัง ปวดบวมในบริเวณที่มีการฉีดยา อาจเกิดภาวะเม็ดเลือดขาวต่ำส่งผลต่อสมองทำให้มีอาการชัก ก่อให้ เกิดผลเสียกับไต ผู้ป่วยบางรายอาจเกิดอาการแพ้ยา ลำไส้อักเสบ รวมไปถึงเกิดอาการของ Steven-Johnson syndrome 
 ///// มีข้อควรระวังการใช้เมอโรเพเนมอย่างไร? ///// 
มีข้อควรระวังการใช้ยาเมอโรเพเนมดังนี้เช่น 
- ห้ามใช้กับผู้ที่แพ้ยานี้ 
- ระวังการใช้ยานี้กับผู้ที่มีประวัติแพ้ยากลุ่ม Carbapenem, Penicillins และยาปฏิชีวนะที่มีโครงสร้างของเบต้า-แลคแตม (Beta lactam) เป็นองค์ประกอบหลัก 
- ระวังการใช้ยานี้กับเด็กที่อายุต่ำกว่า 3 เดือน 
- ระวังการใช้ยานี้กับผู้ป่วยโรคไต 
- ระวังการใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเมอโรเพเนมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เมอโรเพเนมมีปฏิกิริยาระหว่างยากับยาตัวอื่นอย่างไร? ///// 
ยาเมอโรเพเนมมีปฏิกิริยาระหว่างยากับยาตัวอื่นดังนี้เช่น 
- การใช้ยาเมอโรเพเนมร่วมกับยา Probenecid จะทำให้ระดับของยาเมอโรเพเนมในกระแสเลือดเพิ่มสูงขึ้นและส่งผลต่อฤทธิ์ของการรักษา รวมไปถึงผลข้างเคียงที่อาจติดตามมาด้วย การใช้ยาทั้ง 2 ตัวร่วมกันจะต้องเป็นไปตามคำสั่งแพทย์เท่านั้น 
- การใช้ยาเมอโรเพเนมร่วมกับยา Bupropion, Tramadol อาจทำให้เกิดเกิดอาการชัก โดยเฉพาะอย่างยิ่งเมื่อใช้กับผู้สูงอายุหรือผู้ที่มีประวัติเป็นโรคลมชักอยู่แล้ว หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาเมอโรเพเนมร่วมกับยารักษาโรคลมชักเช่น Valproic acid สามารถทำให้ความเข้มข้นของยารักษาโรคลมชักในกระแสเลือดลดต่ำลงและส่งผลต่อฤทธิ์ของการรักษา หากจำเป็นต้องใช้ยาทั้ง 2 ตัวร่วมกันแพทย์จะปรับขนาดการใช้ยาให้เหมาะสมเป็นกรณีๆไป 
- การใช้ยาเมอโรเพเนมร่วมกับยาเม็ดคุมกำเนิดอาจส่งผลลดประสิทธิภาพในการคุมกำเนิดและ เสี่ยงต่อภาวะตั้งครรภ์ จึงควรแนะนำให้ผู้ป่วยใช้วิธีการคุมกำเนิดแบบอื่นร่วมด้วยเช่น การใช้ถุงยางอนามัยชาย 
 ///// ควรเก็บรักษาเมอโรเพเนมอย่างไร? ///// 
ควรเก็บยาเมอโรเพเนมภายใต้อุณหภูมิ 15 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็ก และสัตว์เลี้ยง 
 ///// เมอโรเพเนมมีชื่ออื่นอีกไหม? ผลิตจากบริษัทอะไรบ้าง? ///// 
ยาเมอโรเพเนมที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Meropenem [2015,March28
	2 http://drug.fda.moph.go.th:81/nlem.in.th/medicine/essential/list/85#item-8597 [2015,March28]
	3 http://www.mims.com/USA/drug/info/meropenem/?type=full&amp;mtype=generic#Dosage [2015,March28]
	4 http://www.drugs.com/drug-interactions/meropenem-index.html?filter=3&amp;generic_only= [2015,March28]
	5 http://www.mims.com/Thailand/drug/search/?q=meropenem [2015,March28]
