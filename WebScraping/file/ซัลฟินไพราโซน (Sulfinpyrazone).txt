ซัลฟินไพราโซน (Sulfinpyrazone)
 ///// บทนำ ///// 
ยาซัลฟินไพราโซน (Sulfinpyrazone) จัดเป็นยาในกลุ่มไพรมารียูริโคซูริก (Primary uricosuric) ออกฤทธิ์ที่ไตโดยยับยั้งการดูดกรดยูริคที่กรองผ่านไตกลับเข้าสู่กระแสเลือด ถูกนำมาเป็นยารักษาโรคเกาต์ บางกรณีก็นำมาเป็นยายับยั้งการรวมตัวของเกล็ดเลือด รูปแบบยาแผนปัจจุบันของยานี้เป็นยาฉีดและยาชนิดรับประทาน 
กรณียาซัลฟินไพราโซนชนิดรับประทาน มีข้อพึงระวังบางประการที่ผู้บริโภคควรทราบเมื่อต้องรับประทานยานี้คือ ควรดื่มน้ำเป็นปริมาณ 8 - 10 แก้วต่อวันทั้งนี้เพื่อลดความเสี่ยงการตกตะกอนของยาในไตที่จะเป็นสาเหตุนิ่วในไต 
ตัวยาซัลฟินไพราโซนในกระแสเลือดจะจับตัวกับพลาสมาโปรตีนได้ประมาณ 98 - 99% ตับจะเป็นอวัยวะที่คอยเปลี่ยนแปลงโครงสร้างเคมีของยาซัลฟินไพราโซนอย่างต่อเนื่องก่อนที่จะถูกขับทิ้งไปกับปัสสาวะ 
การรับประทานยาซัลฟินไพราโซนพร้อมอาหาร หรืออาจดื่มนมร่วม หรืออาจรับประทานยาลดกรดร่วมด้วย (ควรปรึกษาแพทย์หรือเภสัชกรแล้วจึงปฏิบัติตาม) จะช่วยลดอาการระคายเคืองของยานี้ที่อาจเกิดกับกระเพาะอาหาร-ลำไส้ 
นอกจากนี้ยังมีข้อห้ามรับประทานยาซัลฟินไพราโซนร่วมกับยา Aspirin, Salsalate, Magnesium salicylate ด้วยยาเหล่านี้จะทำให้ฤทธิ์ในการรักษาของยาซัลฟินไพราโซนลดน้อยลงไป 
อุปสรรคบางประการที่ทำให้แพทย์ต้องเพิ่มความระมัดระวังมากขึ้นหากจะใช้ยาซัลฟินไพราโซนรักษาโรคให้ผู้ป่วยกล่าวคือ ผู้ป่วยต้องไม่เป็นโรคไต หรือมีนิ่วในไต หรือมีแผลในกระเพาะอาหาร หรือป่วยเป็นโรคของระบบเลือดต่างๆ รวมถึงต้องไม่อยู่ในภาวะตั้งครรภ์หรือกำลังเลี้ยงบุตรด้วยน้ำนมของตนเอง 
การใช้ยาซัลฟินไพราโซนผิดขนาดหรือการได้รับยานี้มากเกินไป สามารถสังเกตได้จากมีอาการคลื่นไส้ อาเจียน ท้องเสีย ปวดท้อง การทรงตัวได้ไม่เหมือนปกติ หายใจลำบาก อาจมีอาการชัก และภาวะโคม่าตามมา กรณีรุนแรงมากสามารถทำให้เสียชีวิตได้ ซึ่งเมื่อมีอาการดังกล่าวต้องรีบมาโรงพยาบาลทันที/ฉุกเฉิน 
ยาซัลฟินไพราโซนจัดอยู่ในหมวดยาอันตราย จึงเป็นเหตุผลสำคัญที่ห้ามมิให้ผู้ป่วยไปหาซื้อยานี้มารับประทานเอง จำเป็นที่จะต้องผ่านการตรวจคัดกรองร่างกายและให้แพทย์เป็นผู้สั่งจ่ายยาแต่เพียงผู้เดียว 
 ///// ซัลฟินไพราโซนมีสรรพคุณ (คุณสมบัติ) อย่างไร? ///// 
ยาซัลฟินไพราโซนมีสรรพคุณ/ข้อบ่งใช้เพื่อบำบัดและรักษาอาการข้ออักเสบจากโรคเกาต์ (Gouty arthritis) 
 ///// ซัลฟินไพราโซนมีกลไกการออกฤทธิ์อย่างไร? ///// 
ยาซัลฟินไพราโซนมีกลไกการออกฤทธิ์ที่ไตตรงบริเวณที่เรียกว่า Proximal convoluted tubule (อ่านเพิ่มเติมในเว็บ haamor.com บทความเรื่อง ไต) ส่งผลให้ยับยั้งการดูดกลับของกรดยูริคที่ผ่านมาที่ไต ทำให้ระดับกรดยูริคในเลือดถูกขับออกทางปัสสาวะและเกิดฤทธิ์ของการรักษาโรคเกาต์ กลไกนี้เองที่ทำให้แพทย์แนะนำให้ผู้ป่วยควรดื่มน้ำมากอย่างพอเพียงเพื่อช่วยมิให้เกิดการตกตะกอนของยาและไตทำงานหนักมากขึ้น 
 ///// ซัลฟินไพราโซนมีรูปแบบการจัดจำหน่ายอย่างไร? ///// 
ในประเทศไทยยาซัลฟินไพราโซนมีรูปแบบการจัดจำหน่ายเป็น 
- ยาเม็ดชนิดรับประทานขนาด 100 มิลลิกรัม/เม็ด 
- ยาแคปซูลชนิดรับประทานขนาด 200 มิลลิกรัม/แคปซูล 
 ///// ซัลฟินไพราโซนมีขนาดการบริหารยาอย่างไร? ///// 
ยาซัลฟินไพราโซนมีขนาดการบริหารยา/ใช้ยาเช่น 
- ผู้ใหญ่: เริ่มต้นรับประทาน 200 - 400 มิลลิกรัม/วันพร้อมอาหารหรือนมหรือตามแพทย์/เภสัชกรแนะนำโดยแบ่งรับประทานเป็น 2 ครั้งเช้า - เย็น ขนาดรับประทานที่ใช้คงระดับการรักษาคือ 400 มิลลิกรัม/วัน	 แพทย์สามารถเพิ่มขนาดรับประทานได้สูงสุดถึง 800 มิลลิกรัม/วัน 
- เด็ก: ยังไม่มีข้อมูลทางคลินิกที่แน่ชัดของการใช้ยานี้กับผู้ป่วยเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
* อนึ่ง 
- เมื่อรับประทานยานี้จนควบคุมระดับกรดยูริคในเลือดได้เป็นปกติ แพทย์อาจลดขนาดยาลงได้ต่ำสุดคือ 200 มิลลิกรัม/วัน 
- บางกรณีแพทย์อาจใช้ยา Colchicine ร่วมในการรักษาโรคเกาต์ด้วย 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาซัลฟินไพราโซน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาซัลฟินไพราโซนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซัลฟินไพราโซนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาซัลฟินไพราโซนตรงเวลา 
 ///// ซัลฟินไพราโซนมีผลไม่พึงประสงค์อย่างไร? ///// 
ยาซัลฟินไพราโซนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: เช่น เกิดแผลในกระเพาะอาหาร 
- ผลต่อระบบเลือด: เช่น อาจทำให้เกิดภาวะโลหิตจาง Leukopenia (เม็ดเลือดขาวต่ำ) Agranulocytosis (เม็ดเลือดขาวต่ำรุนแรง) Thrombocytopenia (เกล็ดเลือดต่ำ) 
- ผลต่อผิวหนัง: เช่น เกิดภาวะผื่นคัน 
- ผลต่ออวัยวะไต: เช่น เกิดภาวะไตอักเสบ, ยับยั้งการสังเคราะห์สารโพรสตาแกลนดิน (Prostaglandin) 
 ///// มีข้อควรระวังการใช้ซัลฟินไพราโซนอย่างไร? ///// 
มีข้อควรระวังการใช้ยาซัลฟินไพราโซนเช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามใช้ยากับผู้ป่วยโรคไต 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามปรับขนาดรับประทานด้วยตนเอง 
- ระวังการใช้ยานี้กับผู้สูงอายุ 
- ดื่มน้ำต่อวันเป็นปริมาณเพียงพอ 8 - 10 แก้วเมื่อใช้ยานี้เพื่อหลีกเลี่ยงยาตกตะกอนในไต 
- รับประทานอาหารที่ช่วยลดปริมาณกรดยูริคในร่างกายโดยทำตามคำแนะนำของแพทย์/พยาบาล/โภชนากร 
- หยุดการใช้ยานี้ทันทีถ้าพบอาการแพ้ยาเกิดขึ้นเช่น อึดอัด/หายใจไม่ออก/หายใจลำบาก ตัวบวม หรือมีผื่นคันขึ้นเต็มตัว แล้วรีบมาโรงพยาบาลทันที/ฉุกเฉิน 
- หากอาการยังไม่ดีขึ้นตามระยะเวลาที่เหมาะสม ให้กลับมาพบแพทย์/มาโรงพยาบาลเพื่อแพทย์พิจารณาปรับแผนการรักษา 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาซัลฟินไพราโซนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ซัลฟินไพราโซนมีปฏิกิริยาระหว่างยากับยาตัวอื่นอย่างไร? ///// 
ยาซัลฟินไพราโซนมีปฏิกิริยาระหว่างยากับยาตัวอื่นเช่น 
- การใช้ยาซัลฟินไพราโซนร่วมกับยา Anisindione (ยาต้านการแข็งตัวของเลือด), Warfarin อาจทำให้เกิดภาวะเลือดออกง่ายมากขึ้น หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาซัลฟินไพราโซนร่วมกับยาเม็ดคุมกำเนิด Estradiol อาจทำให้เลือดประจำเดือนมาผิดปกติหรือก่อให้เกิดความเสี่ยงต่อการตั้งครรภ์ เพื่อหลีกเลี่ยงอาการดังกล่าวแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาซัลฟินไพราโซนร่วมกับยา Acetaminophen อาจส่งผลเสียต่อการทำงานของตับ หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีบุคคลไป 
 ///// ควรเก็บรักษาซัลฟินไพราโซนอย่างไร? ///// 
ควรเก็บยาซัลฟินไพราโซนภายใต้อุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ซัลฟินไพราโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาซัลฟินไพราโซนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Uricosuric  [2016,March12] 
http://www.drugs.com/sfx/sulfinpyrazone-side-effects.html  [2016,March12] 
https://en.wikipedia.org/wiki/Sulfinpyrazone  [2016,March12] 
https://www.mims.com/THAILAND/Home/GatewaySubscription/?generic=Sulfinpyrazone  [2016,March12] 
https://www.mims.com/Thailand/drug/info/Sulfin/?type=brief  [2016,March12]
