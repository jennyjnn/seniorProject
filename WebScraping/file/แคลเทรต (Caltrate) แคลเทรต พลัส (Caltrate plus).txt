แคลเทรต (Caltrate) แคลเทรต พลัส (Caltrate plus)
 ///// บทนำ ///// 
ยาแคลเทรต (Caltrate) เป็นยาที่ใช้เสริมสร้างธาตุ/เกลือแร่แคลเซียมให้กับร่างกาย รูป แบบยาแผนปัจจุบันของยานี้เป็นชนิดเม็ดสำหรับรับประทาน โดยมีชื่อการค้าแตกต่างกันเล็กน้อยดังนี้ 
- Caltrate 600: 1 เม็ดประกอบด้วยตัวยาสำคัญคือ แคลเซียมคาร์บอเนต 600 มิลลิกรัม และได้รับการขึ้นทะเบียนเป็นยาทั่วไปกล่าวคือ ยาที่ไม่ได้อยู่ในกลุ่มวัตถุออกฤทธิ์ หรือยาควบคุมพิเศษ หรือยาเสพติด หรือยาอันตราย 
- Caltrate 600 + D 400: 1 เม็ดประกอบด้วยตัวยาสำคัญคือ แคลเซียมคาร์บอเนต 600 มิลลิกรัมและวิตามิน-ดี 400 ยูนิต ได้รับการขึ้นทะเบียนเป็นยาทั่วไป 
- Caltrate plus: 1 เม็ดประกอบด้วยตัวยาสำคัญคือ แคลเซียมคาร์บอเนต 600 มิลลิกรัม + วิตามิน-ดี 200 ยูนิต + ธาตุแมกนีเซียม 50 มิลลิกรัม + ธาตุสังกะสี 7.5 มิลลิกรัม + ธาตุทอง แดง 1 มิลลิกรัม + ธาตุแมงกานีส (Manganese) 1.8 มิลลิกรัม ได้รับการขึ้นทะเบียนเป็นยาทั่ว ไปเช่นกัน 
ข้อบ่งใช้หลักของยานี้คือ ใช้เป็นยารักษาภาวะกระดูกพรุนและเสริมสร้างเกลือแคลเซียม วิตามิน D ในผู้ป่วยสูงอายุ การใช้ยาชนิดนี้ในผู้บริโภคแต่ละวัยมีความแตกต่างกันเช่น 
- ในผู้สูงอายุ อาจต้องรับประทานวันละ 2 เม็ดโดยแบ่งรับประทานเช้า - เย็น 
- แต่สตรีตั้งครรภ์ รับประทาน 1 เม็ด/วันก็เพียงพอ 
การได้รับยานี้เป็นปริมาณมากเกินไปอาจจะส่งผลเสียต่อร่างกายเช่น มีอาการเบื่ออาหาร กระหายน้ำ คลื่นไส้ อาเจียน ฯลฯ อีกทั้งระยะเวลาในการรับประทานยานี้จะต้องเป็นไปตามความ เห็นของแพทย์ ซึ่งก่อนการใช้ยานี้แพทย์มักจะซักประวัติผู้ป่วยว่ามีภาวะของนิ่วในไตหรือไม่ ป่วยด้วยภาวะ Sarcoidosis (โรคที่เกิดมีการอักเสบในอวัยวะต่างๆได้หลายอวัยวะพร้อมกันโดยเฉพาะ ปอด เป็นโรคพบได้น้อย ยังไม่ทราบสาเหตุชัดเจน) หรือไม่ และอาจต้องตรวจปริมาณแคลเซียมในเลือดเพื่อใช้เป็นข้อมูลประกอบกับการใช้ยาแคลเทรตได้อย่างเหมาะสม 
 ///// แคลเทรตมีสรรพคุณ (คุณสมบัติ) อย่างไร? ///// 
ยาแคลเทรตมีสรรพคุณ/ข้อบ่งใช้เพื่อป้องกันและรักษาภาวะกระดูกพรุน (Osteoporosis) 
 ///// แคลเทรตมีกลไกการออกฤทธิ์อย่างไร? ///// 
กลไกการออกฤทธิ์ของยาแคลเทรตจะขึ้นกับธรรมชาติของตัวยาสำคัญที่นำมาเป็นส่วน ประกอบเช่น 
- แคลเซียมคาร์บอเนต: จะปลดปล่อยธาตุแคลเซียมให้กับร่างกายเพื่อนำไปใช้เสริม สร้างและซ่อมแซมกระดูก 
- วิตามิน-ดี: ช่วยเพิ่มการดูดซึมธาตุแคลเซียมจากลำไส้เล็กและนำไปเสริมสร้างกระดูกได้รวดเร็วมากขึ้น 
- แมกนีเซียม: ช่วยเสริมสร้างความแข็งแรงของฟันและกระดูก 
- ธาตุสังกะสี ทองแดง และแมงกานีส: เป็นแร่ธาตุที่จำเป็นต่อการพัฒนาและซ่อมแซม กล้ามเนื้อและกระดูก 
ทั้งนี้ จากกลไกของสารสำคัญที่กล่าวมาจะส่งผลให้เกิดฤทธิ์ในการป้องกันและรักษาโรค กระดูกพรุน 
 ///// แคลเทรตมีรูปแบบการจัดจำหน่ายอย่างไร? ///// 
ยาแคลเทรตมีรูปแบบการจัดจำหน่ายเป็นยาเม็ดชนิดรับประทาน 
 ///// แคลเทรตมีขนาดรับประทานอย่างไร? ///// 
ยาแคลเทรตในแต่ละชื่อการค้ามีขนาดรับประทานดังนี้เช่น 
- Caltrate 600: ผู้ใหญ่รับประทานวันละ 1 - 2 เม็ด 
- Caltrate 600 + D 400: ผู้ใหญ่รับประทานวันละ 1 เม็ด 
- Caltrate plus: ผู้ใหญ่รับประทาน 1 - 2 เม็ด/วันโดยแบ่งรับประทานเช้า - เย็น หรือตาม คำสั่งแพทย์ 
*อนึ่ง: 
- เด็ก: โรคกระดูกพรุนเป็นโรคของผู้ใหญ่จึงยังไม่มีข้อมูลการศึกษาการใช้ยานี้ในเด็ก 
- เพื่อช่วยเพิ่มการดูดซึมควรรับประทานยานี้พร้อมอาหาร 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาแคลเทรต ผู้ป่วยควรแจ้งแพทย์/พยาบาลและเภสัชกร ดังนี้ 
-  ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ 
เพราะยาแคลเทรตอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
-  หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแคลเทรตสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// แคลเทรตมีผลไม่พึงประสงค์อย่างไร? ///// 
อาจกล่าวโดยรวมๆได้ว่า ยาแคลเทรตสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีการรับรสชาติเปลี่ยนไป ท้องผูก คลื่นไส้และอาเจียน ผู้ป่วยบางรายมีอาการท้องเสีย เป็นตะคริวที่ท้อง กระหายน้ำ ง่วงนอน เกิดนิ่วในไต ปวดปัสสาวะบ่อยและปัสสาวะมาก ตรวจปัสสาวะพบมีปริมาณเกลือแคลเซียมในปัสสาวะเพิ่มขึ้น 
อาการของผู้ที่ได้รับยานี้เกินขนาดอาจพบสัญญาณเตือนดังนี้เช่น ท้องผูกมาก ปากแห้ง ปวดศีรษะ กระหายน้ำ เบื่ออาหาร ซึมเศร้า อ่อนเพลีย รู้สึกสับสน ง่วงนอน ความดันโลหิตสูง ชีพจรเต้นเร็วหรือช้า คลื่นไส้และอาเจียน ปัสสาวะถี่และมีปริมาณมาก หากพบอาการดังกล่าวควรรีบนำผู้ป่วยส่งโรงพยาบาลทันที 
 ///// มีข้อควรระวังการใช้แคลเทรตอย่างไร? ///// 
มีข้อควรระวังการใช้ยาแคลเทรตเช่น 
-  ห้ามใช้กับผู้ที่แพ้ยาหรือแพ้ส่วนประกอบของยานี้ 
-  ห้ามใช้ยานี้กับผู้ป่วยโรคนิ่วในไต โรคไต ผู้ที่มีเกลือแคลเซียมในเลือด และ/หรือในปัสสาวะสูงเกินค่าปกติ 
-  ห้ามปรับขนาดรับประทานยานี้ด้วยตนเอง 
-  การใช้ยากับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ ควรเป็นไปตามคำสั่งแพทย์ 
-  ห้ามแบ่งยาให้ผู้อื่นใช้ 
-  ห้ามใช้ยาหมดอายุ 
-  ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแคลเทรตด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แคลเทรตมีปฏิกิริยาระหว่างยากับยาตัวอื่นอย่างไร? ///// 
ยาแคลเทรตมีปฏิกิริยาระหว่างยากับยาตัวอื่นเช่น 
- การใช้ยาแคลเทรตกับยาขับปัสสาวะกลุ่มไทอะไซด์ (Thiazide) จะทำให้การขับปัสสาวะมีมากขึ้นและทำให้ปริมาณแคลเซียมในกระแสเลือดเพิ่มสูงขึ้น หากจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นกรณีไป 
- การใช้แคลเทรตร่วมกับยากลุ่ม Digitalis, Cardiac glycosides, หรือยากลุ่ม Calcium channel blockers อาจกระตุ้นให้เกิดผลข้างเคียงของยากลุ่มดังกล่าวติดตามมาได้มากขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้แคลเทรตร่วมกับยากลุ่ม Cortisone หรือ Prednisone อาจทำให้ระดับความเข้มข้นของเกลือแคลเซียมในกระแสเลือดลดต่ำลงและส่งผลต่อประสิทธิภาพของการรักษา หากจำเป็น ต้องใช้ยาร่วมกันควรปรับขนาดการใช้ยาต่างๆให้เหมาะสมเป็นรายบุคคลไป 
- การใช้ยาแคลเทรตร่วมกับยาปฏิชีวนะเช่น Tetracyclines หรือ Fluoroquinolones อาจเกิดการรบกวนการดูดซึมของยาปฏิชีวนะ เพื่อหลีกเลี่ยงเหตุการณ์ดังกล่าวผู้ป่วยควรรับประทานยาปฏิชีวนะก่อนประมาณ 2 ชั่วโมง หรือหลังจากรับประทานยาแคลเทรตไปแล้วเป็นเวลาประมาณ 4 - 6 ชั่วโมง 
 ///// ควรเก็บรักษาแคลเทรตอย่างไร? ///// 
ควรเก็บยาแคลเทรตภายในอุณหภูมิ 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// แคลเทรตมีชื่ออื่นอีกไหม? ผลิตจากบริษัทอะไรบ้าง? ///// 
ยาแคลเทรตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.mims.com/Thailand/Viewer/Html/PoisonCls.htm[2015,July4] 
http://www.mims.com/Thailand/drug/info/Caltrate%20600/?type=brief[2015,July4] 
http://www.mims.com/Thailand/drug/info/Caltrate%20Plus/?type=full#Indications[2015,July4] 
http://www.mims.com/Thailand/drug/info/Caltrate%20Plus/?type=BRIEF[2015,July4] 
http://www.caltrate.co.za/files/Caltrate%20600%20%2B%20D%20PIL_1.pdf [2015,July4] 
http://agence-prd.ansm.sante.fr/html/par_eu/20090911_fr320_caltratevitamind3_pl.pdf[2015,July4] 
http://www.mayoclinic.org/drugs-supplements/vitamin-d/dosing/hrb-20060400 [2015,July4]
