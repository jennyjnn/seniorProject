คาเพ็กไซทาบีน (Capecitabine)
 ///// บทนำ ///// 
ยาคาเพ็กไซทาบีน (Capecitabine) เป็นยาที่มีคุณสมบัติในการรักษาโรคมะเร็งชนิดต่างๆ เช่น มะเร็งเต้านม มะเร็งลำไส้ใหญ่ เป็นต้น โดยตัวยาเป็นสารที่อยู่ในรูปไม่ออกฤทธิ์ ต่อเมื่อรับ ประทานยานี้แล้ว ยานี้จะถูกเปลี่ยนให้อยู่ในรูปออกฤทธิ์โดยตับ เรียกว่าสาร/ยาฟลูออโรยูราซิล (Fluorouracil) ออกฤทธิ์โดยการรบกวนการสร้างสารรหัสพันธุกรรมของเซลล์ทำให้เซลล์มะเร็งไม่สามารถแบ่งตัวเพิ่มจำนวนได้รวดเร็วเช่นปกติ 
ยาคาเพ็กไซทาบีนจัดเป็นหนึ่งในรายการยาจำเป็นขององค์การอนามัยโลก และจัดเป็นยาควบคุมพิเศษในประเทศไทย ใช้ภายใต้การดูแลจากแพทย์เฉพาะทางเท่านั้น 
 ///// ยาคาเพ็กไซทาบีนมีสรรพคุณ (คุณสมบัติ) อย่างไร? ///// 
ยาคาเพ็กไซทาบีนมีสรรพคุณ/ข้อบ้งใช้เพื่อรักษา 
ก. โรคมะเร็งเต้านมระยะแพร่กระจาย (Metastatic Breast Cancer) 
ข. โรคมะเร็งลำไส้ใหญ่ระยะแพร่กระจาย (Metastatic Colorectal Cancer) 
นอกจากนี้ยาคาเพ็กไซทาบีนยังมีการนำมาใช้รักษามะเร็งชนิดอื่นๆซึ่งเป็นข้อบ่งใช้ที่ไม่ได้รับการขึ้นทะเบียน (Off label use) ขึ้นอยู่กับวิจารณญาณของแพทย์ผู้ทำการรักษาเช่น มะเร็งกระเพาะอาหาร (Gastric Cancer) และมะเร็งหลอดอาหาร (Esophageal cancer) 
 ///// ยาคาเพ็กไซทาบีนมีกลไกการออกฤทธิ์อย่างไร? ///// 
ยาคาเพ็กไซทาบีนเป็นสารที่อยู่ในรูปไม่ออกฤทธิ์ (Prodrug) ซึ่งเมื่อเข้าสู่ร่างกาย จะเปลี่ยนรูปของตัวยาที่ตับเป็นรูปตัวยาที่ออกฤทธิ์ชื่อว่า ฟลูออโรยูราซิล (Fluorouracil) ทำหน้าที่ยับยั้งเอนไซม์ไธมิดิเลทซินธิเทส (Thymidylate Synthetase) ซึ่งเป็นเอนไซม์ที่มีบทบาทต่อการสร้างสารรหัสพันธุกรรม ทำให้เกิดการรบกวนกระบวนการสร้างสารรหัสพันธุกรรมชนิดดีเอ็นเอ (DNA) และอาร์เอ็นเอ (RNA) ส่งผลให้เซลล์มะเร็งเกิดการแบ่งตัวได้ช้าลง 
 ///// ยาคาเพ็กไซทาบีนมีรูปแบบการจัดจำหน่ายอย่างไร? ///// 
ในประเทศไทยยาคาเพ็กไซทาบีนมีรูปแบบการจำหน่ายเป็นเภสัชภัณฑ์ยาเม็ดเคลือบชนิดรับประทาน ขนาดความแรง 150 และ 500 มิลลิกรัมต่อเม็ด 
 ///// ยาคาเพ็กไซทาบีนมีขนาดรับประทานหรือวิธีใช้ยาอย่างไร? ///// 
ยาคาเพ็กไซทาบีนมีขนาดรับประทานยาโดยทั่วไปคือ 1,250 มิลลิกรัมต่อพื้นที่ผิวร่างกาย หนึ่งตารางเมตร (1,250 mg/m2) รับประทานวันละ 2 ครั้งเป็นเวลา 2 สัปดาห์ อาจใช้เป็นยาเดี่ยว หรือใช้ร่วมกับยาอื่นในการรักษา โดยหลังจากครบ 2 สัปดาห์แล้วแพทย์จะให้หยุดพักทานยาเป็นเวลา 1 สัปดาห์ นับเป็น 1 รอบ (3 สัปดาห์) ก่อนเริ่มรับประทานยานี้ในรอบใหม่ 
ทั้งนี้ควรรับประทานยาคาเพ็กไซทาบีนหลังอาหารและรับประทานยานี้ในเวลาเดียวกันของ ทุกๆวัน ไม่บด หัก หรือเคี้ยวเม็ดยานี้ 
อย่างไรก็ดีแพทย์อาจใช้ยานี้เพื่อข้อบ่งใช้อื่นๆตามวิจารณญาณของแพทย์ผู้ทำการรักษา ซึ่งอาจมีการปรับขนาดยาคาเพ็กไซทาบีนและวิธีการรับประทานยานี้ เพื่อให้เหมาะสมกับผู้ป่วยและสภาวะของโรคเป็นรายบุคคลไป ดังนั้นผู้ป่วยจึงควรสอบถามวิธีการรับประทานยานี้จากแพทย์ หรือเภสัชกรทุกครั้งที่รับยานี้เพื่อให้รับประทานยานี้ได้อย่างถูกต้อง 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาคาเพ็กไซทาบีนควรแจ้งแพทย์/พยาบาลและเภสัชกรเช่น 
- ประวัติการแพ้ยา แพ้อาหาร และแพ้สารเคมีทุกชนิด 
- ประวัติการใช้ยาทั้งยาที่แพทย์สั่งจ่ายและยาที่ซื้อทานเอง ผลิตภัณฑ์เสริมอาหาร วิตามิน สมุนไพรโดยเฉพาะอย่างยิ่งหากกำลังใช้ยาวาฟาริน (Warfarin) ยาฟีไนทอยด์ (Pheny toin) และกรดโฟลิก (Folic acid) เนื่องจากยาคาร์เพ็กไซทาบีนอาจทำให้ระดับยาเหล่านี้ในกระแสเลือดเปลี่ยนแปลงไป แพทย์ผู้ทำการรักษาและผู้ป่วยจึงต้องเฝ้าระวังผลข้างเคียงหรือพิษจากยาเหล่านี้หากมีการใช้ร่วมกับยาคาร์เพ็กไซทาบีน 
- แจ้งให้แพทย์ผู้ทำการรักษาทราบ หากเคยมีประวัติร่างกายขาดเอนไซม์ไดไฮโดรไพริมิดีนดีไฮโดรจีเนส (Dihydropyrimidine dehydrogenase/DPD, การขาดเอนไซม์นี้ ซึ่งเป็นโรคทางพันธุกรรมชนิดหนึ่งที่เกิดตั้งแต่เด็กและพบได้น้อยมาก ที่ทำให้ร่างกายเจริญเติบโตผิดปกติในหลายระบบอวัยวะโดยเฉพาะระบบประสาท) เอนไซม์นี้เป็นเอนไซม์สำคัญในการเมทาบอไลต์หรือการทำลายยาคาเพ็กไซทาบีนจากในรูปออกฤทธิ์ไปเป็นรูปอื่นเพื่อขับออกนอกร่างกาย หากผู้ป่วยที่ร่างกายขาดเอนไซม์ดังกล่าวได้ใช้ยาคาเพ็กไซทาบีนอย่างต่อเนื่องจะทำให้เกิดการสะสมของยาคาเพ็กไซทาบีนในร่างกายและอาจก่อให้เกิดอาการไม่พึงประสงค์ต่างๆได้มากขึ้น (อ่านเพิ่มเติมในหัวข้อ ยาคาเพ็กไซทาบีนมีผลไม่พึงประสงค์อย่างไร?) 
- ประวัติโรคประจำตัวทั้งโรคที่เคยเป็นและโรคที่กำลังดำเนินอยู่ รวมไปถึงโรคเรื้อรังต่างๆโดยเฉพาะโรคตับ โรคไต และโรคหัวใจ 
- แจ้งให้แพทย์ทราบหากคุณกำลังตั้งครรภ์ วางแผนที่จะตั้งครรภ์ หรืออยู่ในช่วงระ หว่างการให้นมบุตร 
 ///// หากลืมรับประทานยาควรทำอย่างไร? ///// 
หากลืมรับประทานยาคาเพ็กไซทาบีนให้ข้ามมื้อยานั้นไป และรับประทานยาในมื้อถัดไปตามปกติ โดยไม่ต้องเพิ่มขนาดยาเป็น 2 เท่า 
 ///// ยาคาเพ็กไซทาบีนมีผลไม่พึงประสงค์อย่างไร? ///// 
ยาคาเพ็กไซทาบีนมีผลไม่พึงประสงค์ (ผลข้างเคียง/อาการไม่พึงประสงค์) เช่น ปวดมวน ท้อง ท้องผูก การรับรสชาติเปลี่ยนไป กระหายน้ำ เหนื่อยล้าง่าย วิงเวียน ปวดศีรษะ ผมร่วง ปวด กล้ามเนื้อ ปวดหลัง และปวดข้อ มีอาการบวมที่ตา อาจมีอาการคันตามตัว นอนหลับยาก/นอนไม่หลับ หากอาการเหล่านี้เกิดขึ้นอย่างต่อเนื่อง ไม่ทุเลาลง หรือมีแนวโน้มว่าจะรุนแรงขึ้นจนส่งผลต่อการใช้ชีวิตประจำวัน ผู้ป่วยควรแจ้งให้แพทย์ผู้ทำการรักษาทราบ/ไปโรงพยาบาลก่อนนัด 
ยาคาเพ็กไซทาบีนอาจก่อให้เกิดอาการไม่พึงประสงค์อื่นๆเช่น ท้องเสีย คลื่นไส้ อาเจียน มีอาการเหมือนติดเชื้อไข้หวัดใหญเช่น มีไข้ เจ็บคอ หนาวสั่น ซึ่งหากเกิดอาการคล้ายไข้หวัดใหญ่บ่อยครั้งควรแจ้งให้แพทย์ผู้ทำการรักษาทราบ รวมไปถึงอาการปวด บวมตาม มือ เท้า ขา หรือมีผิวหนังเป็นผื่นแดงและลอก ควรแจ้งให้แพทย์ทราบ/มาโรงพยาบาลก่อนนัดด้วยเช่นกัน 
แต่หากมีอาการผิดปกติดังกล่าวที่เป็นอย่างรุนแรง หรือมีอาการปวดเค้นหน้าอก/แน่นหน้าอก รู้สึกว่าหัวใจเต้นเร็ว ปัสสาวะเปลี่ยนสีน้ำตาลเข้มหรือมีอาการเหมือนดีซ่าน (ผิวหนังเปลี่ยนเป็นสีเหลือง) ต้องแจ้งให้แพทย์ทราบ/มาโรงพยาบาลโดยทันที/ฉุกเฉิน 
หากรับประทานยานี้แล้วเกิดอาการแพ้ยาเช่น มีผื่นคันขึ้นตามตัว ใบหน้า ริมฝีปาก หรือเปลือก/หนังตา บวม หายใจไม่สะดวก/หายใจลำบาก ให้พบแพทย์/มาโรงพยาบาลโดยทันที/ฉุกเฉิน 
ยาคาเพ็กไซทาบีนอาจก่อให้เกิดอาการไม่พึงประสงค์อื่นๆได้อีก หากเกิดอาการใดๆหรือ รู้สึกผิดไปจากปกติภายหลังการเริ่มรับประทานยานี้ ควรแจ้งให้แพทย์ทราบทันที/มาโรงพยาบาลก่อนนัด 
อย่างไรก็ดีผู้ป่วยควรตระหนักว่า การที่แพทย์สั่งใช้ยานี้เนื่องจากแพทย์พิจารณาแล้วเห็นว่ายานี้จะมีประโยชน์ต่อผู้ป่วยมากกว่าโทษหรือต่อการได้รับผลข้างเคียงจากยานี้ ผู้ป่วยที่ได้รับยานี้มักพบว่าเกิดอาการไม่พีงประสงค์ชนิดรุนแรงได้ ผู้ป่วยจึงควรเฝ้าระวังผลข้างเคียงดังกล่าวที่อาจเกิดขึ้น และรีบแจ้งให้แพทย์ผู้ทำการรักษาทราบ/มาโรงพยาบาลก่อนนัด หรือทันที/ฉุกเฉินหากเกิดอาการรุนแรงดังที่กล่าวไปแล้วข้างต้น 
 ///// มีข้อควรระวังการใช้ยาคาเพ็กไซทาบีนอย่างไร? ///// 
มีข้อควรระวังการใช้ยาคาเพ็กไซทาบีนเช่น 
- ไม่ใช้ยานี้กับผู้ป่วยที่แพ้ยานี้ 
- ยานี้ควรใช้ภายใต้ความดูแลจากแพทย์เฉพาะทางด้านมะเร็งเพื่อประเมินประสิทธิภาพและผลข้างเคียงจากยาเป็นระยะ 
- ไม่ใช้ยานี้ในผู้ป่วยที่ขาดเอนไซม์ไดไฮโดรไพริมิดีนดีไฮโดรจีเนส (Dihydropyri midine dehydrogenase/DPD) และแพทย์อาจสั่งตรวจเลือดของผู้ป่วยว่ามีเอนไซม์นี้ในร่างกายหรือไม่ก่อนเริ่มการบริหารยานี้ หรืออาจพิจารณาสั่งตรวจภายหลังเริ่มการบริหารยานี้ไปแล้ว และพบว่าเกิดผลข้างเคียงจากยานี้แก่ผู้ป่วยอย่างต่อเนื่องหรือรุนแรง ทั้งนี้ขึ้นอยู่กับวิจารณญาณของแพทย์ผู้ทำการรักษา 
- หลีกเลี่ยงการใช้ยานี้กับผู้ป่วยที่เป็นโรคหัวใจชนิดต่างๆเช่น โรคกล้ามเนื้อหัวใจตาย (Myocardial Infraction) โรคหัวใจล้มเหลว 
- หลีกเลี่ยงการฉีดหรือรับวัคซีนต่างๆขณะใช้ยานี้ 
- ควรหลีกเลี่ยงการใช้ยานี้ในสตรีตั้งครรภ์เนื่องจากยานี้อาจเป็นอันตรายต่อทารกในครรภ์ หากผู้ป่วยหญิงที่กำลังตั้งครรภ์อยู่ก่อนใช้ยานี้ควรแจ้งให้แพทย์ทราบ หากวางแผนที่จะตั้งครรภ์ควรปรึกษากับแพทย์ก่อนการใช้ยานี้ 
- ผู้ป่วยทั้งชายและหญิงที่ใช้ยานี้ควรคุมกำเนิดเพื่อป้องกันการตั้งครรภ์ จึงต้องปรึกษาแพทย์ผู้ทำการรักษาถึงวิธีคุมกำเนิดที่เหมาะสม 
- หลีกเลี่ยงการให้นมบุตรขณะใช้ยานี้ 
- รักษาความชุ่มชื้นให้แก่ผิวหนังบริเวณมือและเท้าเพื่อหลีกเลี่ยงกลุ่มอาการที่เรียก ว่า Hand-Foot Syndrome ซึ่งเป็นอาการข้างเคียงจากยานี้คือ ทำให้มีการอาการบวมแดงที่ผิวหนังโดยเฉพาะมือและเท้าเหมือนถูกแดดจัดเผา ทำให้รู้สึกแสบร้อนตึงบริเวณดังกล่าว 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมถึงยาคาเพ็กไซทาบีน) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาคาเพ็กไซทาบีนมีปฏิกิริยาระหว่างยากับยาตัวอื่นอย่างไร? ///// 
ยาคาเพ็กไซทาบีนมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาคาเพ็กไซทาบีนรวมกับวัคซีนต่างๆโดยเฉพาะวัคซีนเชื้อเป็น(Live vaccine, วัคซีนที่ผลิตจากเชื้อโรคที่ยังมีชีวิต) เช่น วัคซีนวัณโรค (BCG) หรือกับยาที่มีฤทธิ์กดภูมิคุ้มกันต้านทานโรคเช่น ยาทาโครไลมัส (Tacrolimus) ยาพิมีโครไลมัส (Pimecrolimus) เป็นต้น 
- ยาคาเพ็กไซทาบีนอาจทำให้ระดับยาวาฟาริน (Warfarin) ยาแอลโลพูรินอล (Allopurinol) และยาฟีไนทอยด์ (Phenytoin) ในกระแสเลือดเปลี่ยนไป แพทย์อาจสั่งตรวจวัดระดับยาเหล่านี้ในกระแสเลือดเพื่อปรับระดับยาดังกล่าวให้เหมาะสมขณะที่ผู้ป่วยใช้ยาเหล่านี้ร่วมกับยาคาเพ็กไซทาบีน 
 ///// ควรเก็บรักษายาคาเพ็กไซทาบีนอย่างไร? ///// 
ควรเก็บรักษายาคาเพ็กไซทาบีนดังนี้ 
- เก็บยานี้ในภาชนะดั้งเดิมของผู้ผลิต ปิดฝาภาชนะให้แน่น และเก็บให้พ้นมือเด็กและ สัตว์เลี้ยง 
- หลีกเลี่ยงการเก็บยาในบริเวณที่มีความชื้นสูงเช่น บริเวณใกล้ห้องน้ำหรือในตู้เย็น ไม่ควรนำสารดูดความชื้นที่ผู้ผลิตใส่ไว้ในภาชนะของผลิตภัณฑ์ออกจากภาชนะหากผู้ผลิตได้บรรจุไว้ 
- เก็บยานี้ในภาชนะดังกล่าวในตอนต้นในอุณหภูมิห้อง 
 ///// ยาคาเพ็กไซทาบีนมีชื่ออื่นอีกไหม? ผลิตจากบริษัทอะไรบ้าง? ///// 
ยาคาเพ็กไซทาบีนที่จัดจำหน่ายในประเทศไทย มียาชื่อการค้าอื่นและชื่อบริษัทผู้ผลิต/จัดจำหน่ายดังต่อไปนี้ 
 ///// บรรณานุกรม ///// 
American Pharmacists Association. Capeitabine, Drug Information Handbook with International Trade Names. 23;334-7:2014. 
Capecitabine http://chemocare.com/chemotherapy/drug-info/capecitabine.aspx  [2016,Jan9] 
Hand-Foot Syndrome or Palmar-Plantar Erythrodysesthesia.  http://www.cancer.net/navigating-cancer-care/side-effects/hand-foot-syndrome-or-palmar-plantar-erythrodysesthesia  [2016,Jan9] 
U.S FDA. Capecitabine PIL http://www.accessdata.fda.gov/drugsatfda_docs/label/2000/20896lbl.pdf  [2016,Jan9] 
19th WHO Model List of Essential Medicines (April 2015) 
DPD deficiency and fluorouracil [Online] Cancer Research UK.  http://www.cancerresearchuk.org/about-cancer/cancers-in-general/cancer-questions/dpd-deficiency-and-fluorouracil  [2016,Jan9] 
เว็บไซต์คณะกรรมการอาหารและยา ส่วนสืบค้นผลิตภัณฑ์ข้อมูลยา   http://wwwapp1.fda.moph.go.th/consumer/conframe.asp  [2016,Jan9]
