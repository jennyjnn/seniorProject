โซดาไฟ (Caustic soda)
 ///// บทนำ ///// 
โซดาไฟ หรือ โซดาแผดเผา หรือ คอสติกโซดา(Caustic soda) เป็นสารประกอบ  อนินทรีย์ที่มีสูตรเคมี NaOH(Sodium hydroxide) มีลักษณะเป็นของแข็งไม่มีสี  มีฤทธิ์เป็นด่างสูงมาก  สามารถทำลายเนื้อเยื่อของสิ่งมีชีวิต และเกิดปฏิกิริยาคายความร้อนเมื่อนำมาละลายน้ำ  การเก็บรักษาจึงต้องอยู่ในที่แห้งหรือมีความชื้นต่ำและอยู่ในภาชนะที่มิดชิด  โซดาไฟถูกนำมาในกระบวนการอุตสาหกรรมหลายประเภท เช่น การผลิตกระดาษ  อุตสาหกรรมสิ่งทอ  การผลิตน้ำดื่ม  การทำสบู่  ผงซักฟอก  และเคมีภัณฑ์ที่ใช้กำจัดสิ่งปฏิกูลในห้องน้ำ-ท่อระบายน้ำ 
ทั่วไปกล่าวได้ว่า โซดาไฟ เป็นสารเคมีที่รู้จักกันดีในหมู่คนทั่วโลก  อย่างไรก็ตามการใช้งานโซดาไฟในชีวิตประจำวัน ต้องมีขั้นตอนการปฏิบัติอย่างถูกต้อง ร่วมกับใช้อุปกรณ์ป้องกันส่วนบุคคลชนิดต่างๆมาประกอบกัน 
อนึ่ง: 
- พจนานุกรมฉบับราชบัณฑิตยสถาน พ.ศ. 2554 เรียก โซดาไฟ อีกชื่อว่า “โซดาแผดเผา” หมายถึง สารประกอบชนิดหนึ่งชื่อ โซเดียมไฮดรอกไซด์(NaOH) เป็นของแข็งสีขาว ดูดความชื้นดีมาก ละลายน้ำได้ดี ใช้ประโยชน์ในอุตสาหกรรมทำสบู่  ไหมเรยอง,  โซดาไฟ หรือ คอสติกโซดา (Caustic soda) ก็เรียก 
- โซดาไฟ เป็นสารเคมีคนละชนิดกับ เบกกิ้งโซดา/(Baking soda) หรือ ผงฟู (Baking powder) มีคุณสมบัติการใช้งานที่ต่างกันอย่างมาก รวมถึงโทษหรือความเป็นพิษต่อร่างกายด้วย  อ่านเพิ่มเติมในเว็บ haamor.com บทความเรื่อง “ผงฟู” 
 
 ///// คุณสมบัติทางกายภาพของโซดาไฟเป็นอย่างไร? ///// 
คุณสมบัติ/ลักษณะทางกายภาพของโซดาไฟที่มองเห็นได้ชัดเจนจะมีลักษณะดังนี้ 
- เป็นของแข็งคล้ายผลึกขุ่น  ทึบแสง  ไม่มีสี  ไม่มีกลิ่น 
- จะหลอมละลายที่อุณหภูมิ 318 องศาเซลเซียส(Celsius)โดยไม่เสื่อมสลายและมีจุดเดือดที่อุณหภูมิ 1,388 องศาเซลเซียส 
- เมื่อละลายน้ำจะปลดปล่อยความร้อนสูงมาก เราจึงเรียกว่า “โซดาไฟ” 
- มีความหนาแน่นเฉลี่ย 2.13 กรัม/ลูกบาศก์เซนติเมตร 
โซดาไฟ สามารถต่อต้านฤทธิ์ของสารประกอบที่มีความเป็นกรดสูง หรืออาจจะใช้คำว่าโซดาไฟมีฤทธิ์สะเทิน(ทำให้เป็นกลาง)กับกรดก็ได้ 
 
 ///// ประโยชน์ของโซดาไฟมีอะไรบ้าง? ///// 
โดยทั่วไป สรุปประโยชน์ของโซดาไฟทั้งในแวดวงอุตสาหกรรม และประโยชน์ใกล้ตัว ดังนี้ 
1.	ใช้ในการผลิตกระดาษ  โดยใช้โซดาไฟที่ละลายน้ำแปลงสภาพเนื้อไม้ให้เป็นเยื่อกระดาษ  เราเรียกกระบวนการดังกล่าวว่า Kraft process หรือ Kraft pulps 
2.	ใช้กับกระบวนการกำจัดน้ำเสีย  โดยใช้โซดาไฟเพิ่มค่าความเป็นด่างให้กับน้ำเสียที่มีความเป็นกรดสูงๆ ก่อนที่จะปล่อยน้ำนั้นลงสู่แม่น้ำในธรรมชาติ 
3.	เมื่อนำโซดาไฟมาละลายน้ำจนเป็นสารละลายและนำไปผสมแร่บอกไซต์ (Bauxite, แร่ที่นำมาผลิต อะลูมิเนียม) ในถังที่มีแรงดันสูงภายใต้อุณหภูมิสูงราวๆ 150–200 องศาเซลเซียสจะทำให้ได้อะลูมิเนียมออกไซด์(Aluminium oxide)ออกมาเราเรียกกระบวนการนี้ว่า Bayer process 
4.	สารละลายโซดาไฟที่เตรียมเป็นความเข้มข้นอย่างเหมาะสม  สามารถใช้ล้างทำความสะอาดเครื่องบรรจุและภาชนะบรรจุเครื่องดื่มบางประเภท 
5.	     โซดาไฟ ถูกใช้กำจัดกำมะถันที่ปนมากับน้ำมันปิโตเลียมที่ขุดเจาะขึ้นมาจากใต้ดิน 
6.	ในอุตสาหกรรมยา ใช้โซดาไฟที่เตรียมเป็นสารละลายเพื่อควบคุมค่าความเป็นกรด-ด่างในกระบวนการผลิต หรือเพื่อทำความสะอาดและกำจัดคราบสกปรกของพื้นผนังในสถานที่ผลิต หรือใช้ในห้องทดลองเพื่อตรวจวัดคุณภาพของผลิตภัณฑ์ยาบางประเภท 
7. 	ใช้ปรับค่าความเป็นกรด-ด่าง (pH) ในกระบวนการผลิตเครื่องดื่มบางประเภท 
8. 	โซดาไฟ ถูกใช้เป็นส่วนประกอบในสูตรตำรับของเครื่องสำอาง เช่น สบู่  น้ำหอม  สีย้อมผม  ยาทาเล็บ  แชมพู  น้ำยาโกนหนวด  ครีมกันแดด  และอื่นๆอีกมาก 
9.	       ตามบ้านเรือนมักใช้โซดาไฟเพียงเล็กน้อยกรอกใส่ท่อน้ำที่อุดตัน แล้วเติมน้ำ ตามอย่างเหมาะสม ทิ้งเวลาพอประมาณจะทำให้กำจัดสิ่งอุดตันในท่อได้ดีในระดับหนึ่ง 
โซดาไฟที่นำมาใช้โดยมีวัตถุประสงค์แตกต่างกันข้างต้น จะมีความบริสุทธิ์หรือสิ่งเจือปนและราคาที่แตกต่างกันออกไป  การเลือกใช้โซดาไฟที่มีความบริสุทธิต้องเป็นไปตามข้อกำหนดของผู้นำโซดาไฟมาใช้งาน 
 
 ///// ใช้โซดาไฟอย่างไรจึงจะปลอดภัย? ///// 
ตามกฎหมายไทย กำหนดให้โซดาไฟเป็นวัตถุอันตราย  การซื้อขายในเชิงอุตสาหกรรมหรือเพื่อเป็นสินค้า ต้องได้รับการอนุญาต  ผู้ผลิตต้องมีเอกสาร/คู่มือกำกับการใช้งานของผลิตภัณฑ์ที่มีโซดาไฟเป็นองค์ประกอบหรือที่เรียกกันว่า “คู่มือความปลอดภัย (Material safety data sheet/MSDS)”  ผู้บริโภค/ผู้ใช้งานจะต้องเรียนรู้ทำความเข้าใจและปฏิบัติตามขั้นตอนของคู่มือความปลอดภัยดังกล่าว ก่อนนำโซดาไฟไปใช้งาน และต้องใช้งานด้วยความเคร่งครัดตามขั้นตอนของคู่มือความปลอดภัยดังกล่าว 
 
 ///// คู่มือความปลอดภัย (MSDS) ของโซดาไฟกล่าวถึงอะไรบ้าง? ///// 
ในคู่มือความปลอดภัยของโซดาไฟ จะมีหัวข้อต่างๆดังต่อไปนี้ 
1.	ชื่อผลิตภัณฑ์  ชื่อทางเคมี  ประโยชน์ที่ใช้งาน  และผู้จัดจำหน่าย 
2.	ส่วนประกอบสำคัญ เช่น  Sodium hydroxide ที่มีความบริสุทธิ์มากกว่า 97% 	    หากมีส่วนประกอบอื่นก็ต้องถูกระบุมาด้วยกัน 
3.	ความเป็นพิษ เช่น ระคายเคืองอย่างรุนแรงต่อ ตา  ผิวหนัง  ระบบทางเดินอาหาร    ระบบทางเดินหายใจ  และมักจะแจกแจงรายละเอียดของอาการพิษที่เกิดขึ้น 
4.	    วิธีการปฐมพยาบาลเบื้องต้น เพื่อลดความรุนแรงหรืออาการบาดเจ็บจากโซดาไฟ 
5.    เป็นสารไวไฟหรือไม่  ผู้ผลิตจะระบุความไวไฟของโซดาไฟมาในคู่มือความปอดภัย และกรณีเกิดเพลิงไหม้ การจะใช้น้ำในการดับไฟที่มีโซดาไฟอยู่ด้วยต้องพิจารณาถึงความเป็นไปได้  ความปลอดภัย  เมื่อโซดาไฟผสมกับน้ำจะเกิดสารละลายที่มี	ฤทธิ์กัดกร่อนอย่างรุนแรง 
6.	   การประเมินสถานการณ์เมื่อเกิดการรั่วไหลของตัวผลิตภัณฑ์โซดาไฟ โดยกล่าวถึงวิธีการป้องกันมิให้โซดาไฟที่หกรั่วไหลลงสู่แม่น้ำลำคลอง  ตลอดจนวิธีการเก็บโซดาไฟได้อย่างปลอดภัยและไม่หลงเหลือจนก่อให้เกิดผลกระทบต่อสิ่งแวดล้อม 
7.	   วิธีการจัดเก็บ  สถานที่จัดเก็บ  รวมถึง การเปิดภาชนะบรรจุโซดาไฟเพื่อใช้งาน 
8.	การป้องกันส่วนบุคคลซึ่งจะกล่าวถึงการใช้อุปกรณ์ป้องกันส่วนบุคคลเมื่อต้องการปฏิบัติงานกับโซดาไฟ เช่น สวมแว่นนิรภัย  ใส่ถุงมือยางนิรภัย  ตลอดจนหน้ากากป้องกันสารเคมีมิให้กระเด็นใส่ใบหน้าและตา รวมถึงชุดเครื่องแบบที่ใช้ขณะปฏิบัติงานกับโซดาไฟ 
9.	    คุณสมบัติทางเคมีและกายภาพของผลิตภัณฑ์โซดาไฟ 
10.	ข้อมูลด้านความคงตัวของผลิตภัณฑ์ฯ เช่น หลีกเลี่ยงการนำโซดาไฟไปจัดเก็บในที่เปียกและ/หรือมีความชื้นสูง  ด้วยจะก่อให้เกิดปฏิกิริยาได้อย่างรุนแรง 
11.	     ความเป็นพิษ เช่น โซดาไฟมีฤทธิ์กัดกร่อน และก่อให้เกิดอาการระคายเคืองอย่างรุนแรงต่อส่วนต่างๆของร่างกายที่สัมผัสสารนี้ 
12.	ข้อมูลด้านสิ่งแวดล้อม อาทิ หากเกิดการปนเปื้อนของโซดาไฟในแม่น้ำลำคลอง จะก่อให้เกิดอันตรายต่อสิ่งมีชีวิต เช่น สัตว์น้ำ 
13.	การทำลายผลิตภัณฑ์ฯ  มักกล่าวถึงขั้นตอนการนำส่งผลิตภัณฑ์ฯไปยังหน่วยงานที่รับทำลายขยะมีพิษ อาจเป็นบริษัทของเอกชนที่ได้รับการรับรองมาตรฐานจากหน่วยงานรัฐบาลอีกทีหนึ่ง 
14.	ขั้นตอนการขนส่งผลิตภัณฑ์ฯ  พาหนะอย่างรถขนส่งจะต้องได้รับการอนุมัติ
จากทางราชการ เช่น ระบุว่ารถคันนี้ใช้ขนส่งวัตถุอันตรายอย่างโซดาไฟ  มีหมายเลขหรือรหัสที่ระบุถึงผลิตภัณฑ์ฯที่เป็นสากล เช่น UN1823 เป็นต้น 
15.	ข้อมูลควบคุมวัตถุอันตราย เช่น โซดาไฟของบริษัทนี้ได้รับการอนุมัติอย่างถูกต้องจากหน่วยงานกลางเช่น Occupational Safety and Health Administration (OSHA) 
16.	ข้อมูลอื่นที่ผู้บริโภค/ผู้ใช้งานควรทราบ 
 
 ///// จะปฐมพยาบาลผู้ที่ได้รับอันตรายจากโซดาไฟอย่างไร? ///// 
ตัวอย่างการปฐมพยาบาลผู้ที่ได้รับอันตรายจากโซดาไฟ เช่น 
ก.กรณีกลืนโซดาไฟ:  ถ้าผู้ป่วยยังมีสติ ให้ดื่มน้ำ เพื่อเจือจางโซดาไฟที่กลืนเข้าไป  ห้ามทำให้อาเจียน เพราะโซดาไฟในอาเจียนจะทำลายเนื้อเยื่อ/อวัยวะอื่นที่สัมผัสอาเจียน  
และพยายามรักษาร่างกายให้อบอุ่น และรีบนำผู้ป่วยส่งโรงพยาบาลโดยเร็ว 
ข. กรณีเข้าตา: ให้ล้างตาด้วยน้ำสะอาดทันที โดยใช้น้ำเป็นปริมาณมากนานประมาณ 15 นาทีอย่างต่ำ  พยายามเปิดปิดเปลือกตาและกรอกตาอย่างช้าๆเพื่อให้สิ่งปนเปื้อนหลุดไปกับน้ำ เมื่อมั่นใจว่าไม่มีสิ่งปนเปื้อนหลงเหลือในตาแล้ว ให้รีบนำผู้ป่วยส่งโรงพยาบาลทันที 
ค. กรณีสัมผัสผิวหนัง: ให้ถอดเสื้อผ้า  ถุงเท้า  รองเท้า ที่ปนเปื้อนโซดาไฟ  จากนั้นล้างผิวหนังบริเวณที่สัมผัสโซดาไฟด้วยน้ำเป็นปริมาณมากนานประมาณ 15 นาทีเป็นอย่างต่ำ  ผู้ป่วยจะรู้สึกถึงอาการปวดแสบ-ปวดร้อนลดลง  จากนั้นอาจใช้ผ้าพันแผล  ผ้าสะอาดปิดบริเวณที่สัมผัสกับโซดาไฟ  ห้ามสะเทิน(ทำให้เป็นกลาง) โซดาไฟที่เปรอะผิวหนังด้วยกรดต่างๆ  กรณีที่อาการปวดแสบ-ปวดร้อนไม่ทุเลา  ต้องรีบนำผู้ป่วยส่งโรงพยาบาลโดยเร็ว 
 
 ///// บรรณานุกรม ///// 
https://en.wikipedia.org/wiki/Sodium_hydroxide#Physical_properties [2018,May19] 
http://www.ercoworldwide.com/index.php/products/caustic/[2018,May19] 
https://www.foodsweeteners.com/applications-and-uses-of-sodium-hydroxide/#InPharmaceutical [2018,May19] 
http://mub.org/sites/default/files/CausticSoda.pdf [2018,May19]
