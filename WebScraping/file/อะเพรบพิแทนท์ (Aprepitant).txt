อะเพรบพิแทนท์ (Aprepitant)
 ///// บทนำ ///// 
ยาอะเพรบพิแทนท์ (Aprepitant) เป็นยาป้องกันอาการคลื่นไส้-อาเจียนในผู้ป่วยที่ต้องเข้ารับการรักษาด้วยยาเคมีบำบัดหรือใช้กับผู้ที่ต้องเข้ารับการผ่าตัด ในทางคลินิกห้ามใช้ยาอะเพรบพิแทนท์ร่วมกับยาบางตัวเช่น Cisapride หรือ Pimozide ด้วยจะทำให้เกิดความเสี่ยงด้านอาการข้างเคียง(ผลข้างเคียง) ที่เป็นอันตรายกับตัวผู้ป่วยเองเช่น เกิดภาวะหัวใจเต้นผิดจังหวะ หรือกรณีที่ผู้ป่วยมีอาการของโรคตับร่วมด้วย การใช้อะเพรบพิแทนท์ก็ต้องถูกปรับขนาดการใช้ยาให้เหมาะสมกับร่างกายผู้ป่วยด้วยเช่นกัน 
รูปแบบยาแผนปัจจุบันของยาอะเพรบพิแทนท์จะเป็นยาชนิดรับประทาน และถูกออกแบบมาเพื่อบำบัดอาการคลื่นไส้-อาเจียนในระยะเวลาที่ไม่นานนัก ทั้งนี้อาจเป็นที่อาการคลื่นไส้-อาเจียนจากการใช้ยาเคมีบำบัดหรือยาสลบมีระยะเวลาออกฤทธิ์ที่จำกัด อีกทั้งมีความเสี่ยงต่อผลข้างเคียงที่สามารถเกิดกับผู้ป่วยเช่น มีผื่นคัน ลมพิษ เป็นต้น 
ยาอะเพรบพิแทนท์มีการดูดซึมจากระบบทางเดินอาหารและกระจายตัวเข้าสู่ร่างกายได้ประมาณ 60 - 65% ตัวยาในกระแสเลือดจะเข้าจับกับพลาสมาโปรตีนมากกว่า 95% ตับจะคอยทำลาย/เปลี่ยนแปลงโครงสร้างยานี้อย่างต่อเนื่อง ร่างกายต้องใช้เวลาประมาณ 9 - 13 ชั่วโมงในการกำจัดยา 50% ออกจากกระแสเลือดโดยผ่านทิ้งไปกับอุจจาระและปัสสาวะ 
หากจะแจกแจงแนวทางการใช้ยาอะเพรบพิแทนท์ในผู้ป่วยกลุ่มต่างๆพอจะสรุปได้ดังนี้ 
ก. สตรีตั้งครรภ์: ถึงแม้มีการศึกษาใช้ยาอะเพรบพิแทนท์ในสัตว์ทดลองแล้วพบว่า ยานี้ไม่ส่งผลต่อตัวอ่อนที่อยู่ในครรภ์ของสัตว์ทดลองแต่อย่างใด แต่การใช้ยากับสตรีตั้งครรภ์แพทย์ก็ยังคงต้องพิจารณาเป็นพิเศษและระมัดระวังเป็นรายบุคคลไป 
ข. สตรีที่อยู่ในภาวะให้นมบุตร: ถึงแม้จะยังไม่มีข้อมูลความปลอดภัยสนับสนุนการใช้ยานี้กับสตรีที่อยู่ในภาวะให้นมบุตรก็ตาม แต่เพื่อความปลอดภัยต่อสุขภาพของทารก หากมารดาจำเป็นต้องใช้ยานี้แพทย์อาจให้หยุดการเลี้ยงบุตรด้วยน้ำนมมารดาสักระยะหนึ่ง และรอจนกระทั่งร่างกายกำจัดยานี้ออกไปจนหมดแล้วจึงกลับมาเลี้ยงบุตรด้วยน้ำนมมารดาอีกครั้ง 
ค. ผู้สูงอายุ: การใช้ยานี้กับผู้สูงอายุที่มีร่างกายปกติและไม่มีโรคประจำตัวใดๆไม่จำเป็นต้องปรับขนาดการใช้ยานี้แต่อย่างใด 
ง. เด็ก:  การใช้ยานี้กับผู้ป่วยเด็กยังไม่มีข้อมูลทางคลินิกมาสนับสนุนอย่างเพียงพอและมีข้อห้ามใช้กับเด็กที่อายุต่ำกว่า 18 ปี 
จ. สตรีที่ใช้ยาคุมกำเนิด: สำหรับผู้ป่วยกลุ่มนี้พบว่า ยาอะเพรบพิแทนท์ทำให้ประสิทธิภาพของยาคุมกำเนิดด้อยลงไป แพทย์มักจะแนะนำให้ใช้การคุมกำเนิดวิธีอื่นร่วมด้วยเช่น การใช้ถุงยางอนามัยชายหรือการใส่ห่วงอนามัย 
ฉ. กลุ่มผู้ป่วยโรคไต: ไม่มีความจำเป็นต้องปรับขนาดการใช้ยานี้กับผู้ป่วยกลุ่มนี้ 
ช. กลุ่มผู้ป่วยโรคตับที่มีอาการระดับความรุนแรงโรคต่ำไปจนถึงระดับความรุนแรงโรคปานกลาง:  ไม่มีความจำเป็นในการปรับขนาดการใช้ยากับผู้ป่วยกลุ่มนี้ 
สำหรับประเทศไทยยาอะเพรบพิแทนท์ถูกจัดให้เป็นยาควบคุมพิเศษ การใช้ยาต้องอยู่ภายใต้คำสั่งจากแพทย์ เราจะพบเห็นการใช้ยานี้แต่ในสถานพยาบาลเท่านั้น 
 ///// อะเพรบพิแทนท์มีสรรพคุณ (คุณสมบัติ) อย่างไร? ///// 
ยาอะเพรบพิแทนท์มีสรรพคุณ/ข้อบ่งใช้เช่น 
- ป้องกันอาการคลื่นไส้-อาเจียนจากยาเคมีบำบัด 
- ป้องกันอาการคลื่นไส้-อาเจียนหลังการผ่าตัด 
 ///// อะเพรบพิแทนท์มีกลไกการออกฤทธิ์อย่างไร? ///// 
ยาอะเพรบพิแทนท์เป็นกลุ่มยาที่เรียกว่า Neurokinin 1 receptor antagonist โดยตัวยาจะ     ออกฤทธิ์ปิดกั้นการทำงานของสารที่เรียกว่า Substance P (ย่อว่า SP, สารในสมองที่ทำหน้าที่คล้ายสารสื่อประสาทที่เกี่ยวข้องกับการควบคุมอาการเจ็บปวด อารมณ์ และอาการคลื่นไส้อาเจียน) จึงเกิดการยับยั้งอาการคลื่นไส้-อาเจียนจากสมอง และก่อให้เกิดฤทธิ์ของการรักษาตามสรรพคุณ 
 ///// อะเพรบพิแทนท์มีรูปแบบการจัดจำหน่ายอย่างไร? ///// 
ยาอะเพรบพิแทนท์มีรูปแบบการจัดจำหน่ายเป็นยาแคปซูลชนิดรับประทาน ขนาด 40, 80, 125 และ 165 มิลลิกรัม/แคปซูล 
 ///// อะเพรบพิแทนท์มีขนาดรับประทานอย่างไร? ///// 
ยาอะเพรบพิแทนท์มีขนาดรับประทานเช่น 
ก. สำหรับป้องกันอาการคลื่นไส้-อาเจียนจากยาเคมีบำบัด 
- ผู้ใหญ่อายุตั้งแต่ 18 ปีขึ้นไป: วันที่ 1 ของการทำเคมีบำบัดให้รับประทาน 125 มิลลิกรัมก่อนเริ่มทำเคมีบำบัด 1 ชั่วโมงโดยให้ร่วมกับยา Dexamethasone และ 5-HT3 antagonist, วันที่ 2 และวันที่ 3 (หลังการทำเคมีบำบัด) รับประทานยา 80 มิลลิกรัมในตอนเช้าวันละครั้ง อาจใช้ยา Dexame thasone ร่วมหรือไม่ก็ได้ทั้งนี้ขึ้นกับความรุนแรงของอาการคลื่นไส้-อาเจียน และให้งดใช้ยา 5-HT3 antagonist ในช่วงนี้ได้ 
ข. สำหรับป้องกันอาการคลื่นไส้-อาเจียนหลังการผ่าตัด: 
- ผู้ใหญ่อายุ 18 ปีขึ้นไป: รับประทาน 40 มิลลิกรัมครั้งเดียวภายใน 3 ชั่วโมงก่อนการผ่าตัด 
*อนึ่ง: 
- ในเด็กและผู้อายุต่ำกว่า 18 ปี: ยังไม่มีข้อมูลผลข้างเคียงที่แน่ชัดในการใช้ยานี้ในคนอายุกลุ่มวัยนี้ การใช้ยาในกลุ่มวัยนี้จึงอยู่ในดุลพินิจของแพทย์ผู้รักษาเป็นกรณีๆไป 
- สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาอะเพรบพิแทนท์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอะเพรบพิแทนท์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะเพรบพิแทนท์ต้องแจ้งให้แพทย์เป็นผู้ปรับระยะเวลาการให้ยากับผู้ป่วยใหม่ทั้งนี้จะได้สอดคล้องต่อการทำหัตถการของแพทย์ในครั้งถัดไป 
อย่างไรก็ตามเพื่อประสิทธิผลของการรักษาควรรับประทานยาอะเพรบพิแทนท์ให้ตรงเวลา 
 ///// อะเพรบพิแทนท์มีผลไม่พึงประสงค์อย่างไร? ///// 
ยาอะเพรบพิแทนท์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีกรดในกระเพาะอาหารมาก รู้สึกสับสน ปัสสาวะน้อย วิงเวียน ปากแห้ง เป็นลม แสบร้อนกลางอก สะอึก ชีพจรเต้นเร็ว ท้องอืด คลื่นไส้ ปวดท้อง น้ำหนักลด ช่องปากอักเสบหรือมีอาการบวม ผิวหนังมีรอยย่น ท้องผูก อ่อนเพลีย 
 ///// มีข้อควรระวังการใช้อะเพรบพิแทนท์อย่างไร? ///// 
มีข้อควรระวังการใช้ยาอะเพรบพิแทนท์เช่น 
- ห้ามใช้กับผู้ที่แพ้ยานี้ 
- ห้ามใช้ร่วมกับยาต่อไปนี้เช่น Pimozide, Terfenadine, Astemizole และ Cisapride 
- ห้ามใช้ยานี้กับเด็กและผู้ที่อายุต่ำกว่า 18 ปี 
- ห้ามใช้ยานี้รักษาอาการคลื่นไส้ อาเจียนชนิดเรื้อรัง 
- การใช้ยานี้กับสตรีตั้งครรภ์ สตรีที่อยู่ในภาวะให้นมบุตร ต้องมีคำสั่งจากแพทย์เท่านั้น 
- การใช้ยานี้ควรใช้เพียงระยะสั้นๆภายในสถานพยาบาลเท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะเพรบพิแทนท์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณ   และให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะเพรบพิแทนท์มีปฏิกิริยาระหว่างยากับยาตัวอื่นอย่างไร? ///// 
ยาอะเพรบพิแทนท์มีปฏิกิริยาระหว่างยากับยาตัวอื่นเช่น 
- การใช้ยาอะเพรบพิแทนท์ร่วมกับยา Hydrocodone อาจทำให้ระดับยา Hydrocodone ในกระแสเลือดเพิ่มสูงขึ้นจนผู้ป่วยได้รับผลข้างเคียงของยา Hydrocodone เช่น วิงเวียน ง่วงนอน ขาดสมาธิ ความดันโลหิตต่ำ มีภาวะกดการหายใจ (หายใจช้า ตื้น เบา จนอาจหยุดหายใจ) เป็นลมไปจนถึงขั้นโคม่า หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาอะเพรบพิแทนท์ร่วมกับยา Fentanyl อาจทำให้ระดับยา Fentanyl ในร่างกายเพิ่มสูงขึ้นจนอาจทำให้เกิดอาการข้างเคียงจากยา Fentanyl ติดตามมาเช่น รู้สึกสับสน เป็นลม วิงเวียน ง่วงนอน หัวใจเต้นช้า เพื่อป้องกันอาการดังกล่าวแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาอะเพรบพิแทนท์ร่วมกับยา Warfarin อาจทำให้ประสิทธิภาพของยา Warfarin ด้อยลงไปจนทำให้เกิดลิ่มเลือดในหลอดเลือดและเกิดอาการเช่น เจ็บหน้าอก ตาพร่า ปวดตามร่างกาย บวมตามแขน-ขา ซึ่งเหล่านี้เป็นอาการของหลอดเลือดอุดตันจากลิ่มเลือด หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีบุคคลไป 
- การใช้ยาอะเพรบพิแทนท์ร่วมกับยา Lidocaine อาจทำให้ระดับยา Lidocaine ในกระแสเลือดเพิ่มสูงขึ้นจนทำให้ผู้ป่วยได้รับผลข้างเคียงของยา Lidocaine ติดตามมา หากจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาอะเพรบพิแทนท์อย่างไร? ///// 
ควรเก็บยาอะเพรบพิแทนท์ในอุณหภูมิ 20 - 25 องศาเซลเซียส (Celsius) ไม่เก็บยาในช่อง แช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อะเพรบพิแทนท์มีชื่ออื่นอีกไหม? ผลิตจากบริษัทอะไรบ้าง? ///// 
ยาอะเพรบพิแทนท์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Aprepitant#Mechanism_of_action  [2015,Nov7] 
http://www.drugs.com/dosage/emend.html  [2015,Nov7] 
http://www.betterhealth.vic.gov.au/bhcv2/bhcmed.nsf/pages/CMI9116/$File/CMI9116.pdf  [2015,Nov7] 
https://www.mims.com/Thailand/drug/info/Emend/?type=brief  [2015,Nov7] 
http://www.drugs.com/emend.html  [2015,Nov7] 
http://www.drugs.com/drug-interactions/aprepitant,emend-index.html?filter=3&amp;generic_only=  [2015,Nov7]
