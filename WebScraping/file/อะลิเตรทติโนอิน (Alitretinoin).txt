อะลิเตรทติโนอิน (Alitretinoin)
 ///// บทนำ ///// 
ยาอะลิเตรทติโนอิน(Alitretinoin หรือ 9-cis-retinoic acid) เป็นยาในกลุ่มเรตินอยด์รุ่นที่ 1(First generation retinoids) และเป็นสารไอโซเมอร์ (Isomer,มีโมเลกุลคล้ายกัน)กับยาTretinoin    ยาอะลิเตรทติโนอินมีสูตรเคมีคือ C20H28O2 ถูกนำมาใช้ทางคลินิก ในฐานะยาต้านมะเร็ง(Antineoplastic)ของเนื้อเยื่อต่างๆ อย่างเช่น มะเร็งคาโปซิ (Kaposi’s sarcoma) รวมถึงผื่นผิวหนังอักเสบที่มือชนิดเรื้อรัง (Hand eczema)  เราอาจพบเห็นการใช้ตัวยาอะลิเตรทติโนอินในต่างประเทศเสียส่วนมาก โดยมีเภสัชภัณฑ์เป็นลักษณะของ ยาเจลทาผิว และยาชนิดรับประทาน  แพทย์จะเลือกใช้ยาอะลิเตรทติโนอินหลังจากการใช้ยาสเตียรอยด์แล้วไม่ได้ผล 
กลไกการบำบัดโรคผิวหนังของยาอะลิเตรทติโนอินนั้นไม่ใช่เป็นการรักษาสาเหตุโรค แต่ตัวยานี้จะช่วยปรับการผลัดเซลล์ของผิวหนัง (Skin cell turnover) ซึ่งภายใน                ไม่กี่สัปดาห์อาการทางผิวหนังจะดีขึ้น  ระยะเวลาของการใช้ยานี้อาจยาวนานถึง 6 เดือนก็เป็นไปได้ โดยขึ้นกับการตอบสนองต่อยาของโรคและดุลพินิจของแพทย์ผู้รักษา 
ยาอะลิเตรทติโนอินไม่เหมาะที่จะใช้กับสตรีมีครรภ์/ตั้งครรภ์ ด้วยยานี้สามารถก่อให้เกิดอันตรายกับทารกในครรภ์  เพื่อความปลอดภัยของมารดาและของทารกฯแพทย์จะแนะนำให้หยุดการใช้ยานี้เป็นเวลาอย่างน้อย 5 สัปดาห์ขึ้นไป จึงจะอยู่ในระยะปลอดภัยต่อการที่จะเริ่มตั้งครรภ์ 
สำหรับอาการข้างเคียง(ผลข้างเคียง)ของยาอะลิเตรทติโนอินที่พบเห็นได้บ่อย คือ ทำให้ ผิวหนังแห้ง  และรวมถึง ริมฝีปาก-จมูกแห้ง และตาแห้งด้วย   ผู้ป่วยบางรายอาจพบภาวะเลือดกำเดาออกบ่อยขณะที่ใช้ยาอะลิเตรทติโนอิน  ระหว่างใช้ยานี้ แพทย์ จึงมักแนะนำให้ใช้โลชั่นช่วยเพิ่มความชุ่มชื้นให้ผิวหนังมาบำบัดภาวะผิวหนังแห้ง และต้องหลีกเลี่ยงการทำร้าย/การก่อการระคายเคืองต่อผิวหนัง เช่น  การขัดผิว  การบำบัดผิวหนังด้วยเลเซอร์  การออกแดด หรือแม้แต่การโกนหนวดก็ต้องเพิ่มความระวังอย่างมาก  อาการข้างเคียงอื่นที่อาจพบเห็นได้อีก เช่น  ปวดศีรษะ  คลื่นไส้ อาเจียน และมีอาการตาพร่า 
ระหว่างการใช้ยาอะลิเตรทติโนอิน ผู้ป่วยควรได้รับการตรวจเลือดตามที่แพทย์สั่ง ทั้งนี้เพราะตัวยาอะลิเตรทติโนอินสามารถกระตุ้นให้เกิดภาวะ/โรคไขมันในเลือดสูง  การทำงานของต่อมไทรอยด์ผิดปกติ   ทำให้เอนไซม์การทำงานของตับในเลือด  เพิ่มสูงขึ้น  การทำงานของกล้ามเนื้อและกระดูกผิดปกติ  เกิดความดันโลหิตสูง  ผลกระทบ/ผลข้างเคียงของยานี้ ยังมีต่อเนื่องไปถึง ภาวะทางอารมณ์และจิตใจของผู้ที่ใช้ยานี้จนอาจทำให้เกิดการเปลี่ยนแปลงของพฤติกรรม ซึ่งหากพบอาการข้างเคียงดังกล่าวผู้ป่วยควรรีบปรึกษาแพทย์/ไปโรงพยาบาล เพื่อแพทย์พิจารณาปรับแนวทางการรักษา 
กรณีผู้ป่วยมีการใช้ยาอื่นๆอยู่ก่อนแล้ว ควรแจ้งแพทย์เพื่อป้องกันภาวะยาตีกัน  (ปฏิกิริยาระหว่างยา)ด้วยมียาบางประเภทห้ามใช้ร่วมกับยาอะลิเตรทติโนอิน อาทิเช่น  ยาปฏิชีวนะกลุ่มเตตราไซคลีน (Tetracycline)  ยาเมโธเทรกเซท (Methotrexate)  ยาหรืออาหารเสริมวิตามิน เอ  ด้วยกลุ่มยาเหล่านี้สามารถทำให้ผู้ป่วยได้รับผลข้างเคียงของการใช้ยาร่วมกันมากยิ่งขึ้น 
จะเห็นได้ว่ายาอะลิเตรทติโนอิน สามารถก่อให้เกิดอันตรายกับผู้ใช้ได้อย่างมากมายหากใช้ไม่ถูกต้อง  ดังนั้นผู้ป่วยจะต้องใช้ยานี้ตามคำสั่งแพทย์อย่างเคร่งครัดและไม่ปรับขนาดรับประทาน-ขนาดการทายารวมถึงห้ามซื้อยานี้มาใช้โดยมิได้ขอคำปรึกษาจากแพทย์โดยเด็ดขาด 
 
 ///// อะลิเตรทติโนอินมีสรรพคุณ(คุณสมบัติ)อย่างไร? ///// 
ยาอะลิเตรทติโนอินมีสรรพคุณ/ข้อบ่งใช้ เช่น 
- บำบัดอาการผื่นผิวหนังอักเสบที่มือ หรือที่เรียกว่า Chronic Hand eczema 
- บำบัดอาการมะเร็งคาโปซิ (Kaposi’s sarcoma) 
 
 ///// อะลิเตรทติโนอินมีกลไกการออกฤทธิ์อย่างไร? ///// 
กลไกการออกฤทธิ์ของยาอะลิเตรทติโนอินคือ ตัวยาจะกระตุ้นตัวรับ(receptor)ภายในเซลล์ของรอยโรคที่ถูกเรียกว่า Retinoid receptor ซึ่งจะส่งผลต่อการเปลี่ยนแปลงปัจจัยในสารพันธุกรรมที่มีหน้าที่ควบคุมการผลิตเซลล์ฯและการผลัดเซลล์ผิวหนัง/เซลล์รอยโรคให้กลับมาเป็นปกติ  จากกลไกนี้ จึงส่งผลให้อาการของผู้ป่วยดีขึ้นเป็นลำดับ 
 
 ///// อะลิเตรทติโนอินมีรูปแบบการจัดจำหน่ายอย่างไร? ///// 
ยาอะลิเตรทติโนอินมีรูปแบบการจัดจำหน่าย เช่น 
- ยารับประทานชนิดแคปซูลนิ่มที่ประกอบด้วย ยา Alitretinoin 10 และ 30 มิลลิกรัม/แคปซูล 
- ยาประเภทเจลทาผิวภายนอกที่ประกอบด้วย ยา Alitretinoin เข้มข้น 1% 
 
 ///// อะลิเตรทติโนอินมีขนาดรับประทานอย่างไร? ///// 
ยาอะลิเตรทติโนอิน มีขนาดรับประทาน/การใช้ยา เช่น 
ก.สำหรับ Chronic Hand eczema: 
- ผู้ใหญ่: เริ่มต้นรับประทานยา 30 มิลลิกรัม วันละ 1 ครั้ง  โดยรับประทานพร้อมอาหาร แพทย์อาจลดขนาดรับประทานลงมาเป็น 10 มิลลิกรัม วันละ 1 ครั้ง  โดยขึ้นกับการตอบสนองต่อยาของผู้ป่วยและ/หรือดุลพินิจของแพทย์ผู้รักษา 
ข. สำหรับ Kaposi’s sarcoma: 
- ผู้ใหญ่: ทายาเจลบริเวณแผลของมะเร็งคาโปซิ วันละ 2 ครั้ง  เช้า-เย็น
แพทย์อาจเพิ่มขนาดการทายาเป็นวันละ 3-4 ครั้ง ตามการตอบสนองของผู้ป่วยต่อยานี้และดุลพินิจของแพทย์ผู้รักษา 
อนึ่ง: 
- ห้ามใช้ยานี้กับสตรีมีครรภ์ 
- ขนาดรับประทาน 30 มิลลิกรัม/วัน สามารถเร่งประสิทธิภาพการรักษาให้เร็วขึ้นก็จริง แต่แพทย์ต้องพิจารณาถึงผลข้างเคียงประกอบกัน การใช้ยาขนาด 10 มิลลิกรัม/วัน อาจให้ผลการรักษาที่ช้ากว่า แต่สามารถทำให้ผู้ป่วยได้รับผลข้างเคียงน้อยลง  การใช้ยาขนาดใดที่เหมาะสม ควรต้องปรึกษาและใช้ยาตามคำแนะนำของแพทย์เท่านั้น 
- เด็ก: ยังไม่มีข้อมูลที่แน่ชัดถึงผลข้างเคียงและความปลอดภัยในการใช้ยานี้ในเด็ก  การใช้ยานี้ในเด็ก จึงต้องอยู่ในดุลพินิจของแพทย์ผู้รักษาเท่านั้น 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะลิเตรทติโนอิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคเอดส์  โรคหัวใจ  โรคตับ รวมทั้งกำลังกินยา/ใช้ยา หรืออาหารเสริมอะไรอยู่ เพราะยาอะลิเตรทติโนอินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริม ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานหรือทายาควรทำอย่างไร? ///// 
หากลืมรับประทานยาอะลิเตรทติโนอิน สามารถรับประทานเมื่อนึกขึ้นได้ถ้าเวลาใกล้เคียงกับการรับประทานในมื้อถัดไป  ไม่จำเป็นต้องเพิ่มขนาดรับประทานเป็น 2 เท่า 
กรณีลืมใช้ยาอะลิเตรทติโนอินชนิดทาผิว ให้ทายาทันทีที่นึกขึ้นได้  หากเวลาใกล้เคียงกับการทายาในครั้งถัดไป ไม่จำเป็นต้องเพิ่มขนาดการทายาเป็น 2 เท่า 
เพื่อประสิทธิผลของการรักษา ควรรับประทานยา/ใช้ยาอะลิเตรทติโนอิน ตรงเวลา และห้ามปรับขนาดการรับประทาน/การใช้ยาด้วยตนเอง 
 ///// อะลิเตรทติโนอินมีผลไม่พึงประสงค์อย่างไร? ///// 
ยาอะลิเตรทติโนอินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น ท้องเสีย 
- ผลต่อระบบประสาท:  เช่น  ปวดศีรษะ   ความดันในกะโหลกศีรษะสูง 
- ผลต่อตับ:  เช่น  เอนไซม์การทำงานของตับในเลือดสูงขึ้น 
- ผลต่อผิวหนัง:  เช่น ปาก/คอแห้ง  ผิวหนังแห้ง เกิดผื่นคัน 
- ผลต่อต่อมไทรอยด์:  เช่น การผลิตไทรอยด์ฮอร์โมนน้อยลง 
- ผลต่อระบบเผาผลาญพลังงานของร่างกาย:  เช่น ไขมันคอเลสเตอรอล และไตรกลีเซอไรด์ในเลือดสูง 
- ผลต่อกล้ามเนื้อและกระดูก:  เช่น ปวดข้อ  ปวดกล้ามเนื้อ 
- ผลต่อตา:  เช่น  ตาแห้ง  ตาพร่า 
- ผลต่อสภาพจิตใจ:  เช่น  ซึม  วิตกกังวล  ก้าวร้าว 
* อนึ่งกรณีรับประทานยานี้เกินขนาด  จะก่อให้เกิดพิษต่อร่างกายที่เรียกว่า Retinoid toxicity  โดยมีอาการปวดศีรษะอย่างรุนแรง  ท้องเสีย  หน้าแดง  ไตรกลีเซอไรด์ในเลือดสูง หากพบอาการผิดปกติเหล่านี้ ต้องรีบนำตัวผู้ป่วยส่งโรงพยาบาลโดยทันที/ฉุกเฉิน 
 
 ///// มีข้อควรระวังการใช้อะลิเตรทติโนอินอย่างไร? ///// 
มีข้อควรระวังการใช้ยาอะลิเตรทติโนอิน เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้กับหญิงมีครรภ์  หญิงที่อยู่ในภาวะให้นมบุตร และเด็ก 
- ห้ามปรับขนาดการใช้ยานี้ หรือใช้ยานี้นานเกินจากคำสั่งแพทย์ 
- ห้ามใช้ยานี้กับผู้ที่อยู่ในภาวะผิวแห้งไหม้จากแสงแดด 
- ระวังการใช้ยานี้ชนิดทาภายนอก ร่วมกับสบู่ หรือสารที่มีฤทธิ์ในการกัดผิวหนัง เช่น กรดมะนาว  แอลกอฮอล์ 
- ระหว่างการใช้ยานี้ให้เลี่ยงการโดนแสงแดดหรืออากาศเย็นจัด 
- การใช้ยานี้ชนิดรับประทาน ควรต้องเฝ้าระวังความเสียหายต่อตับ/ ตับอักเสบ 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอะลิเตรทติโนอินด้วย) ยาแผนโบราณทุกชนิด อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อะลิเตรทติโนอินมีปฏิกิริยาระหว่างยากับยาตัวอื่นอย่างไร? ///// 
ยาอะลิเตรทติโนอินมีปฏิกิริยาระหว่างยากับยาตัวอื่น เช่น 
- หลีกเลี่ยงการรับประทานยาอะลิเตรทติโนอินร่วมกับยา Ketoconazole  ด้วยจะทำให้ระดับยาอะลิเตรทติโนอินในกระแสเลือดเพิ่มสูงจนก่อให้เกิดอาการข้างเคียงต่างๆจากยาอะลิเตรทติโนอินตามมา 
- หลีกเลี่ยงการรับประทานยาอะลิเตรทติโนอินร่วมกับยา Simvastatin  ด้วยจะทำให้ระดับยา Simvastatin ในกระแสเลือดลดต่ำจนทำให้ประสิทธิภาพการลดไขมันของยา Simvastatin ด้อยตามลงไป 
- หลีกเลี่ยงการทายาอะลิเตรทติโนอินร่วมกับยาทาผิวหนังที่ประกอบด้วยกรด                               ซาลิไซลิก (Salicylic acid)  หรือยาทาเฉพาะที่กลุ่มกำมะถัน(Sulfur topical)  ด้วยจะทำให้มีอาการระคายเคืองต่อผิวหนังมากยิ่งขึ้น 
- หลีกเลี่ยงการทายาอะลิเตรทติโนอินร่วมกับยา Methyl aminolevulinate(ยากระตุ้นให้ผิวหนังไวต่อแสงแดด)  ด้วยผิวหนังที่ทายาจะมีอาการผิวไวต่อแสงแดดมากยิ่งขึ้น  จนอาจมีอาการ บวม แดง  แสบ  ระคายเคืองตามมา 
 ///// ควรเก็บรักษาอะลิเตรทติโนอินอย่างไร ///// 
ควรเก็บยายาอะลิเตรทติโนอินชนิดรับประทานภายใต้อุณหภูมิ 25 องศาเซลเซียส (Celsius) เก็บยานี้ประเภทเจลในช่วงอุณหภูมิ 15 – 30 องศาเซลเซียส
ห้ามเก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสง/แสงแดด  ความร้อนและความชื้น และไม่เก็บยาในห้องน้ำหรือในรถยนต์ 
 ///// อะลิเตรทติโนอินมีชื่ออื่นอีกไหม? ผลิตจากบริษัทอะไรบ้าง? ///// 
ยาอะลิเตรทติโนอิน ที่จำหน่ายในประเทศไทย มียาชื่อการค้า บริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.bad.org.uk/shared/get-file.ashx?id=3659&amp;itemtype=document [2017,Feb18] 
https://en.wikipedia.org/wiki/Alitretinoin [2017,Feb18] 
http://www.toctino.com/assets/pdf/Israel/Toctino_Prescribing_Information.pdf [2017,Feb18] 
https://www.drugbank.ca/drugs/DB00523 [2017,Feb18] 
http://www.accessdata.fda.gov/drugsatfda_docs/label/1999/20886lbl.pdf [2017,Feb18] 
https://www.drugs.com/dosage/alitretinoin-topical.html [2017,Feb18]
