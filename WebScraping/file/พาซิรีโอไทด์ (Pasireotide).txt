พาซิรีโอไทด์ (Pasireotide)
 ///// บทนำ ///// 
ยาพาซิรีโอไทด์(Pasireotide หรือ Pasireotide diaspartate)เป็นสารประกอบที่สังเคราะห์เลียนแบบฮอร์โมนโซมาโตสแตติน (Somatostatin, ฮอร์โมนชนิดหนึ่งจากต่อมใต้สมอง) มีฤทธิ์กดการทำงานของฮอร์โมนต่างๆในร่างกาย เช่น ฮอร์โมนการเจริญเติบโต (Growth hormone) และสเตียรอยด์ฮอร์โมน  ทางคลินิกจึงใช้ยาพาซิรีโอไทด์มารักษาอาการ 
- Cushing’s syndrome  อันมีสาเหตุจากร่างกายมีฮอร์โมน Glucocorticoid มากเกินไป 
- Acromegaly ที่เป็นภาวะร่างกายเจริญเติบโตผิดปกติซึ่งมีสาเหตุจากร่างกายมีฮอร์โมนเจริญเติบโต (Growth hormone) มากเกินไปนั่นเอง 
ยาพาซิรีโอไทด์ที่พบเห็นการใช้ในปัจจุบัน จะมีรูปแบบเภสัชภัณฑ์เป็นยาฉีด โดยต้องฉีดเข้าใต้ผิวหนังหรือฉีดเข้ากล้ามเนื้อ/เข้ากล้าม  ตัวยานี้ในกระแสเลือดจะเข้ารวมตัวกับพลาสมาโปรตีนได้ประมาณ 88% และจะถูกเปลี่ยนโครงสร้างทางชีวะโมเลกุลโดยตับ  ซึ่งร่างกายต้องใช้เวลาประมาณ 12 ชั่วโมงเป็นอย่างต่ำเพื่อกำจัดยานี้ออกจากกระแสเลือด และผ่านทิ้งไปกับอุจจาระ  มีส่วนน้อยไปกับปัสสาวะ 
ผู้ที่จะใช้ยาพาซิรีโอไทด์ได้นั้น ต้องไม่ป่วยเป็นโรคตับในระยะรุนแรง รวมถึงต้องไม่มีประวัติแพ้ยานี้ หรือแพ้ส่วนประกอบของยาชนิดนี้มาก่อน 
ยาพาซิรีโอไทด์จัดอยู่ในประเภทยาควบคุมพิเศษ การใช้ยานี้กับผู้ป่วย ต้องเป็นไปตามคำสั่งจากแพทย์เท่านั้น  ซึ่งก่อนได้รับยานี้ ผู้ป่วยจะต้องได้รับการตรวจจากแพทย์ เพื่อยืนยันว่าตนเองมีสภาวะฮอร์โมนต่างๆผิดปกติจริง  โดยขนาดและความถี่ของการใช้ยานี้ จะมีความแตกต่างกันตามระดับอาการและความรุนแรงของโรค 
หลังจากได้รับยาพาซิรีโอไทด์แล้ว ผู้ป่วยยังต้องเฝ้าระวังผลข้างเคียงที่อาจเกิดขึ้นจากยานี้ และต้องควบคุมอาการต่างๆเหล่านั้นให้เป็นปกติเสมอตามคำแนะนำของแพทย์ พยาบาล  เช่น ภาวะหัวใจเต้นช้า  อาการจากมีระดับฮอร์โมน Cortisol ในร่างกายต่ำ  ปวดกล้ามเนื้อ   น้ำหนักตัวลด  อยากอาหารประเภทรสเค็ม อารมณ์แปรปรวน   น้ำตาลในเลือดสูง  กระหายน้ำบ่อย  ปัสสาวะมาก  ปากแห้ง  และอื่นๆ 
สำหรับอาการข้างเคียง(ผลข้างเคียง)ที่ค่อนข้างรุนแรงจากยาพาซิรีโอไทด์    เช่น  มีภาวะหายใจไม่ออก/หายใจลำบาก   ใบหน้าบวม  และมีผื่นคัน  เกิดขึ้นตามร่างกาย  อาการดังกล่าว  ล้วนแต่ก่อให้เกิดอุปสรรคในการดำรงชีวิตและอาจเป็นอันตรายรุนแรงตามมาหากปล่อยทิ้งไว้  กรณีพบเห็นอาการข้างเคียงดังกล่าว ควรรีบนำตัวผู้ป่วยมาพบแพทย์/มาโรงพยาบาลทันที/ฉุกเฉิน เพื่อแพทย์พิจารณาปรับแนวทางการรักษาให้เหมาะสมยิ่งขึ้น 
สิ่งสำคัญอีกประการหนึ่งคือผู้ป่วยจะต้องใช้ยาพาซิรีโอไทด์อย่างต่อเนื่องและควรมารับยานี้ตรงตามที่แพทย์นัดทุกครั้ง ทั้งนี้เพื่อแพทย์ตรวจดูความก้าวหน้าของการรักษา  รวมถึงเพื่อแพทย์ประเมินระดับน้ำตาลในเลือดว่าปกติหรือไม่  ตรวจดูระดับเอนไซม์การทำงานของตับในเลือด   ตรวจวัดคลื่นไฟฟ้าหัวใจ   ตรวจวัดระดับเกลือแร่ในเลือด อย่างเช่น   แมกนีเซียม  และโปแตสเซียม/โพแทสเซียม 
หากผู้ป่วยไม่สามารถมารับการฉีดยาพาซิรีโอไทด์ตามนัดหมาย อาจส่งผลต่ออาการโรค ที่นอกจากจะไม่ทำให้สภาพเจ็บป่วยดีขึ้นแล้ว ยังจะส่งผลให้อาการโรคกลับมาใหม่ หรือมีอาการรุนแรงขึ้น 
ยังมีข้อห้าม ข้อควรระวังอีกหลายประการของการใช้ยาพาซิรีโอไทด์ ที่ไม่สามารถนำมาระบุในบทความนี้ได้หมด  ซึ่งหากผู้บริโภค/ผู้ป่วยมีข้อสงสัยการใช้ยาพาซิรีโอไทด์เพิ่มเติม  สามารถสอบถามข้อมูลต่างๆได้จากแพทย์ผู้ที่ทำการตรวจรักษา หรือสอบถามจากเภสัชกรได้ทั่วไป 
 
 ///// พาซิรีโอไทด์มีสรรพคุณ(คุณสมบัติ)อย่างไร? ///// 
ยาพาซิรีโอไทด์มีสรรพคุณ/ข้อบ่งใช้ เช่น 
- รักษาอาการโรค Acromegaly 
- รักษาอาการโรค Cushing’s syndrome 
 ///// พาซิรีโอไทด์มีกลไกการออกฤทธิ์อย่างไร? ///// 
กลไกการออกฤทธิ์ของยาพาซิรีโอไทด์คือ ตัวยาจะออกฤทธิ์โดยเข้าจับกับตัวรับ(Receptor) ที่มีชื่อว่า Somatostatin receptor มีผลให้เกิดการยังยั้งการหลั่ง Cortisol และฮอร์โมนเจริญเติบโต (Growth hormone)จากต่อมใต้สมอง ซึ่งเป็นสาเหตุของ Cushing’s syndrome และ Acromegaly  จากกลไกดังกล่าวทำให้อาการของผู้ป่วยทุเลา และดีขึ้นเป็นลำดับ 
 
 ///// พาซิรีโอไทด์มีรูปแบบการจัดจำหน่ายอย่างไร? ///// 
ยาพาซิรีโอไทด์มีรูปแบบการจัดจำหน่าย เป็น 
- ยาฉีดชนิดสารละลายที่ประกอบด้วย Pasireotide ขนาด 0.6 และ 0.9 มิลลิกรัม/ขวด 
ยาฉีดชนิดผงปราศจากเชื้อที่ประกอบด้วย Pasireotide ขนาด 40 มิลลิกรัม/ขวด 
 ///// พาซิรีโอไทด์มีขนาดการบริหารยาอย่างไร? ///// 
ยาพาซิรีโอไทด์มีขนาดการบริหารยา/ใช้ยา เช่น 
ก.สำหรับรักษาอาการ Cushing’s syndrome: 
- ผู้ใหญ่: เริ่มต้นฉีดยาเข้าใต้ผิวหนังขนาด 0.6 มิลลิกรัม หรือ 0.9 มิลลิกรัม วันละ 2ครั้ง ขนาดที่ใช้คงระดับการรักษาอยู่ที่ 0.3–0.9 มิลลิกรัม โดยฉีดเข้าใต้ผิวหนัง วันละ 2 ครั้ง  ขนาดใช้ยาสูงสุดไม่เกิน 0.9 มิลลิกรัม วันละ 2 ครั้ง 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
ข.สำหรับรักษาอาการ Acromegaly: 
- ผู้ใหญ่: เริ่มต้นฉีดยาเข้ากล้ามเนื้อขนาด 40 มิลลิกรัม ทุกๆ 28 วัน
ขนาดการใช้ยาสูงสุดไม่เกิน 60 มิลลิกรัม โดยฉีดเข้ากล้ามเนื้อทุกๆ 28 วัน 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ก่อนการใช้ยานี้บำบัดอาการ Acromegaly จะต้องประเมินระดับน้ำตาลในเลือด  ค่าน้ำตาลสะสมในเลือด(HbA1C)  ระดับเอนไซม์การทำงานของตับในเลือด                    ค่าECG  ระดับเกลือแมกนีเซียมและโปแตสเซียม ในเลือด เพื่อเป็นการป้องกัน และควบคุมอาการความผิดปกติที่อาจเกิดขึ้นหลังการใช้ยาพาซิรีโอไทด์ 
- สำหรับผู้ป่วยโรคไต ไม่ต้องปรับขนาดการใช้ยานี้แต่อย่างใด 
- ห้ามใช้ยานี้กับผู้ป่วยโรคตับระยะรุนแรง  และสำหรับผู้ป่วยโรคตับที่ความรุนแรงโรคในระดับกลางๆหรือระดับต่ำ ให้ปรับขนาดการใช้ยาลงมาดังนี้
Acromegaly  ให้ลดขนาดฉีดยาลงมาเป็น 20 มิลลิกรัม ทุกๆ 28 วัน ขนาดการใช้ยาสูงสุดไม่เกิน 40 มิลลิกรัม ทุกๆ 28 วัน;   Cushing’s syndrome เริ่มต้นฉีดยาขนาด 0.3 มิลลิกรัม วันละ 2 ครั้ง  ขนาดการใช้ยาสูงสุดไม่เกิน 0.6 มิลลิกรัม วันละ 2 ครั้ง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาพาซิรีโอไทด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น โรคเบาหวาน  โรคตับ รวมทั้งกำลังกินยา/ใช้ยาอะไรอยู่ เพราะยาพาซิรีโอไทด์อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
หากลืมหรือไม่ได้มาโรงพยาบาลตามที่แพทย์นัดเพื่อรับการฉีดยาพาซิรีโอไทด์ ให้รีบติดต่อ แพทย์/พยาบาล ผู้ทำการดูแลรักษา  เพื่อทำการนัดหมายและมารับการฉีดยานี้โดยเร็ว 
 
 ///// พาซิรีโอไทด์มีผลไม่พึงประสงค์อย่างไร? ///// 
ยาพาซิรีโอไทด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ 
- ผลต่อระบบเลือด:  เช่น  มีภาวะโลหิตจาง 
- ผลต่อระบบทางเดินอาหาร:  เช่น   ท้องเสียหรือท้องผูก  คลื่นไส้  ปวดท้อง     อาเจียน 
- ผลต่อระบบประสาท:  เช่น  ปวดศีรษะ   วิงเวียน 
- ผลต่อระบบหัวใจและหลอดเลือด:  เช่น  ความดันโลหิตสูงหรือไม่ก็ต่ำ  หัวใจเต้นช้า 
- ผลต่อตับ:  เช่น  เอนไซม์การทำงานของตับในเลือดสูงขึ้น 
- ผลต่อระบบต่อมไร้ท่อ:  เช่น ภาวะต่อมหมวกไตทำงานบกพร่อง 
- ผลต่อผิวหนัง:  เช่น  ผมร่วง  เกิดผื่นคัน  ผิวแห้ง 
- ผลต่อระบบเผาผลาญพลังงานของร่างกาย:   เช่น  น้ำตาลในเลือดสูงหรือต่ำ  ไขมันในเลือดเพิ่มขึ้น 
- ผลต่อกล้ามเนื้อ:  เช่น  ปวดกล้ามเนื้อ   ปวดข้อ  ปวดหลัง 
- ผลต่อสภาพจิตใจ:  เช่น   วิตกกังวล  นอนไม่หลับ 
- ผลต่อระบบทางเดินหายใจ:  เช่น  เป็นโรคหวัด 
 
 ///// มีข้อควรระวังการใช้พาซิรีโอไทด์อย่างไร? ///// 
มีข้อควรระวังการใช้ยาพาซิรีโอไทด์ เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบของยานี้ 
- ห้ามใช้ยานี้กับผู้ป่วยโรคตับระยะรุนแรง 
- ห้ามใช้ยานี้กับสตรีมีครรภ์/ตั้งครรภ์   สตรีที่อยู่ในภาวะให้นมบุตร  เด็ก และผู้สูงอายุ  โดยไม่มีคำสั่งจากแพทย์ 
- ห้ามใช้ยาทีมีสภาพเปลี่ยนแปลงไปจากเดิม เช่น สีน้ำยาเปลี่ยนไป 
- ระวังการใช้ยานี้กับผู้ที่มีระดับเกลือแมกนีเซียม  หรือเกลือโปแตสเซียม/โพแทสเซียมในเลือดต่ำ  	 ผู้ป่วยโรคหัวใจ เช่น  หัวใจวาย  หัวใจเต้นช้า  หัวใจเต้นผิดจังหวะ  ผู้ป่วยโรคเบาหวาน  ผู้ที่มีภาวะต่อมใต้สมองทำงานผิดปกติ 
- ระหว่างใช้ยานี้ต้องคอยควบคุม ระดับน้ำตาลในเลือด  อัตราการเต้นและการทำงานของหัวใจ  ระดับอิเล็กโทรไลต์(Electrolyte)ในร่างกาย ตามแพทย์แนะนำเสมอ 
- กรณีที่เกิดอาการข้างเคียงจากยานี้ที่เป็นอุปสรรคต่อการดำเนินชีวิตประจำวันให้ผู้ป่วยรีบกลับมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
- แจ้งแพทย์ทุกครั้งที่เข้ารับการรักษาว่า ตนเองมีโรคประจำตัว และใช้ยาประเภทใด  อยู่บ้าง 
- ปฏิบัติตัวตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาพาซิรีโอไทด์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// พาซิรีโอไทด์มีปฏิกิริยาระหว่างยากับยาตัวอื่นอย่างไร? ///// 
ยาพาซิรีโอไทด์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาพาซิรีโอไทด์ร่วมกับยา Beta-blockers เช่น Propranolol, Diltiazem, หรือ Verapamil  เพราะอาจส่งผลทำให้หัวใจเต้นช้าลง 
- หลีกเลี่ยงการใช้ยาพาซิรีโอไทด์ร่วมกับยารักษาอาการ/ยาต้านหัวใจเต้นผิดจังหวะอย่างเช่นยา  Amiodarone ด้วยจะทำให้ฤทธิ์ของยารักษาอาการหัวใจเต้นผิดจังหวะด้อยประสิทธิภาพลงมา 
- ห้ามใช้ยาพาซิรีโอไทด์ร่วมกับยา Bromocriptine เพราะจะทำให้ผู้ป่วยได้รับอาการข้างเคียงจากยาพาซิรีโอไทด์เพิ่มมากขึ้น 
- ห้ามใช้ยาพาซิรีโอไทด์ร่วมกับยา Cyclosporine เพราะจะทำให้ประสิทธิภาพการรักษาของยา Cyclosporine ด้อยลง 
 ///// ควรเก็บรักษาพาซิรีโอไทด์อย่างไร? ///// 
ควรเก็บยาพาซิรีโอไทด์ตามเงื่อนไขที่ระบุมากับเอกสารกำกับยา  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// พาซิรีโอไทด์มีชื่ออื่นอีกไหม? ผลิตจากบริษัทอะไรบ้าง? ///// 
ยาพาซิรีโอไทด์ ที่จำหน่ายในประเทศไทย มียาชื่อการค้า และบริษัทผู้ผลิต/ ผู้จำหน่าย เช่น 
 
 ///// บรรณานุกรม ///// 
https://www.drugs.com/mtm/pasireotide.html[2017,March18] 
https://en.wikipedia.org/wiki/Pasireotide[2017,March18] 
https://www.drugbank.ca/drugs/DB06663[2017,March18] 
http://www.mims.co.uk/signifor-indicated-acromegaly/endocrine/article/1351664[2017,March18]
