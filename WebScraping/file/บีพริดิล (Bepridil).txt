บีพริดิล (Bepridil)
 ///// บทนำ ///// 
ยาบีพริดิล(Bepridil หรือ Bepridil hydrochloride)เป็นยาประเภท Amine calcium channel blocker  ในอดีตเคยมีข้อคิดเห็นทางคลินิกว่า สามารถใช้ยานี้รักษาภาวะหัวใจเต้นผิดจังหวะชนิดห้องบนเต้นผิดจังหวะได้ แต่ก็มีข้อมูลทางการแพทย์กล่าวแย้งว่า ยานี้ก็อาจเป็นสาเหตุให้หัวใจห้องล่างเต้นผิดจังหวะได้เช่นกัน  อย่างไรก็ตาม ข้อบ่งใช้ในเอกสารกำกับยาของผู้ผลิตยานี้ได้ระบุว่า  ยาบีพริดิลมีคุณสมบัติช่วยให้หลอดเลือดขยายตัว  ทำให้หัวใจทำงานเพื่อสูบฉีดเลือดไปเลี้ยงร่างกายได้ดีขึ้น   และช่วยบำบัดอาการกล้ามเนื้อหัวใจขาดเลือด(Angina หรือ Angina pectoris)ได้ด้วย 
ยาบีพริดิลมีรูปแบบเภสัชภัณฑ์เป็นชนิดยารับประทาน หากแพทย์สั่งจ่ายยานี้ผู้ป่วยจะต้องรับประทานยานี้ต่อเนื่องเพื่อให้ระดับยาในกระแสเลือดมีปริมาณเพียงพอสม่ำเสมอต่อการรักษาโรค  ห้ามหยุดใช้ยาโดยพลการ เพราะอาจทำให้อาการของโรคกำเริบจนเป็นอันตรายต่อตัวผู้ป่วยเอง  ระหว่างใช้ยาบีพริดิล แพทย์จะแนะนำเรื่องการปฏิบัติตัวหรือพฤติกรรมที่เหมาะสมต่อสภาพการเจ็บป่วย เช่น  การรับประทานอาหารที่เป็นประโยชน์  การออกกำลังกาย  รวมถึงการพักผ่อนซึ่งจะช่วยสนับสนุนการใช้ยาบีพริดิลเพื่อรักษาโรคได้เป็นอย่างดี 
โรคประจำตัวบางอย่างอาจก่อให้เกิดอุปสรรคต่อการใช้ยาบีพริดิล เช่น โรคตับ โรคไต  โรคความดันโลหิตต่ำ  โรคหลอดเลือดหัวใจ   โรคหัวใจเต้นผิดจังหวะ  ยังรวมไปถึงกลุ่มเสี่ยงต่อการเกิดผลข้างเคียงที่รุนแรงจากยาต่างๆรวมถึงยานี้ อย่างเช่น  สตรีมีครรภ์/ตั้งครรภ์  และสตรีในภาวะให้นมบุตร ที่ไม่เหมาะต่อการใช้ยานี้ 
*กรณีเกิดข้อผิดพลาด ที่ผู้ป่วยรับประทานยาบีพริดิลเกินขนาด  ที่อาจสังเกตได้จากอาการต่อไปนี้ เช่น  วิงเวียน  อ่อนเพลีย   เจ็บหน้าอก   แน่นหน้าอก  หายใจขัด/หายใจลำบาก   เป็นลม  ผู้ป่วยมีอัตราการเต้นของหัวใจช้าและแผ่วลง  พูดไม่ชัด  มีอาการสับสน  จนกระทั่งเข้าสู่ภาวะโคม่า   ซึ่งหากพบเห็นอาการเหล่านี้ ต้องรีบนำผู้ป่วยส่งโรงพยาบาลทันที/ฉุกเฉินสถานเดียวเท่านั้น 
การรับประทานยาบีพริดิล ควรดื่มน้ำตามอย่างเพียงพอ และห้ามรับประทานยานี้     พร้อมกับเครื่องดื่มประเภทแอลกอฮอล์  เพราะจะเป็นเหตุให้เกิดภาวะความดันโลหิตต่ำ               รวมถึงมีอาการง่วงนอน และวิงเวียน อย่างมาก และจัดว่าเป็นสภาวะที่อันตรายต่อผู้ป่วย     อย่างยิ่ง 
แพทย์ เภสัชกร จะชี้แจงข้อมูลบางประการของยาบีพริดิลเพื่อให้ผู้ป่วยใช้เป็นข้อมูลความปลอดภัยเบื้องต้นขณะที่ใช้ยานี้ กล่าวคือ  หากพบเห็นอาการ  อึดอัด/ หายใจไม่ออก/หายใจลำบาก   ปาก-ลิ้น-ใบหน้ามีอาการบวม  กลืนอาหารไม่ได้ หัวใจเต้นเร็ว  วิงเวียนศีรษะอย่างรุนแรง  เป็นลม  ตัวเหลือง  ขาและข้อเท้ามีอาการบวม  อาการเหล่านี้บ่งบอกสภาพการแพ้ยานี้ หรือความไม่เหมาะสมของร่างกายผู้ป่วยต่อยานี้เป็นอย่างมาก    จึงต้องหยุดใช้ยานี้และรีบพาผู้ป่วยมาพบแพทย์/มาโรงพยาบาลทันที/ฉุกเฉิน 
นอกจากนี้ยังต้องเฝ้าระวังการใช้ยาประเภทอื่นๆร่วมกับยาบีพริดิล  ด้วยตัวยาหลายประเภทสามารถสร้างภาวะยาตีกัน(ปฏิกิริยาระหว่างยา)และผลเสีย(ผลข้างเคียง)กับตัวผู้ป่วยได้อย่างมากมาย เช่น  ยากลุ่มเบต้า-บล็อกเกอร์(Beta blocker),  Digitalis,  Quinidine,  Theophylline,  Fentanyl,  Gatifloxacin,  Moxifloxacin,  Ritonavir,  Amprenavir,  Sparfloxacin,  Cisapride,  และยาอื่นๆอีกมากมาย  ดังนั้นผู้ป่วยไม่ควรรับประทานยาใดๆร่วมกับยาบีพริดิลโดยมิได้ขอคำปรึกษาจากแพทย์ก่อน 
อนึ่ง หากผู้ป่วยต้องการข้อมูลการใช้ยาบีพริดิลเพิ่มเติม  สามารถสอบถามได้จากแพทย์ผู้สั่งยา หรือจากเภสัชกรได้ทั่วไป 
 
 ///// บีพริดิลมีสรรพคุณ(คุณสมบัติ)อย่างไร? ///// 
ยาบีพริดิลมีสรรพคุณ/ข้อบ่งใช้ เช่น 
- ใช้รักษาภาวะ/อาการกล้ามเนื้อหัวใจขาดเลือด 
- บำบัดรักษาโรคความดันโลหิตสูง 
 ///// บีพริดิลมีกลไกการออกฤทธิ์อย่างไร? ///// 
กลไกการออกฤทธิ์ของยาบีพริดิลคือ ตัวยาจะยับยั้งการนำเข้าของเกลือแคลเซียมเข้าสู่กล้ามเนื้อของผนังหลอดเลือด รวมถึงกล้ามเนื้อหัวใจ  ส่งผลให้หลอดเลือดแดงและหลอดเลือดดำคลายตัว จนเป็นเหตุให้ความดันโลหิตลดลง  จึงช่วยเพิ่มปริมาณเลือดที่ไปหล่อเลี้ยงหัวใจ  ทำให้หัวใจใช้แรงบีบตัวน้อยลง เพื่อสูบฉีดเลือดไปเลี้ยงร่างกาย 
 
 ///// บีพริดิลมีรูปแบบการจัดจำหน่ายอย่างไร? ///// 
ยาบีพริดิลมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วย Bepridil ขนาด 200, 300, และ 400, มิลลิกรัม/เม็ด 
 
 ///// บีพริดิลมีขนาดรับประทานอย่างไร? ///// 
บทความนี้ ขอยกตัวอย่างเฉพาะขนาดยาบีพริดิล สำหรับรักษาอาการกล้ามเนื้อหัวใจขาดเลือด (Angina pectoris) ดังนี้ เช่น 
- ผู้ใหญ่:	เริ่มต้นรับประทานยา 200 มิลลิกรัม/วัน หากมีความจำเป็น แพทย์จะเพิ่มขนาดรับประทานเป็น 300 มิลลิกรัม/วัน โดยเว้นระยะห่างจากการรับประทานขนาด 200 มิลลิกรัม/วันไปแล้วประมาณ 10 วัน  ขนาดรับประทานสูงสุดไม่เกิน 400 มิลลิกรัม/วัน   ทั้งนี้ สามารถรับประทานยานี้ได้ทั้ง ก่อน หลัง หรือ พร้อมอาหาร 
- เด็ก: ยังไม่มีข้อมูลทางคลินิกของการใช้ยานี้กับเด็ก 
อนึ่ง: 
- การใช้ยานี้ในผู้สูงอายุ   แพทย์อาจปรับลดขนาดรับประทานลงมาตามความเหมาะสม 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                          ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาบีพริดิล  ผู้ป่วยควรแจ้งแพทย์/พยาบาล และเภสัชกร ดังนี้ เช่น 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต  โรคตับ  โรคหัวใจ  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาบีพริดิล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาบีพริดิล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในครั้งถัดไป  ไม่จำเป็นต้องเพิ่มปริมาณยาเป็น 2เท่า                                ให้รับประทานยาในขนาดปกติ 
 
 ///// บีพริดิลมีผลไม่พึงประสงค์อย่างไร? ///// 
ยาบีพริดิลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เกิดภาวะLeukopenia(เม็ดเลือดขาวทุกชนิดต่ำ), Neutropenia(เม็ดเลือดขาวชนิด Neutrophil ต่ำ) 
- ผลต่อระบบทางเดินอาหาร:  เช่น  คลื่นไส้  รู้สึกไม่สบายในช่องท้อง 
- ผลต่อระบบประสาท:  เช่น  วิงเวียน  ปวดศีรษะ   ง่วงนอน  นอนไม่หลับ  ตัวสั่น   ความรู้สึกสัมผัสเพี้ยน 
- ผลต่อระบบหัวใจและหลอดเลือด:  เช่น ตัวบวม  หัวใจเต้นช้าหรือเต้นเร็ว  ชีพจรเต้นผิดปกติ หัวใจล้มเหลว   หัวใจเต้นผิดจังหวะ 
- ผลต่อผิวหนัง:  เช่น  เกิดผื่นคัน  มีการหลั่งเหงื่อ/เหงื่อออกมาก 
- ผลต่อตา:  เช่น  ตาพร่า 
- ผลต่อสภาพจิตใจ:  เช่น   กระสับกระส่าย   อารมณ์ทางเพศถดถอย 
- ผลต่อระบบทางเดินหายใจ:  เช่น  หายใจขัด/หายใจลำบาก   เยื่อจมูกอักเสบ ไอ  มีอาการคล้ายโรคหวัด 
 
 ///// มีข้อควรระวังการใช้บีพริดิลอย่างไร? ///// 
มีข้อควรระวังการใช้ยาบีพริดิล เช่น 
- ห้ามใช้ยากับผู้ที่มีประวัติแพ้ยานี้ 
- ห้ามใช้กับผู้ที่ภาวะหัวใจเต้นผิดจังหวะ 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีเม็ดยาเปลี่ยน 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- ระวังการใช้ยานี้กับผู้ป่วย  โรคหัวใจล้มเหลว  ผู้ที่มีภาวะ/โรคความดันโลหิตต่ำ                       ผู้ที่มีภาวะหัวใจโต    ผู้ป่วยโรคตับ  โรคไต 
- การใช้ยานี้กับผู้ที่มีเนื้องอกสมอง อาจทำให้ความดันในกะโหลกศีรษะสูงขึ้น 
- รับประทานอาหารที่เหมาะสม  ออกกำลังกาย  พักผ่อนตามคำแนะนำของ แพทย์พยาบาล เภสัชกร ควบคู่ไปกับการใช้ยานี้ 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาบีพริดิลด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// บีพริดิลมีปฏิกิริยาระหว่างยากับยาตัวอื่นอย่างไร? ///// 
ยาบีพริดิลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาบีพริดิลร่วมกับยากลุ่ม Beta-blocker  ด้วยจะทำให้หัวใจทำงานผิดปกติ 
- การใช้ยาบีพริดิลร่วมกับยา Fentanyl  อาจก่อให้เกิดภาวะความดันโลหิตต่ำ  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาบีพริดิลร่วมกับยา Amprenavir, Ritonavir, Gatifloxacin, Sparfloxacin และ Moxifloxacin,  อาจก่อให้เกิดพิษ/ผลข้างเคียงรุนแรงต่อร่างกายผู้ป่วยจากยาบีพริดิล  หากไม่มีความจำเป็นใดๆ  ควรหลีกเลี่ยงการใช้ยาร่วมกัน 
- การใช้ยาบีพริดิลร่วมกับยา Carbamazepine, Ciclosporin, Digitalis, Quinidine,  และ Theophylline,  อาจทำให้ระดับยากลุ่มดังกล่าวในร่างกายสูงขึ้นจนก่อผลข้างเคียงที่รุนแรงต่อร่างกาย  กรณีที่จำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีบุคคลไป 
 
 ///// ควรเก็บรักษาบีพริดิลอย่างไร? ///// 
ควรเก็บยาบีพริดิลตามเงื่อนไขที่ระบุในเอกสารกำกับยา  ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// บีพริดิลมีชื่ออื่นอีกไหม? ผลิตจากบริษัทอะไรบ้าง? ///// 
ยาบีพริดิล มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://dxline.org/drug/medicament/24318/[2017,April15] 
http://www.mims.com/thailand/drug/info/bepridil/?type=brief&amp;mtype=generic[2017,April15] 
http://www.rxlist.com/vascor-drug.htm[2017,April15] 
https://en.wikipedia.org/wiki/Bepridil[2017,April15] 
http://dxline.org/drug/medicament/24318/#goto5[2017,April15] 
https://www.drugs.com/imprints/vascor-200-2492.html[2017,April15] 
https://www.drugs.com/drug-interactions/bepridil,vascor-index.html?filter=3&amp;generic_only=[2017,April15]
