บาร์บิทอล (Barbital)
 ///// บทนำ ///// 
ยาบาร์บิทอล (Barbital) ยังรู้จักในชื่ออื่นอีก ได้แก่  Barbitone, Diethylmalonyl urea, และ Diethylbarbituric acid,   ซึ่งยานี้เป็นอนุพันธ์ของกลุ่มยาบาร์บิทูเรต (Barbiturate)       ทางคลินิก นำมาใช้เป็นยานอนหลับ และยาช่วยสงบประสาท(ยาคลายเครียด)   ยานี้ถูกสังเคราะห์ขึ้นครั้งแรกเมื่อปี ค.ศ.1902 (พ.ศ.2445)  มีรูปแบบผลิตภัณฑ์เป็นยารับประทาน มีรสขมเล็กน้อย  ตัวยาจะออกฤทธิ์ได้นาน โดยมีกลไกสงบประสาทที่สมอง และยานี้ถูกขับออกจากร่างกายโดยผ่านไปกับปัสสาวะ 
หากใช้ยาบาร์บิทอลในขนาดสูง จะเกิดการกดกระบวนการทำงานของระบบอวัยวะต่างๆของร่างกาย อย่างเช่น กระบวนการหายใจ  และหากใช้ยานี้ต่อเนื่องเป็นเวลานาน อาจทำให้เกิดการติดยาตามมา 
ผู้ที่ป่วยด้วยอาการนอนไม่หลับ และแพทย์สั่งจ่ายยาบาร์บิทอลขนาด                       0.25 หรือ 0.3 กรัม  สามารถทำให้ผู้ป่วยนอนหลับโดยไม่มีอาการข้างเคียง(ผลข้างเคียง)  เช่น ปวดศีรษะ หรือคลื่นไส้ แต่อย่างใด 
ยาบาร์บิทอลมีข้อจำกัด และห้ามใช้กับสตรีตั้งครรภ์  สตรีที่อยู่ในภาวะให้นมบุตร  และเด็ก 
มีบางกรณีที่ยาบาร์บิทอลถูกใช้เป็นยาทางเลือกเพื่อบำบัดอาการปวดของโรคข้อรูมาตอยด์  หรือในผู้ที่อยู่ในภาวะตื่นเต้นหวาดกลัว  ซึ่งหลังจากได้รับยานี้จะทำให้ผู้ป่วยกลุ่มดังกล่าวสามารถนอนหลับได้ตลอดทั้งคืน 
ในต่างประเทศ ได้ออกกฎหมายกำหนดให้ยาหลายตัวในกลุ่มยาบาร์บิทูเรตเป็นยาควบคุมที่รวมถึงยาบาร์บิทอลด้วย  การใช้ยากลุ่มนี้จะต้องมีใบสั่งจากแพทย์เท่านั้น 
สำหรับประเทศไทย จะไม่พบเห็นการใช้ยาชนิดนี้แล้ว แต่ในต่างประเทศ จะรู้จักยาบาร์บิทอลภายใต้ชื่อการค้าว่า “Veronal” 
 
 ///// บาร์บิทอลมีสรรพคุณ(คุณสมบัติ)อย่างไร? ///// 
ยาบาร์บิทอลมีสรรพคุณ/ข้อบ่งใช้เป็นยาสงบประสาท(ยาคลายเครียด)  ช่วยให้นอนหลับในที่สุด 
 
 ///// บาร์บิทอลมีกลไกการออกฤทธิ์อย่างไร? ///// 
ยาบาร์บิทอลมีกลไกการออกฤทธิ์โดย ตัวยาจะกดการทำงานของกระแสประสาทในสมอง  ส่งผลให้สงบประสาทและทำให้นอนหลับในที่สุด 
 
 ///// บาร์บิทอลมีรูปแบบการจัดจำหน่ายอย่างไร? ///// 
ยาบาร์บิทอลมีรูปแบบการจัดจำหน่ายเป็น ยาชนิดรับประทานในลักษณะแคปซูล หรือยาผงบรรจุซอง 
 
 ///// บาร์บิทอลมีขนาดรับประทานอย่างไร? ///// 
ยาบาร์บิทอลมีขนาดรับประทาน เช่น 
 
- ผู้ใหญ่: รับประทานยาครั้งละ 0.65 – 0.97 กรัม ก่อนนอน 
- เด็ก: ห้ามใช้ยานี้กับเด็ก 
*อนึ่ง: 
- การรับประทานยานี้เกินขนาด เช่น 3.5 – 4.4 กรัม/ครั้ง  อาจทำให้เสียชีวิตได้จากการกดการหายใจจนเกิดระบบหายใจล้มเหลว 
- ห้ามใช้ยานี้กับ สตรีตั้งครรภ์  และสตรีที่อยู่ในภาวะให้นมบุตร 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาบาร์บิทอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต  มีอาการนอนกรน  รวมทั้งกำลังกินยา/ใช้ยาอะไรอยู่ เพราะยาบาร์บิทอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
โดยทั่วไป หากลืมรับประทานยาบาร์บิทอล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า 
 
 
 ///// บาร์บิทอลมีผลไม่พึงประสงค์อย่างไร? ///// 
ยาบาร์บิทอลสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ดังนี้ เช่น กดการหายใจ(หายใจ เบา ตื้น ช้า จนถึงขั้นหยุดหายใจ  จนอาจเสียชีวิตได้)  ง่วงนอนอย่างมาก  และอาจเกิดการติดยา 
 
 ///// มีข้อควรระวังการใช้บาร์บิทอลอย่างไร? ///// 
มีข้อควรระวังการใช้ยาบาร์บิทอล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยด้วยโรคถุงลมโป่งพอง  ผู้ป่วยโรคไต  ผู้ป่วยที่มีอาการหยุดหายใจขณะนอนหลับ (Obstructive sleep apnoea) 
- ห้ามปรับขนาดรับประทานด้วยตนเอง 
- ห้ามใช้ยานี้กับหญิงตั้งครรภ์ ด้วยยานี้สามารถก่อความผิดปกติกับทารกในครรภ์ได้ 
- ห้ามใช้ยานี้กับหญิงที่อยู่ในภาวะให้นมบุตร ด้วยยานี้สามารถซึมผ่านเข้าน้ำนมมารดาและส่งผลกดการหายใจต่อทารกได้ 
- ระวังการใช้ยานี้ติดต่อกันเป็นเวลานาน  ด้วยสามารถทำให้เกิดภาวะติดยาได้ 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัดและมาพบแพทย์/มาโรงพยาบาลตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาบาร์บิทอลด้วย) ยาแผนโบราณทุกชนิด  อาหารเสริม ผลิตภัณฑ์เสริมอาหาร และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// บาร์บิทอลมีปฏิกิริยาระหว่างยากับยาตัวอื่นอย่างไร? ///// 
ยาบาร์บิทอลมีปฏิกิริยาระหว่างยากับยาตัวอื่น เช่น 
- ห้ามรับประทานยาบาร์บิทอลร่วมกับการดื่มเครื่องดื่มที่มีแอลกอฮอล์  ด้วยจะ          ก่อให้เกิดผลข้างเคียงติดตามมา เช่น วิงเวียน  ง่วงนอน และมีการกดการหายใจ อย่างมาก 
- การใช้ยาบาร์บิทอลร่วมกับยาบางกลุ่ม สามารถเพิ่มฤทธิ์ในการกดการทำงานของประสาทส่วนกลาง จนเกิดอันตรายได้  เช่น ยาแก้หวัด  ยาแก้แพ้  ยารักษาโรค หืด  ยากล่อมประสาท/ยาคลายเครียด   ยาแก้ปวด  ยาคลายกล้ามเนื้อ  ยารักษาโรคลมชัก  หากไม่ความจำเป็นใดๆ ควรเลี่ยงการใช้ยาบาร์บิทอลร่วมกับยากลุ่มดังกล่าว 
 ///// ควรเก็บรักษาบาร์บิทอลอย่างไร? ///// 
ควรเก็บยาบาร์บิทอลภายใต้อุณหภูมิห้องที่เย็น  ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  เก็บยาในภาชนะที่ปิดมิดชิด พ้นแสงแดด ความร้อนและความชื้น และ ไม่เก็บยาในห้องน้ำหรือรถยนต์ 
 ///// บาร์บิทอลมีชื่ออื่นอีกไหม? ผลิตจากบริษัทอะไรบ้าง? ///// 
ปัจจุบัน ยาบาร์บิทอลไม่มีจำหน่ายในประเทศไทย  แต่ยานี้ยังมีจำหน่ายในต่างประเทศ  โดยมียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.ncbi.nlm.nih.gov/pmc/articles/PMC2353438/pdf/brmedj08159-0010b.pdf [2016,Dec31] 
https://en.wikipedia.org/wiki/Barbital [2016,Dec31] 
https://www.drugbank.ca/drugs/DB01483 [2016,Dec31] 
https://books.google.co.th/books?id=qoyYobgX0uwC&amp;pg=PA197&amp;lpg=PA197&amp;dq=barbitone+capsule&amp;source=bl&amp;ots=Y8AEc50nrm&amp;sig=ZvkBYJIcBTb-atdwY-n_sz-ahHs&amp;hl=en&amp;sa=X&amp;ved=0ahUKEwiVgZGbmOfQAhUDmpQKHfL_AEwQ6AEIMTAD#v=onepage&amp;q=barbitone%20capsule&amp;f=false [2016,Dec31] 
http://owndoc.com/side_effects/narcotics/barbital/ [2016,Dec31]
