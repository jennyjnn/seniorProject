อะไซโคลเวียร์ (Aciclovir)
 ///// บทนำ ///// 
ยาอะไซโคลเวียร์ (Aciclovir) เป็นกลุ่มยาใช้ต้านเชื้อไวรัสที่ก่อให้เกิดโรคเริม โรคงูสวัด รวมไปถึงช่วยรักษาโรคอีสุกอีใส ทางเภสัชกรรมยานี้ได้ถูกพัฒนาการใช้ทั้งในรูปแบบของยาเม็ด ยาครีม ยาป้ายตา และยาฉีด สำหรับการบริหารยาแบบรับประทานนั้น ยาสามารถถูกดูดซึมได้ 15 - 30% ดังนั้นหากต้องการระดับความเข้มข้นของยาในกระแสเลือดที่สูงกว่านี้จำเป็นต้องบริหารยาโดยการฉีดเข้าร่างกาย 
 ///// ยาอะไซโคลเวียร์มีสรรพคุณ (คุณสมบัติ) อย่างไร? ///// 
ยาอะไซโคลเวียร์ใช้ป้องกันและรักษาเชื้อไวรัสที่ก่อโรคเริม (Herpes simplex) ที่แสดงอาการในบริเวณอวัยวะต่างๆเช่น ริมฝีปาก อวัยวะเพศ (เริมอวัยวะเพศ) หรือแม้แต่เยื่อหุ้มสมอง(ไวรัสเยื่อหุ้มสมองอักเสบ) นอกจากนี้ยังใช้รักษาและบรรเทาอาการของโรคงูสวัด (Herpes zoster) และโรคอีสุกอีใส (Chicken pox) ได้อีกด้วย 
 ///// ยาอะไซโคลเวียร์ออกฤทธิ์อย่างไร? ///// 
ยาอะไซโคลเวียร์จะออกฤทธิ์เข้าไปยับยั้งการแพร่พันธุ์ของเชื้อไวรัส โดยรบกวนการสร้างและสังเคราะห์สารทางพันธุกรรมดีเอ็นเอ (DNA) ของเชื้อไวรัส และทำให้ไวรัสไม่สามารถแพร่พันธุ์ได้อย่างต่อเนื่องจึงส่งผลให้อาการของโรคบรรเทาลงในที่สุด 
 ///// ยาอะไซโคลเวียร์มีรูปแบบจัดจำหน่ายอย่างไร? ///// 
ยาอะไซโคลเวียร์มีรูปแบบการจัดจำหน่ายในรูปแบบของ 
- ยาเม็ด ขนาด 200, 400  และ 800 มิลลิกรัม 
- ยาครีม ขนาดความเข้มข้น 5% 
- ยาขี้ผึ้งป้ายตา ขนาดความเข้มข้น 3% 
- ยาฉีดเข้าหลอดเลือด ขนาดความเข้มข้น 25 มิลลิกรัม/มิลลิลิตร 
 ///// ยาอะไซโคลเวียร์มีขนาดรับประทานอย่างไร? ///// 
ขนาดของยาอะไซโคลเวียร์ที่รับประทานในผู้ใหญ่และในเด็กมีขนาดที่ต่างกัน อีกทั้งขึ้น กับชนิดของเชื้อไวรัสที่ก่อโรค สามารถรับประทานยาก่อนหรือหลังอาหารก็ได้ การรับประทานยาหลังอาหารอาจช่วยให้การระคายเคืองของกระเพาะและลำไส้ลดลง 
ขนาดรับประทานในปริมาณสูงสุดในผู้ป่วยแต่ละคนยังต้องอาศัยปัจจัยเรื่องการทำงานของไตมาเป็นเงื่อนไขในการบริหารยา จึงไม่ควรซื้อยากินเอง ต้องได้รับคำแนะนำการใช้ยาจากแพทย์เท่านั้น 
 ///// เมื่อมีการสั่งจ่ายยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยาอะไซโคลเวียร์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติการแพ้ยาทุกชนิดรวมทั้งอาการแพ้ยาเช่น กินยาแล้วคลื่นไส้มาก ขึ้นผื่น หรือ แน่น หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอะไซโคลเวียร์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้วได้ 
- หากเป็นสุภาพสตรีควรแจ้งว่าอยู่ในภาวะการตั้งครรภ์หรือไม่หรือกำลังให้นมบุตรหรือไม่ เพราะยาอาจจะ/มักผ่านรกหรือผ่านเข้าสู่น้ำนมและเข้าสู่ทารก ก่อผลข้างเคียงของยาต่อทารกได้ 
 ///// หากลืมรับประทานยาอะไซโคลเวียร์ควรทำอย่างไร? ///// 
หากลืมรับประทานยาอะไซโคลเวียร์สามารถรับประทานยาเมื่อนึกขึ้นได้ หากลืมรับประ ทานยาใกล้กับมื้อถัดไป ให้รับประทานขนาดปกติโดยไม่ต้องเพิ่มขนาดยาเป็น 2 เท่า 
 ///// ยาอะไซโคลเวียร์มีผลไม่พึงประสงค์ไหม? ///// 
ผลไม่พึงประสงค์/ผลข้างเคียงจากยาอะไซโคลเวียร์คือ อาจเกิดอาการคลื่นไส้ อาเจียน ปวดหัว/ปวดศีรษะ ท้องร่วง/ท้องเสีย ผื่นคัน ตาแดง 
สำหรับยาฉีดอาจก่อให้เกิดอาการปวดบริเวณหลอดเลือดดำที่มีการฉีดยา หากมียาบาง ส่วนไหลออกนอกหลอดเลือดอาจก่อให้เกิดภาวะเป็นแผลในบริเวณเนื้อเยื่อใกล้เคียง 
อาจพบว่าผู้ป่วยบางรายหลังได้รับยาแล้วมีอาการไตล้มเหลว แต่เป็นกรณีที่พบได้น้อยมาก 
 ///// ยาอะไซโคลเวียร์มีปฏิกิริยากับยาตัวอื่นไหม? ///// 
ยาอะไซโคลเวียร์มีปฏิกิริยากับยาตัวอื่น (ปฎิกิริยาระหว่างยา) ได้ดังนี้ 
- เมื่อกินร่วมกับยาที่ใช้ขยายหลอดลมสามารถส่งเสริมให้ความเข้มข้นของยาที่ใช้ขยายหลอดลมมีความเข้มข้นและอยู่ในร่างกายได้นานขึ้น และอาจมีผลข้างเคียงของยาที่ใช้ขยายหลอดลมเพิ่มมากขึ้น กลุ่มยาที่ใช้ขยายหลอดลมเช่น อะมิโนฟิลลีน (Aminophylline) และทีโอฟิลลีน (Theophylline) เป็นต้น 
- เมื่อกินร่วมกับยาปฎิชีวนะสามารถส่งผลให้เกิดความเป็นพิษจากยาปฎิชีวนะได้มากยิ่ง ขึ้นเช่น ต่อหู ไต เส้นประสาทต่างๆ ซึ่งกลุ่มยาปฎิชีวนะดังกล่าวเช่น อะมิคาซิน (Amikacin) เจนตามัยซิน (Gentamicin) 
 ///// มีข้อควรระวังไหมเมื่อกินยาอะไซโคลเวียร์? ///// 
ข้อควรระวังในการใช้ยาอะไซโคลเวียร์คือ 
- ห้ามใช้ยานี้กับผู้ที่มีการแพ้ยานี้ 
- ระวังการใช้ยานี้กับหญิงตั้งครรภ์ หญิงที่อยู่ในภาวะให้นมบุตร ผู้ที่มีภาวะตับไตทำงานผิดปกติ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมถึงยาอะไซโคลเวียร์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ควรเก็บรักษายาอะไซโคลเวียร์อย่างไร? ///// 
ควรเก็บรักษายาอะไซโคลเวียร์ทุกรูปแบบของผลิตภัณฑ์ภายใต้อุณหภูมิ 15 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น โดยเก็บให้พ้นแสงแดด ความชื้น และควรเก็บยาให้พ้นมือเด็กและสัตว์เลี้ยง และห้ามเก็บยาในห้องน้ำหรือในรถยนต์ 
 ///// ยาอะไซโคลเวียร์มีชื่ออื่นๆอีกไหม? ผลิตโดยบริษัทอะไรบ้าง? ///// 
ชื่อทางการค้าและบริษัทผู้ผลิตยาอะไซโคลเวียร์ที่จำหน่ายในประเทศไทยเช่น 
 ///// บรรณานุกรม ///// 
1. Drug Information Handbook 20th edition with Charles Flacy RPh. Ms, Pharm D FCSHP , Lora L.Armstrong RPh, PharmD BCPS , Morton P.Goldman, RPh, PharmD BCPS,FCCP , Leonard L. RPh. BSPharm 
      2. http://en.wikipedia.org/wiki/Aciclovir [2015,April25].
	3. http://mims.com/THAILAND/Home/GatewaySubscription/?generic=aciclovir [2015,April25].
