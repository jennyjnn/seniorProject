อะเซทิลไดจอกซิน (Acetyldigoxin)
 ///// บทนำ ///// 
ยาอะเซทิลไดจอกซิน(Acetyldigoxin ชื่ออื่น คือ Alpha acetyldigoxin หรือ Beta acetyldigoxin) เป็นยาในกลุ่มคาร์ดิแอคไกลโคไซด์ (Cardiac glycoside) และเป็นอนุพันธ์ของยาไดจอกซิน (Derivative of digoxin)  ทางคลินิกนำมารักษาอาการหัวใจเต้นผิดจังหวะ (Atrial fibrillation),  ภาวะหัวใจล้มเหลว (Heart failure),  ปัญหาของลิ้นหัวใจ/โรคลิ้นหัวใจ(Heart valve problems),  รูปแบบยาแผนปัจจุบันของยานี้จะเป็นยาชนิดรับประทาน  ตัวยาสามารถดูดซึมจากระบบทางเดินอาหาร และกระจายตัวเข้าสู่กระแสเลือดได้ประมาณ 90%  จากนั้น ตัวยาในกระแสเลือดจะเข้าจับกับพลาสมาโปรตีนได้ประมาณ 20 – 30%  ร่างกายต้องใช้เวลาถึงประมาณ 40 ชั่วโมงในการกำจัดยานี้ออกจากกระแสเลือดโดยผ่านไปกับปัสสาวะ 
ผลข้างเคียงที่พบเห็นได้จากยาอะเซทิลไดจอกซิน จะเป็นเรื่องอาการวิงเวียน และอ่อนแรง 
ยาในกลุ่มคาร์ดิแอคไกลโคไซด์ที่รวมถึงยาอะเซทิลไดจอกซิน จัดว่าเป็นยาที่มีความแรง  การใช้เพียงปริมาณเล็กน้อยก็สามารถทำให้ร่างกายตอบสนองต่อยาได้แล้ว  ดังนั้นเพื่อความปลอดภัยของผู้บริโภค  การใช้ยานี้ควรต้องเป็นไปตามคำสั่งแพทย์เท่านั้น 
 ///// อะเซทิลไดจอกซินมีสรรพคุณ(คุณสมบัติ)อย่างไร? ///// 
ยาอะเซทิลไดจอกซินมีสรรพคุณ/ข้อบ่งใช้เพื่อ  รักษาอาการหัวใจเต้นผิดจังหวะ,  ภาวะหัวใจล้มเหลว,  รวมถึงภาวะลิ้นหัวใจทำงานผิดปกติ/โรคลิ้นหัวใจ 
 ///// อะเซทิลไดจอกซินมีกลไกการออกฤทธิ์อย่างไร? ///// 
กลไกการออกฤทธิ์ของยาอะเซทิลไดจอกซินคือ ตัวยาจะช่วยเพิ่มแรงบีบตัวให้กับกล้ามเนื้อหัวใจ ส่งผลให้เพิ่มปริมาณเลือดออกจากหัวใจได้มากขึ้น และทำให้การเต้นของหัวใจอยู่ในจังหวะอย่างเหมาะสม  ซึ่งจากกลไกดังกล่าว จึงก่อให้เกิดฤทธิ์ของการรักษาตามสรรพคุณ 
 ///// อะเซทิลไดจอกซินมีรูปแบบการจัดจำหน่ายอย่างไร? ///// 
ยาอะเซทิลไดจอกซินมีรูปแบบการจัดจำหน่ายเป็น ยาเม็ดชนิดรับประทาน ขนาด 200 ไมโครกรัม/เม็ด 
 ///// อะเซทิลไดจอกซินมีขนาดรับประทานอย่างไร? ///// 
ยาอะเซทิลไดจอกซินมีขนาดรับประทาน เช่น 
- ผู้ใหญ่: รับประทานวันละ 600 ไมโครกรัม โดยแบ่งเป็น 3 ครั้ง เป็นเวลา 2 วัน หรือรับประทานวันละ 200 – 300 ไมโครกรัม เป็นเวลา 4 วัน 
- เด็ก: การใช้ยานี้ รวมถึงขนาดรับประทานในเด็ก ขึ้นกับดุลพินิจของแพทย์ผู้รักษาเป็นกรณีๆไป 
อนึ่ง: 
- สำหรับผู้ป่วยโรคไต  แพทย์ผู้รักษา จะพิจารณาปรับลดขนาดการใช้ยานี้ เป็นกรณีๆไป ขึ้นกับระดับความรุนแรงของโรคไต 
- สามารถรับประทานยานี้ ก่อน พร้อม หรือ หลังอาหาร ก็ได้ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                           ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะเซทิลไดจอกซิน   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่นหรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาอะเซทิลไดจอกซิน   อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิด	 	  ผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะเซทิลไดจอกซิน  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ดี เพื่อประสิทธิผลของการรักษา ควรรับประทานยาอะเซทิลไดจอกซิน   ตรงเวลา 
 ///// อะเซทิลไดจอกซินมีผลไม่พึงประสงค์อย่างไร? ///// 
ยาอะเซทิลไดจอกซินสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อการทำงานของระบบอวัยวะต่างๆของร่างกายดังนี้ เช่น 
- ผลต่อหัวใจ:  เช่น  หัวใจเต้นช้าหรือไม่ก็เต้นเร็ว 
- ผลต่อระบบทางเดินอาหาร:  เช่น  คลื่นไส้ อาเจียน  ท้องเสีย  ปวดท้อง 
- ผลต่อระบบประสาท:  เช่น  ปวดศีรษะ  ง่วงนอน  ซึมเศร้า 
- ผลต่อสภาพจิตใจ:  เช่น  เกิดภาวะประสาทหลอน 
- ผลต่อผิวหนัง:  เช่น  ผื่นคัน 
- ผลต่อกล้ามเนื้อ:  เช่น  ปวดกล้ามเนื้อ 
- ผลต่อระบบต่อมไร้ท่อ:  เช่น  เกิดภาวะเต้านมโตขึ้น 
 
 ///// มีข้อควรระวังการใช้อะเซทิลไดจอกซินอย่างไร? ///// 
มีข้อควรระวังการใช้ยาอะเซทิลไดจอกซิน เช่น 
- ห้ามใช้ผู้ที่มีประวัติแพ้ยานี้ 
- ห้ามใช้ยานี้กับผู้ที่มีภาวะหัวใจล้มเหลวเฉียบพลัน  หัวใจเต้นช้า  ผู้ที่มีเกลือ	 โพแทสเซียมในเลือดต่ำ  ผู้ที่มีภาวะหัวใจเต้นเร็ว  ผู้ที่มีภาวะเกลือแคลเซียมในเลือดสูง 
- ห้ามปรับขนาดรับประทานโดยมิได้ขอคำปรึกษาจากแพทย์ผู้รักษา 
- ใช้ยานี้ตามคำสั่ง แพทย์ พยาบาล เภสัชกร อย่างเคร่งครัด 
- กรณีที่ใช้ยานี้แล้วอาการไม่ดีขึ้นในระยะเวลาตามที่แพทย์กำหนด หรืออาการกลับเลวลง  ควรต้องรีบกลับมาพบแพทย์/มาโรงพยาบาลก่อนนัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง:  ทุกคนต้องตระหนักถึงความปลอดภัยจากการใช้ ”ยา”  ที่รวมถึง ยาแผนปัจจุบันทุกชนิด(รวมยาอะเซทิลไดจอกซิน)  ยาแผนโบราญทุกชนิด  อาหารเสริม และสมุนไพรต่างๆเสมอ   เพราะ ยามีทั้งให้คุณและให้โทษ    ดังนั้นเมื่อมีการใช้ยาทุกชนิด ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง  ข้อปฏิบัติพื้นฐานในการใช้ยาทุกชนิด)  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะเซทิลไดจอกซินมีปฏิกิริยาระหว่างยากับยาตัวอื่นอย่างไร? ///// 
ยาอะเซทิลไดจอกซินมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอะเซทิลไดจอกซินร่วมกับ ยากลุ่มเบต้าบล็อกเกอร์(Beta blocker),  ยาระบาย/ยาแก้ท้องผูก,  ยา  Amphotericin B,  Glucocorticoids,  Salicylates,   ด้วยจะทำให้อัตราการเต้นของหัวใจผิดปกติมากยิ่งขึ้น 
- การใช้ยาอะเซทิลไดจอกซินร่วมกับ ยาถ่านกัมมันต์,  ยาลดกรด,  ยา Cholestyramine,  Kaolinpectin,  NSAIDs,  Sucralfate,  Phenytoin,  Metoclopramide,  จะทำให้การดูดซึมจากระบบทางเดินอาหารของยาอะเซทิลไดจอกซิน ลดลงไป  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามใช้ยาอะเซทิลไดจอกซินร่วมกับยากลุ่ม Sympathomimetics,  Reserpine,  TCA,  Phosphodiesterase inhibitor,  Noradrenaline, และ Dopamine,  ด้วยจะทำให้เกิดหัวใจเต้นผิดจังหวะตามมา 
 ///// ควรเก็บรักษาอะเซทิลไดจอกซินอย่างไร? ///// 
สามารถเก็บยาอะเซทิลไดจอกซินที่อุณหภูมิห้อง  ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อะเซทิลไดจอกซินมีชื่ออื่นอีกไหม? ผลิตจากบริษัทอะไรบ้าง? ///// 
ยาอะเซทิลไดจอกซิน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Betagoxin 
 ///// บรรณานุกรม ///// 
https://en.wikipedia.org/wiki/Acetyldigoxin [2016, Oct22] 
https://www.sopharma.com/lanatilin.php [2016, Oct22] 
https://books.google.co.th/books?id=2HBPHmclMWIC&amp;pg=PA706&amp;lpg=PA706&amp;dq=LANATILIN+manufacturing&amp;source=bl&amp;ots=VTFVWzbNYp&amp;sig=ohEwO4RjR4vEY4lUjbIKXZI08kE&amp;hl=th&amp;sa=X&amp;ved=0ahUKEwjAk7P_0MbPAhWLqI8KHWvTCjkQ6AEIGjAA#v=onepage&amp;q=LANATILIN%20manufacturing&amp;f=false [2016, Oct22] 
https://www.drugs.com/international/acetyldigoxin.html [2016, Oct22] 
https://www.drugbank.ca/drugs/DB00511 [2016, Oct22]
