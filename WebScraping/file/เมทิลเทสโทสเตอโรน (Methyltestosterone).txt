เมทิลเทสโทสเตอโรน (Methyltestosterone)
 ///// บทนำ ///// 
ยาเมทิลเทสโทสเตอโรน (Methyltestosterone)  หรือ 17 alpha-methyltestosterone  หรือ 17 alpha-methylandrost-4-en-17beta-ol-3-one จัดเป็นฮอร์โมนเพศชายสังเคราะห์ที่ถูกนำมาใช้กับผู้ป่วยที่ร่างกายไม่สามารถผลิตฮอร์โมนเทสโทสเตอโรน(Testosterone)ได้เพียงพอ หรือที่เรียกกันว่าภาวะขาดฮอร์โมนแอนโดรเจน(Androgen deficiency) ซึ่งพบได้ทั้งในเพศชายและเพศหญิง  ผู้ป่วยกลุ่มนี้ จะมีภาวะความต้องการทางเพศถดถอย เป็นหมัน ขนาดอวัยวะเพศเล็ก กล้ามเนื้อลีบ  อาจมีอาการทางจิต อย่างเช่น วิตกกังวล  นอนไม่หลับ  ซึม รวมถึงมีอาการของโรคกระดูกพรุน 
ผู้ที่จะใช้ยาเมทิลเทสโทสเตอโรน จะต้องได้รับการตรวจร่างกายกับแพทย์ว่าตนเองมีภาวะพร่องฮอร์โมนแอนโดรเจน/เทสโทสเตอโรน  การซื้อหายานี้มาใช้เองอาจทำให้เกิดอันตรายอย่างร้ายแรง ไม่ว่าจะเป็นเรื่องอาการข้างเคียง(ผลข้างเคียง)ต่างๆที่รวมไปถึงความเสี่ยงของการเกิด มะเร็งตับ 
เภสัชภัณฑ์ของยาเมทิลเทสโทสเตอโรนเป็นยารับประทาน  ตัวยาในกระแสเลือดจะถูกทำลายโครงสร้างทางเคมีโดยตับ และร่างกายต้องใช้เวลาประมาณ 6–8 ชั่วโมงเพื่อกำจัดยาชนิดนี้ทิ้งไปกับปัสสาวะ และส่วนน้อยไปกับอุจจาระ 
ยังมีข้อห้ามใช้ของยาเมทิลเทสโทสเตอโรนที่ผู้บริโภค/ผู้ป่วยควรทราบดังต่อไปนี้ เช่น 
- ห้ามใช้ในสตรีที่กำลังตั้งครรภ์ 
- ห้ามใช้ในบุรุษที่ป่วยเป็นโรคมะเร็งต่อมลูกหมาก 
- ห้ามใช้กับผู้ที่มีประวัติแพ้ยานี้ 
- นอกจากนี้ ควรหลีกเลี่ยงการใช้ยาเมทิลเทสโทสเตอโรนร่วมกับยาต้านการแข็งตัวของเลือด อย่างเช่นยา Warfarin,  หรือกับยาCarbamazepine, หรือกับยา Insulin,  ด้วยการใช้ร่วมกันจะก่อให้เกิดอาการข้างเคียงที่รุนแรงตามมา 
- การใช้ยาเมทิลเทสโทสเตอโรนกับผู้ป่วยที่มีประวัติ เกล็ดเลือด ทำงานผิดปกติ   โรคหัวใจ  โรคหลอดเลือดสมอง  โรคเบาหวาน   โรคต่อมลูกหมากโต  
โรคไต  โรคตับ  หรือ โรคมะเร็งตับ  ล้วนแต่จะทำให้อาการโรคต่างๆดังกล่าวกำเริบจนก่อให้เกิดผลเสีย/อัตรายต่อร่างกายผู้ป่วยอย่างรุนแรงตามมา 
นอกจากนี้ ผู้ที่ใช้ยาเมทิลเทสโทสเตอโรน อาจได้รับผลข้างเคียงบางอย่างเช่นกัน อาทิเช่น  ขนดกผิดปกติ  วิตกกังวล   ศีรษะล้าน  หน้าอก/เต้านมขยายใหญ่ขึ้น  ปวดศีรษะ   อารมณ์แปรปรวน    ซึ่งโดยทั่วไป อาการข้างเคียงดังกล่าวสามารถหายได้เองเมื่อหยุดใช้ยานี้ 
*การใช้ยาเมทิลเทสโทสเตอโรนมากเกินขนาดนอกเหนือจากคำสั่งแพทย์ จะทำให้การทำงานของตับผิดปกติ  เกิดดีซ่าน  ตับอักเสบ   เกิดเนื้องอกตับ  เป็นต้น 
ในประเทศไทย เราสามารถพบเห็นการใช้ยาเมทิลเทสโทสเตอโรนได้ตามสถานพยาบาล และอาจพบเห็นในร้านขายยาขนาดใหญ่ได้บ้าง  ด้วยยาเมทิลเทสโทสเตอโรนจัดอยู่ในประเภทยาควบคุมพิเศษ  การใช้ยานี้จะต้องมีใบสั่งจากแพทย์เพื่อยืนยันอย่างถูกต้องเท่านั้น  มีผู้บริโภคบางกลุ่มนำยานี้มาใช้อย่างผิดวัตถุประสงค์ เช่น  ใช้เป็นยาเสริมกล้ามเนื้อในนักกีฬาประเภทเพาะกาย  ซึ่งอาจก่อผลเสียในภายหลังดังที่ได้กล่าวแล้ว 
อนึ่ง หากผู้ป่วย มีข้อสงสัยเกี่ยวกับการใช้ยาเมทิลเทสโทสเตอโรน  สามารถสอบถามข้อมูลเพิ่มเติมได้จากแพทย์ผู้ที่ตรวจรักษาอาการ หรือสอบถามได้จากเภสัชกรตามร้านขายยาทั่วไป 
 
 ///// เมทิลเทสโทสเตอโรนมีสรรพคุณ(คุณสมบัติ)อย่างไร? ///// 
ยาเมทิลเทสโทสเตอโรนมีสรรพคุณ/ข้อบ่งใช้ เช่น 
- บำบัดอาการผู้ที่มีภาวะพร่อง/ขาดฮอร์โมนเทสโทสเตอโรน(Testosterone/ Androgen) ซึ่งมักพบเกิดในเพศชาย(Hypogonadism-male) 
- เป็นยาร่วมบำบัดอาการมะเร็งเต้านม (Breast cancer-palliative) 
- บำบัดอาการเจ็บเต้านมหลังจากคลอดบุตร 
- บำบัดเด็กชายที่มีพัฒนาการของร่างกายช้ากว่าปกติ (Delayed puberty-male) 
 ///// เมทิลเทสโทสเตอโรนมีกลไกการออกฤทธิ์อย่างไร? ///// 
ยาเมทิลเทสโทสเตอโรนเป็นยาสังเคราะห์ประเภทแอนโดรจินิก อะนาโบลิก สเตียรอยด์ ฮอร์โมน (Androgenic anabolic steroid hormone) มีกลไกการออกฤทธิ์ต่อเซลล์ต่างๆ เพื่อสนับสนุนการเจริญเติบโตของร่างกาย รวมถึงช่วยพัฒนาความเป็นบุรุษตามวัยที่เหมาะสมในเด็กชาย 
 
 ///// เมทิลเทสโทสเตอโรนมีรูปแบบการจัดจำหน่ายอย่างไร? ///// 
ยาเมทิลเทสโทสเตอโรนมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วย Methyltestosterone ขนาด 10 และ 25 มิลลิกรัม/แคปซูล 
 
 ///// เมทิลเทสโทสเตอโรนมีขนาดรับประทานอย่างไร? ///// 
ยาเมทิลเทสโทสเตอโรน มีขนาดรับประทาน เช่น 
ก.	สำหรับผู้ใหญ่ผู้ชายที่ร่างกายพร่องฮอร์โมนเทสโทสเตอโรน:   รับประทานยา 10–50 มิลลิกรัม วันละ1ครั้ง 
ข. สำหรับบำบัดอาการมะเร็งเต้านมในผู้ใหญ่ผู้หญิง: รับประทานยา 50–200 มิลลิกรัม/วัน โดยแบ่งรับประทานตามคำสั่งแพทย์ 
ค.สำหรับบำบัดอาการเจ็บเต้านมหลังคลอดบุตร: รับประทานยา 80 มิลลิกรัม/วัน เป็นเวลา 3–5 วัน 
ง. สำหรับเพิ่มพัฒนาการของบุรุษในเด็กชาย: รับประทานยา 10–50 มิลลิกรัม วันละ1 ครั้ง 
อนึ่ง: 
- สามารถรับประทานยานี้ ก่อนหรือหลังอาหาร ก็ได้ 
- ห้ามนำไปใช้เป็นยาเพาะกายโดยมิได้มีการปรึกษาจากแพทย์ 
- เด็ก: การใช้ยานี้ในเด็ก ต้องอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                        ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเมทิลเทสโทสเตอโรน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคไต  โรคความดันโลหิตสูง  โรคความดันโลหิตต่ำ   โรคมะเร็ง   โรคเบาหวาน รวมทั้งกำลังกินยา/ใช้ยาอะไรอยู่ เพราะยาเมทิลเทสโทสเตอโรนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมทิลเทสโทสเตอโรน สามารถรับประทานทันทีที่นึกขึ้นได้  กรณีที่เวลาใกล้เคียงกับการรับประทานยาในมื้อถัดไป ไม่ต้องเพิ่มขนาดรับประทานยาเป็น 2 เท่า ให้รับประทานยาในขนาดปกติ 
แต่อย่างไรก็ดี การรับประทานยาเมทิลเทสโทสเตอโรนต้องอาศัยความต่อเนื่องตรงตามคำสั่งแพทย์ จึงไม่ควรลืมรับประทานยาบ่อยครั้ง 
 ///// เมทิลเทสโทสเตอโรนมีผลไม่พึงประสงค์อย่างไร? ///// 
ยาเมทิลเทสโทสเตอโรนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น มีอาการบวมตามร่างกาย  อาจเกิดภาวะหัวใจวายร่วมด้วยหรือไม่ก็ได้ 
- ผลต่อระบบต่อมไร้ท่อ:  เช่น ทำให้เต้านมโต  ไทรอยด์ฮอร์โมนชนิดที4 (T4) ในกระแสเลือดลดต่ำลง 
- ผลต่อไต:  เช่น เกิดภาวะคั่งของ โซเดียม , โปแตสเซียม/โพแทสเซียม ,  คลอไรด์, และน้ำ ในร่างกาย 
- ผลต่อตับ:  เช่น  ตับอักเสบ/ ตับทำงานผิดปกติ  เนื้องอกตับ  ดีซ่าน 
- ผลต่อระบบสืบพันธุ์และระบบทางเดินปัสสาวะ:  กรณีของบุรุษ: เช่น  เชื้ออสุจิน้อยลง  เกิดภาวะต่อมลูกหมากโต   ทางเดินปัสสาวะอุดตัน  อาจเกิดภาวะองคชาติแข็งค้าง,  กรณีของสตรี: เช่น  ทำให้สตรีมีลักษณะคล้ายบุรุษ  มีขนดกแบบผู้ชาย  เกิดสิว  ประจำเดือนผิดปกติ 
- ผลต่อระบบทางเดินหายใจ:  เช่น เกิดภาวะหยุดหายใจขณะนอนหลับที่มักจะเกิดกับผู้ที่มีโรคปอดร่วมด้วย 
- ผลต่อการเกิดเนื้องอก และ มะเร็ง:  อาจก่อให้เกิดเนื้องอกตับ  มะเร็งตับ ซึ่งมักเกิดกับผู้ที่ใช้ยานี้ต่อเนื่องเป็นเวลานาน 
- ผลต่อระบบประสาท:  เช่น  ปวดศีรษะ  วิตกกังวล  ซึม  ความรู้สึกสัมผัสเพี้ยน 
- ผลต่อระบบเลือด: เช่น มีการเปลี่ยนแปลงของสารหรือปัจจัย(Factor)ที่ใช้ในการแข็งตัวของเลือด อย่างเช่น Factor II, V, VII และ Factor X 
- ผลต่อกล้ามเนื้อและกระดูก:  เช่น  อาจทำให้ชะลอการเจริญเติบโตของกระดูก 
- ผลต่อระบบทางเดินอาหาร:  เช่น   คลื่นไส้ อาเจียน 
- ผลต่อผิวหนัง:  เช่น  ขนดก  เป็นสิว  ในชายอาจเกิดภาวะศีรษะล้าน 
- ผลต่อระบบการเผาผลาญพลังงานของร่างกาย:  เช่น มีภาวะเกลือแคลเซียมใน เลือดสูง 
 
 ///// มีข้อควรระวังการใช้เมทิลเทสโทสเตอโรนอย่างไร? ///// 
มีข้อควรระวังการใช้ยาเมทิลเทสโทสเตอโรน เช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยานี้กับบุรุษที่ป่วยเป็นมะเร็งต่อมลูกหมาก 
- ห้ามใช้ยานี้กับสตรีมีครรภ์/ตั้งครรภ์ เพราะจะส่งผลกระทบต่อทารกในครรภ์ 
- ห้ามใช้ยานี้กับสตรีที่มีสภาพของช่องคลอดผิดรูปร่าง 
- กรณีใช้บำบัดผู้ป่วยมะเร็งเต้านม ต้องระวังภาวะกระดูกพรุนตามมา หากตรวจพบความเปราะบางของมวลกระดูก แพทย์มักจะสั่งหยุดการใช้ยานี้ 
- ห้ามใช้ยานี้กับ  ผู้ป่วยโรคตับอักเสบ  ผู้ป่วยดีซ่าน  ผู้ที่มีเนื้องอกตับ 
- ระวังการเกิดลักษณะความเป็นชายเมื่อใช้กับผู้ป่วยสตรี เช่น ขนดก  เสียงห้าว 
- อาจทำให้เกิด สิว  คลื่นไส้อาเจียน  กรณีดังกล่าว ผู้ป่วยควรมาปรึกษาแพทย์	  เพื่อบำบัดอาการข้างเคียงดังกล่าว 
- ผู้ป่วยต้องรับการตรวจเลือดเพื่อดูการทำงานของตับว่ามีความผิดปกติหรือไม่ตามแพทย์สั่งทุกครั้ง 
- มาพบแพทย์/มาโรงพยาบาลตามแพทย์นัดหมาย เพื่อการตรวจร่างกาย และดูความก้าวหน้าในการรักษาโรค 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเมทิลเทสโทสเตอโรนด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เมทิลเทสโทสเตอโรนมีปฏิกิริยาระหว่างยากับยาตัวอื่นอย่างไร? ///// 
ยาเมทิลเทสโทสเตอโรนมีปฏิกิริยาระหว่างยากับยาตัวอื่น เช่น 
- ยาเมทิลเทสโทสเตอโรนสามารถสร้างผลกระทบต่อระดับน้ำตาลในเลือด                       หากใช้ยานี้กับผู้ป่วยเบาหวานที่ใช้ยาลดน้ำตาลในเลือด  แพทย์จะปรับขนาดรับประทานให้เหมาะสมเป็นกรณีบุคคลไป 
- หลีกเลี่ยงการใช้ยาเมทิลเทสโทสเตอโรนร่วมกับยา Anisindione , Warfarin,  ด้วยจะทำให้เกิดภาวะเลือดออกง่ายตามมา 
- หลีกเลี่ยงการใช้ยาเมทิลเทสโทสเตอโรนร่วมกับยา Mipomersen(ยาลดไขมันในเลือด)  ด้วยจะก่อให้เกิดผลกระทบ/ผลข้างเคียงต่อตับของผู้ป่วยสูงขึ้น 
- การใช้ยาเมทิลเทสโทสเตอโรนร่วมกับยา Hydrocortisone  อาจทำให้เกิดภาวะ   บวมน้ำ  ส่งผลกระทบต่อการทำงานของ หัวใจ  ไต และ/หรือตับ  ของผู้ป่วย  กรณีที่จำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาเมทิลเทสโทสเตอโรนอย่างไร? ///// 
ควรเก็บยาเมทิลเทสโทสเตอโรนในช่วงอุณหภูมิ 15–30 องศาเซลเซียส (Celsius) ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// เมทิลเทสโทสเตอโรนมีชื่ออื่นอีกไหม? ผลิตจากบริษัทอะไรบ้าง? ///// 
ยาเมทิลเทสโทสเตอโรนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Methitest,Androral, Metandren, Oraviron, Testred, Virilon 
 ///// บรรณานุกรม ///// 
http://www.mims.com/thailand/drug/info/methyltestosterone/?type=brief&amp;mtype=generic[2017,May13] 
https://www.drugs.com/cdi/methyltestosterone.html[2017,May13] 
https://en.wikipedia.org/wiki/Methyltestosterone[2017,May13] 
https://www.drugs.com/mtm/android.html[2017,May13] 
https://www.drugs.com/dosage/methyltestosterone.html[2017,May13] 
https://www.drugs.com/pro/methyltestosterone.html[2017,May13] 
https://www.drugs.com/drug-interactions/methyltestosterone-index.html?filter=3&amp;generic_only=[2017,May13]
