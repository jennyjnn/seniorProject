คอร์ติโคสเตียรอยด์ (Corticosteroids)
 ///// บทนำ ///// 
คอร์ติโคสเตียรอยด์ (Corticosteroid) เป็นกลุ่มสารเคมีที่มีโครงสร้างโมเลกุลที่สามารถแตกแขนงแบ่งเป็นกลุ่มย่อยได้อีกมากมาย หลายชนิดของฮอร์โมนในร่างกายเราที่ชื่อว่า สเตียรอยด์ฮอร์โมน ก็จัดอยู่ในกลุ่มคอร์ติโคสเตียรอยด์เช่นเดียวกัน 
สเตียรอยด์ฮอร์โมนในร่างกายมนุษย์จะออกฤทธิ์กับกระบวนการทางเคมีในร่างกายได้หลายกระบวนการ อาทิ 
- กระบวนการของร่างกายเมื่อเผชิญกับความเครียด 
- กระบวนการตอบสนองของภูมิคุ้มกันต้านทานโรค 
- กระบวนการควบคุมการอักเสบของอวัยวะในร่างกาย 
- กระบวนการเผาผลาญสารอาหาร เช่น คาร์โบไฮเดรต 
- กระบวนทำลายโปรตีนของร่างกาย 
- กระบวนการควบคุมสารอิเล็กโทรไลท์ (Electrolyte, เกลือแร่) ในเลือด 
- ตลอดจนมีอิทธิพลต่อพฤติกรรมในชีวิตประจำวันด้วยซ้ำไป 
- คอร์ติโคสเตียรอยด์ถูกค้นพบประโยชน์ในการนำมาใช้ครั้งแรก เมื่อปี ค.ศ. 1944 (พ.ศ. 2487) โดยมีพัฒนาการของการใช้เป็นยารักษาโรคอย่างต่อเนื่องจนถึงปัจจุบัน 
ก. หากแบ่งคอร์ติโคสเตียรอยด์ด้วยโครงสร้างเคมีตามการตอบสนองของร่างกายและนำมาใช้ประโยชน์ทางการแพทย์อย่างมากมาย เห็นจะได้แก่ การนำคอร์ติโคสเตียรอยด์มาใช้รักษาอาการแพ้ต่างๆของร่างกาย โดยแบ่งออกเป็นกลุ่มได้ดังนี้ 
กลุ่มที่ 1 Hydrocortisone: ตัวยาในกลุ่มนี้มีคุณสมบัติเป็นสเตียรอยด์ฮอร์โมนอย่างอ่อน และมีคุณสมบัติเหมือนสเตียรอยด์ฮอร์โมนที่สร้างจากต่อมหมวกไต ตำรับยาที่ใช้บ่อย เช่น Hydrocortisone, Hydrocortisone acetate, Cortisone acetate, Tixocortol pivalate, Prednisolone, Methylprednisolone, Prednisone 
กลุ่มที่ 2 Acetonides: ตัวยาในยากลุ่มนี้จะสามารถซึมผ่านผิวหนังได้ดีกว่ายาในกลุ่มแรก จึงมักนำมาใช้ในโรคทางผิวหนัง ตำรับยาที่ใช้บ่อยเช่น Triamcinolone acetonide, Triam cinolone alcohol, Mometasone, Amcinonide, Budesonide, Desonide, Fluocinonide, Fluocinolone acetonide, Halcinonide 
กลุ่มที่ 3 Betamethasone: ตัวยากลุ่มนี้จะออกฤทธ์แรงกว่าตัวยาในกลุ่ม 1, 2 ตำรับยาที่ใช้บ่อยเช่น Betamethasone, Betamethasone sodium phosphate, Dexamethasone, Dexa methasone sodium phosphate, Fluocortolone 
กลุ่มที่ 4 Esters: ตัวยาออกฤทธิ์แรง ดูดซึมได้ดีในเนื้อเยื่อลูกตา และมีผลข้างเคียงน้อยกว่าตัวยาในกลุ่มอื่น โดยแยกเป็น 2 กลุ่มย่อย คือ 
Halogenated: ประกอบด้วย Hydrocortisone-17-valerate, Halometasone, Alclome tasone dipropionate, Betamethasone valerate, Betamethasone, Dipropionate, Prednicar bate, Clobetasone-17-butyrate, Clobetasol-17-propionate, Fluocortolone caproate, Fluocortolone pivalate, Fluprednidene acetate 
Labile prodrug esters: ประกอบด้วย Hydrocortisone-17-butyrate, Hydrocorti sone-17-aceponate, Hydrocortisone-17-buteprate, Ciclesonide, Prednicarbate 
ข. หากแบ่งการใช้คอร์ติโคสเตียรอยด์ตามลักษณะของการบริหารยา สามารถจำแนกได้ดังนี้ 
ยาใช้เฉพาะที่ (Topical steroid) เช่น ยาหยอดตา ยาทาผิว 
ยาสำหรับสูด-พ่นเข้าทางปาก - จมูก (Inhale steroid)  เช่น Flunisolide, Flutica sone furoate, Fluticasone propionate, Triamcinolone acetonide, Beclomethasone dipropionate, Budesonide 
ยารับประทาน (Oral form)  เช่น Prednisone และ Prednisolone 
ยาฉีด (Systemic forms) 
จากการศึกษาด้านเภสัชจลนศาสตร์ (Pharmacokinetic, การศึกษาความเป็นไปของยา เมื่อยาเข้าสู่ร่างกาย) ของยากลุ่มคอร์ติโคสเตียรอยด์พบว่า หลังการดูดซึม ยานี้สามารถจับกับพลาสมาโปรตีนได้มากถึงประมาณ 95% อวัยวะตับและไตจะมีหน้าที่กำจัดคอร์ติโคสเตียรอยด์ออกจากร่าง กายโดยใช้เวลาประมาณ 1 - 3 ชั่วโมง จึงจะสามารถกำจัดคอร์ติโคสเตียรอยด์เหล่านี้ได้ 50% 
ยาในกลุ่มคอร์ติโคสเตียรอยด์ชนิดฉีดและรับประทาน จะถูกจัดอยู่ในหมวดยาควบคุมพิเศษ สำหรับยาทาที่มีส่วนผสมกับยาชนิดอื่น มักจัดในหมวดยาอันตราย 
ยากลุ่มคอร์ติโคสเตียรอยด์นี้ มีข้อห้ามใช้ ข้อควรระวัง และข้อจำกัดปลีกย่อยอีกมากมาย การ ใช้ยาในผู้ป่วยให้เกิดประโยชน์สูงสุดและมีความปลอดภัย จึงต้องอยู่ภายใต้การควบคุมดูแลของ แพทย์ผู้รักษาเท่านั้น 
 ///// ยากลุ่มคอร์ติโคสเตียรอยด์มีสรรพคุณ (คุณสมบัติ) อย่างไร? ///// 
คอร์ติโคสเตียรอยด์มีข้อบ่งใช้และสรรพคุณดังนี้ 
- รักษาอาการสมองบวมจากเนื้องอกสมอง (Brain tumors) 
- รักษาอาการอักเสบและอาการแพ้ของผิวหนัง 
- รักษาและบรรเทาอาการปวดหรืออาการอักเสบของข้อกระดูก 
- บรรเทาอาการโรคหืด และอาการแพ้ในระบบทางเดินหายใจ 
- บรรเทาและรักษาอาการอักเสบของระบบขับถ่าย เช่น ริดสีดวงทวาร 
- รักษาและป้องกันภาวะเกลือโซเดียมในร่างกายมีมากผิดปกติ (Hypernatremia) 
- รักษาอาการบวม ที่ไม่ใช่เกิดจากบวมน้ำ 
 ///// ยากลุ่มคอร์ติโคสเตียรอยด์มีกลไกการออกฤทธิ์อย่างไร? ///// 
อาจแบ่งกลไกการออกฤทธิ์ตามการบริหารยาของคอร์ติโคสเตียรอยด์ได้ดังนี้ 
ก. ยาใช้เฉพาะที่: ออกฤทธิ์โดยยับยั้งการรวมตัวของเม็ดเลือดขาวในบริเวณที่มีการอัก เสบของเนื้อเยื่อ จึงป้องกันการทำลายเนื้อเยื่อในบริเวณที่อักเสบดังกล่าว 
ข. ยาสำหรับสูดพ่น: ออกฤทธิ์โดยบรรเทาและลดการอักเสบของหลอดลม ทำให้หลอด ลมเปิดกว้าง เพื่อให้อากาศเข้าออกได้สะดวก อีกทั้งลดปริมาณการสร้างเมือกหรือสารคัดหลั่งที่คอยอุดกั้นตามหลอดลมอีกด้วย 
ค. ยารับประทาน: หลังดูดซึมเข้าร่างกาย ตัวยาจะออกฤทธิ์ที่ตัวรับ (Receptors) ของเนื้อเยื่อ ป้องกันมิให้เม็ดเลือดขาวเข้าไปทำลายบริเวณเนื้อเยื่อที่มีการอักเสบ อีกทั้งยังออกฤทธิ์กดการตอบสนองของภูมิคุ้มกันต้านทานโรคของร่างกาย จึงทำให้อาการโรคทุเลาลง 
ง. ยาฉีด: คล้ายกับชนิดรับประทาน แต่ออกฤทธิ์ได้เร็วกว่าคือทันที 
 ///// ยากลุ่มคอร์ติโคสเตียรอยด์มีรูปแบบการจัดจำหน่ายอย่างไร? ///// 
ยากลุ่มคอร์ติโคสเตียรอยด์มีรูปแบบการจัดจำหน่ายดังนี้ 
- ยาเม็ด ขนาดความแรง 0.5, 2.5, 5, และ 10 มิลลิกรัม/เม็ด 
- ยาแคปซูล ขนาดความแรง 5 มิลลิกรัม/แคปซูล 
- ยาครีม ขนาดความเข้มข้น 0.1%, 0.25%, 0.5% 
- ยาหยอดตา ชนิดความเข้มข้น 0.12%, 1% 
- ยาหยอดตา ชนิดความเข้มข้น 0.5% โดยผสมรวมกับยาปฏิชีวนะ 
- ยาพ่นคอ ขนาดความเข้มข้น 100 และ 200 ไมโครกรัม/โด๊ส (Dose, ปริมาณยาแต่ละครั้งของการใช้ยา) 
- ยาสูดพ่นเข้าจมูก ขนาดความแรง 0.5 มิลลิกรัม/มิลลิลิตร และ 1 มิลลิกรัม/2 มิลลิลิตร 
- ยาสเปรย์พ่นจมูก ขนาดความเข้มข้น 64, 80, และ 160 ไมโครกรัม/โด๊ส 
- ยาฉีด ขนาดความแรง 10 และ 40 มิลลิกรัม/มิลลิลิตร 
- โลชั่นทาผิว ขนาดความเข้มข้น 0.1% 
 ///// ยากลุ่มคอร์ติโคสเตียรอยด์มีขนาดรับประทานอย่างไร? ///// 
ด้วยยาในกลุ่มคอร์ติโคสเตียรอยด์มีหลายรายการ ขนาดรับประทานจึงขึ้นกับการพิจารณาของแพทย์ โดยต้องอาศัยข้อมูลประจำตัวของตัวผู้ป่วย รวมกับเลือกใช้ยาให้ตรงตามอาการโรค และมีความปลอดภัยมากที่สุด ดังนั้นการรับประทานจึงต้องเป็นไปตามดุลยพินิจของแพทย์ผู้รักษา เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยากลุ่มคอร์ติโคสเตียรอยด์ ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยากลุ่มคอร์ติโคสเตียรอยด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยา/ใช้ยากลุ่มคอร์ติโคสเตียรอยด์ สามารถรับประทาน/ใช้ยาเมื่อนึกขึ้นได้ ถ้าเวลาใกล้เคียงกับการรับประทานยา/ใช้ยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยากลุ่มคอร์ติโคสเตียรอยด์มีผลไม่พึงประสงค์อย่างไร? ///// 
ยากลุ่มคอร์ติโคสเตียรอยด์สามารถก่อให้เกิดผลไม่พึงประสงค์ (ผลข้างเคียง/อาการข้าง เคียง) ดังนี้ เช่น เกิดแผลในช่องทางเดินอาหาร (เช่น แผลในกระเพาะอาหาร) เกิดภาวะของกระ ดูกบางลง (โรคกระดูกพรุน) เกิดภาวะซึมเศร้า มีไข้ กระตุ้นการชัก กดภูมิคุ้มกันต้านทานโรคของร่างกาย ปวดศีรษะ เจ็บคอ คัดจมูก ปวดหลัง อาเจียน 
หากเป็นยาใช้เฉพาะที่ เช่น ยาหยอดตา การใช้เป็นเวลานาน สามารถกระตุ้นให้เกิดต้อกระจก ต้อหิน หากเป็นยาชนิดทา การใช้เป็นเวลานานสามารถเกิดภาวะผิวบาง ผิวมีสีจาง และด่างขึ้น 
 ///// มีข้อควรระวังการใช้ยากลุ่มคอร์ติโคสเตียรอยด์อย่างไร? ///// 
มีข้อควรระวังการใช้ยากลุ่มคอร์ติโคสเตียรอยด์ดังนี้ 
- ห้ามใช้กับหญิงตั้งครรภ์ ด้วยก่อให้เกิดความพิการของทารก 
- ห้ามใช้รักษาภาวะร่างกายติดเชื้อไวรัส เช่น เริม หรือติดเชื้อราและเชื้อแบคทีเรีย ด้วยจะทำให้อา  การโรครุนแรงมากขึ้น 
- ระวังการใช้ยานี้กับผู้ที่มีแผลในช่องทางเดินอาหาร 
- การใช้ยานี้ชนิดรับประทานกับผู้ป่วยเบาหวาน สามารถทำให้เกิดภาวะน้ำตาลในเลือดสูงได้ จึงควรเลี่ยงการใช้ร่วมกัน 
- ระวังการใช้ยานี้กับผู้ป่วยด้วยโรคหัวใจ โรคความดันโลหิตสูง 
- ระวังการใช้ยานี้กับผู้ป่วยโรคไตหรือนิ่วในไต 
- ระวังการใช้ยานี้กับผู้ป่วยด้วยโรคไทรอยด์ทั้งชนิดไทรอยด์ฮอร์โมนต่ำ (ภาวะขาดไทรอยด์ฮอร์โมน) และสูง (โรคต่อมไทรอยด์เป็นพิษ) 
- ระวังการใช้ยานี้กับผู้ป่วยด้วยโรคกล้ามเนื้ออ่อนแรงเอมจี (Myasthenia gravis) 
- การใช้ยากลุ่มนี้อาจทำให้อารมณ์เปลี่ยนแปลงได้ เช่น เกิดภาวะซึมเศร้า เป็นต้น 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยากลุ่มคอร์ติโคสเตียรอยด์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยากลุ่มคอร์ติโคสเตียรอยด์มีปฏิกิริยาระหว่างยากับยาตัวอื่นอย่างไร? ///// 
ยากลุ่มคอร์ติโคสเตียรอยด์มีปฏิกิริยาระหว่างยากับยาตัวอื่นดังนี้ 
- การใช้ยากลุ่มคอร์ติโคสเตียรอยด์ร่วมกับยาต้านการแข็งตัวของเลือด จะทำให้ฤทธิ์ของการต้านการแข็งตัวของเลือดลดลง และก็ทำให้เกิดอาการเลือดออกในกระเพาะอาหารได้ง่ายขึ้น หากไม่จำเป็นควรเลี่ยงการใช้ยาทั้ง 2 กลุ่มพร้อมกัน 
- การใช้ยากลุ่มคอร์ติโคสเตียรอยด์ร่วมกับยารักษาโรคเบาหวาน สามารถทำให้น้ำตาลในเลือดสูงขึ้นได้ หากจำเป็นต้องใช้ร่วมกันควรต้องปรับขนาดรับประทานเป็นรายบุคคลไป 
- การใช้ยากลุ่มคอร์ติโคสเตียรอยด์ร่วมกับยารักษาโรคหืดหรือยารักษาภาวะหลอดลมเกร็งตัวในผู้ป่วยโรคปอด อาจทำให้ภาวะเกลือโพแทสเซียมในร่างกายต่ำลง ทำให้หัวใจเต้นผิดปกติ หากไม่มีความจำเป็นควรเลี่ยงการใช้ยาร่วมกัน 
- การใช้ยากลุ่มคอร์ติโคสเตียรอยด์ ร่วมกับยารักษาโรคลมชัก สามารถทำให้ฤทธิ์ในการรักษาของคอร์ติโคสเตียรอยด์ลดลง ควรหลีกเลี่ยงการใช้ยาร่วมกัน 
 ///// ควรเก็บรักษายากลุ่มคอร์ติโคสเตียรอยด์อย่างไร? ///// 
ควรเก็บยากลุ่มคอร์ติโคสเตียรอยด์ที่อุณหภูมิต่ำกว่า 30 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดด ความร้อน และความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยากลุ่มคอร์ติโคสเตียรอยด์มีชื่ออื่นอีกไหม? ผลิตจากบริษัทอะไรบ้าง? ///// 
 ///// บรรณานุกรม ///// 
1 http://en.wikipedia.org/wiki/Corticosteroid [2014,Oct4]
	2 http://www.pnas.org/content/89/21/9991 [2014,Oct4]
	3 http://www.webmd.com/asthma/inhaled-corticosteroids-for-long-term-control-of-asthma [2014,Oct4]
	4 http://aic-server4.aic.cuhk.edu.hk/web8/corticosteroids.htm [2014,Oct4]
	5 http://medical-dictionary.thefreedictionary.com/corticosteroids [2014,Oct4]
