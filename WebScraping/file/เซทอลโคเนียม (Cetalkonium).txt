เซทอลโคเนียม (Cetalkonium)
 ///// บทนำ ///// 
ยาเซทอลโคเนียม(Cetalkonium หรือ Cetalkonium Chloride หรือ Cetalkonium Cl ย่อว่า CKC) เป็นสารประกอบที่มีประจุไฟฟ้าบวกประเภทเกลือ ควอเทอร์นารี่ แอมโมเนียม(Quaternary ammonium salt) มีฤทธิ์ฆ่าเชื้อโรคจำพวกแบคทีเรีย และเชื้อรา เพื่อการนำไปใช้ในการผลิตเป็นเภสัชภัณฑ์ได้อย่างเหมาะสม  นักวิทยาศาสตร์จึงมีความจำเป็นต้องสังเคราะห์ยาเซทอลโคเนียมออกมาในรูปของเกลือ Cetalkonium chloride และ Cetalkonium bromide 
ยาเซทอลโคเนียมมีคุณสมบัติที่ละลายได้ทั้งในน้ำและในไขมัน จึงมีคุณสมบัติเป็นสารลดแรงตึงผิวที่สามารถฆ่าเชื้อโรคได้  โดยผลิตเป็นสูตรตำรับของ ยาลูกอม หรือยาเจลป้ายปาก  ยาชนิดนี้มีการดูดซึมเข้าสู่ร่างกายต่ำมาก   เราจึงพบเห็นการใช้ยาเซทอลโคเนียมในรูปแบบเป็นยาเฉพาะที่เท่านั้น ซึ่งตัวยาเซทอลโคเนียมที่มนุษย์กลืนลงในระบบทางเดินอาหาร จะถูกขับทิ้งไปกับอุจจาระ 
การใช้ยาเซทอลโคเนียม มักจะไม่อยู่ในลักษณะของยาเดี่ยวๆ แต่จะเป็นเภสัชภัณฑ์ที่ผสมร่วมกับยาอื่นๆ เช่น ยาชาประเภท  Lidocaine,   Benzocaine, หรือยาแก้ปวดอย่างเช่น Choline salicylate ที่มีฤทธิ์เป็นยาต้านการอักเสบ/ยาแก้อักเสบ   ซึ่งสูตรตำรับผสมเหล่านี้ทำให้ประสิทธิภาพของการรักษาดีขึ้นก็จริง แต่ก็ทำให้เกิดผลข้างเคียงต่างๆมากขึ้นตามมา และมีข้อควรระวังการใช้ยาสูตรผสมนี้มากขึ้นเช่นกัน 
 
 ///// เซทอลโคเนียมมีสรรพคุณ(คุณสมบัติ)อย่างไร? ///// 
ยาเซทอลโคเนียมมีสรรพคุณ/ข้อบ่งใช้ โดยใช้เป็นยาฆ่าเชื้อ ถูกนำมาใช้เป็นยาเฉพาะที่ ช่วยลดอาการอักเสบจากเชื้อโรค และเป็นผลให้แผลหายเร็ว 
 
 ///// เซทอลโคเนียมมีกลไกการออกฤทธิ์อย่างไร? ///// 
ยาเซทอลโคเนียม มีองค์ประกอบของประจุไฟฟ้าบวก เมื่อตัวยาเข้าจับกับเยื่อหุ้มเซลล์ของเชื้อโรคซึ่งมีประจุลบ จะทำให้เซลล์ของเชื้อโรคแตกออกและตายในที่สุดด้วยกลไกการออกฟทธ์นี้ จึงช่วยลดการอักเสบของบาดแผลได้เร็วขึ้น 
 
 ///// เซทอลโคเนียมมีรูปแบบการจัดจำหน่ายอย่างไร? ///// 
ยาเซทอลโคเนียมมีรูปแบบการจัดจำหน่าย เช่น 
1.	ยาอมที่มีตัวยา Cetalkonium chloride 5 มิลลิกรัม + Benzocaine 7.5 มิลลิกรัม/เม็ด 
2.	ยาอมที่มีตัวยา Cetalkonium chloride 2.5 มิลลิกรัม + Benzocaine 7.5 มิลลิกรัม + Cetylpyridinium chloride 2.5 มิลลิกรัม/เม็ด 
3.	เจลป้ายปากสำหรับเด็กเล็ก ที่ประกอบด้วย Lidocaine HCl 0.33% + Cetalkonium chloride 0.01% 
4.	เจลป้ายปากสำหรับผู้ใหญ่ ที่ประกอบด้วย Choline salicylate 8.714% + Cetalkonium chloride 0.01% (สูตรตำรับนี้มีจำหน่ายในประเทศไทย) 
 
 ///// เซทอลโคเนียมมีขนาดการบริหารยาอย่างไร? ///// 
การใช้ยาเซทอลโคเนียมให้เป็นไปตามคำแนะนำในเอกสารกำกับยา ผู้ป่วยสามารถ
ขอคำปรึกษาวิธีและขนาดการใช้ยาได้จาก แพทย์ หรือเภสัชกรตามร้านขายยาทั่วไป 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเซทอลโคเนียม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว  คลื่นไส้มาก  ขึ้นผื่น หรือ แน่นหน้าอก/ หายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่  เพราะยาเซทอลโคเนียมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือกำลังให้นมบุตรเพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมใช้ยาควรทำอย่างไร? ///// 
หากลืมทาหรืออมยาเซทอลโคเนียม สามารถใช้ยานี้ทันทีเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่าให้ใช้ยาที่ขนาดปกติ 
แต่การลืมใช้ยาบ่อยๆหลายครั้งย่อมส่งผลเสียต่อผู้ป่วยโดยตรง เพราะจะทำให้อาการโรคกำเริบลุกลามมากยิ่งขึ้น 
อนึ่ง ในผู้ป่วยแต่ละราย แพทย์อาจแนะนำวิธีใช้ยาเมื่อลืมอมหรือทาในลักษณะ
ที่แตกต่างกันออกไป ทั้งนี้ขึ้นกับอาการเจ็บป่วยของโรคแต่ละประเภท  ดังนั้นจึงควรปรึกษาแพทย์ล่วงหน้าไว้ก่อนว่า ควรทำอย่างไรเมื่อตนเองลืมใช้ยานั้นๆ 
 
 ///// เซทอลโคเนียมมีผลไม่พึงประสงค์อย่างไร? ///// 
ตัวยาเซทอลโคเนียมมีการดูดซึมเข้าสู่ร่างกายได้ต่ำมาก เราจึงไม่ค่อยพบเห็นผลไม่พึงประสงค์จากยา(ผลข้างเคียง/อาการข้างเคียง)จากยาเซทอลโคเนียมต่อระบบอวัยวะต่างๆของร่างกาย 
แต่หากพบว่า หลังใช้ยาเซทอลโคเนียมแล้วมีอาการ  ผื่นคัน   อ่อนเพลีย  หายใจไม่ออก/หายใจลำบาก   ต้องหยุดใช้ยานี้ทันที แล้วรีบนำผู้ป่วยส่งโรงพยาบาลทันที 
 
 ///// มีข้อควรระวังการใช้เซทอลโคเนียมอย่างไร? ///// 
มีข้อควรระวังการใช้ยาเซทอลโคเนียม เช่น 
- ห้ามใช้กับผู้ที่แพ้ยาชนิดนี้/ยานี้ 
- การใช้ยานี้กับ สตรีมีครรภ์  สตรีในภาวะให้นมบุตร จะต้องเป็นไปตามดุลยพินิจ
ของแพทย์เท่านั้น 
- หลีกเลี่ยงการปรับขนาดการใช้ยานี้โดยมิได้ขอคำปรึกษาจากแพทย์ หรือจากเภสัชกร 
- หลังใช้ยานี้หากอาการไม่ดีขึ้น ควรรีบกลับมาปรึกษาแพทย์/มาโรงพยาบาล 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเซทอลโคเนียมด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เซทอลโคเนียมมีปฏิกิริยาระหว่างยากับยาตัวอื่นอย่างไร? ///// 
ปัจจุบันยังไม่พบปฏิกิริยาระหว่างยาของยาเซทอลโคเนียมกับยาชนิดอื่นๆ 
 
 ///// ควรเก็บรักษายาเซทอลโคเนียมอย่างไร? ///// 
สามารถเก็บยาเซทอลโคเนียมยาภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง ไม่เก็บยาในห้องน้ำหรือในรถยนต์
ไม่เก็บยาที่หมดอายุแล้ว  และห้ามทิ้งยาลงในแม่น้ำลำคลองหรือในแหล่งน้ำตามธรรมชาติ 
 
 ///// เซทอลโคเนียมมีชื่ออื่นอีกไหม? ผลิตจากบริษัทอะไรบ้าง? ///// 
ยาเซทอลโคเนียม มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.drugbank.ca/drugs/DB11583 [2018,July28] 
https://www.medicines.org.uk/emc/files/pil.624.pdf [2018,July28] 
https://www.netdoctor.co.uk/medicines/mouth-teeth/a7835/bonjela/ [2018,July28] 
http://www.mims.com/thailand/drug/info/bonjela/ [2018,July28] 
https://www.medicines.org.uk/emc/files/pil.619.pdf [2018,July28]
