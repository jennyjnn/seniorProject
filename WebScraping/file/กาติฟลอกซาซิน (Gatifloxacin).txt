กาติฟลอกซาซิน (Gatifloxacin)
 ///// บทนำ ///// 
ยากาติฟลอกซาซิน (Gatifloxacin) เป็นยาปฏิชีวนะรุ่นที่ 4 ของกลุ่มยาฟลูโอโรควิโนโลน(Fluoroquinolones) สามารถออกฤทธิ์ยับยั้งการเจริญเติบโตของแบคทีเรียแต่ไม่สามารถต่อต้าน พวกเชื้อโรคหวัดซึ่งมีสาเหตุจากเชื้อไวรัสได้ กาติฟลอกซาซินถูกเปิดตัวครั้งแรกเมื่อปี ค.ศ. 1999 (พ.ศ. 2542) ภายใต้ชื่อการค้าว่า “Tequin” ทางคลินิกนำไปใช้รักษาการติดเชื้อแบคทีเรียในระบบทางเดินหายใจ การติดเชื้อระบบทางเดินปัสสาวะ การติดเชื้อทางผิวหนัง 
ยากาติฟลอกซาซินมีรูปแบบของยาแผนปัจจุบันทั้งชนิดยาหยอดตา ยาฉีด และยารับประทาน สามารถรับประทานก่อนหรือพร้อมอาหารก็ได้ การรับประทานโดยทั่วไปใช้ขนาด 400 มิลลิกรัมต่อวัน จึงถือเป็นข้อดีประการหนึ่งของยานี้แต่ต้องดื่มน้ำในปริมาณที่เพียงพอเพื่อช่วยเรื่องการกระจายตัวของยา หากมียาอื่นๆที่ผู้ป่วยต้องรับประทานร่วมด้วย แพทย์/เภสัชกรจะแนะนำให้รับประทานยากาติฟลอกซาซินห่างจากยาชนิดอื่น 4 ชั่วโมงเป็นอย่างต่ำโดยเฉพาะกลุ่มยาลดกรดที่มีส่วนประกอบของ Magnesium (เข่น Magnesium hydroxide), Aluminium (เช่น Alum milk) หรือยา Quinapril, ยาSucralfate, รวมถึงยาและอาหารเสริมที่มีส่วนประกอบของธาตุเหล็กและสังกะสี ด้วยยาเหล่านี้จะรบกวนการดูดซึมของยากาติฟลอกซาซิน 
จากการศึกษาเรื่องการกระจายตัวของยานี้ในร่างกายจะพบว่า หลังการดูดซึมเข้าสู่กระแสเลือด ตัวยากาติฟลอกซาซินจะเข้าจับตัวกับพลาสมาโปรตีนประมาณ 20% ร่างกายต้องใช้เวลาเฉลี่ยประ มาณ 7 - 14 ชั่วโมงเพื่อกำจัดปริมาณยาครึ่งหนึ่งออกจากกระแสเลือดโดยผ่านทิ้งไปกับปัสสาวะและอุจจาระ 
ประเทศไทยมักพบยานี้ที่เป็นรูปแบบของยาหยอดตา ส่วนยารับประทานและยาฉีดจะพบเห็นในต่างประเทศเสียส่วนมาก เพื่อความปลอดภัยของตัวผู้ป่วยเองไม่ว่าจะเป็นการใช้ยาในรูปแบบใดก็ตามจะต้องใช้ตามคำสั่งแพทย์เท่านั้น และไม่ควรซื้อหามาใช้ด้วยตนเองโดยเด็ดขาด 
 ///// กาติฟลอกซาซินมีสรรพคุณ (คุณสมบัติ) อย่างไร? ///// 
ยากาติฟลอกซาซินมีสรรพคุณ/ข้อบ่งใช้เช่น 
- ใช้รักษาการติดเชื้อในระบบทางเดินหายใจเช่น หลอดลมอักเสบ ปอดบวม ไซนัสอักเสบ 
- รักษาการติดเชื้อที่ผิวหนัง 
- รักษาโรคติดเชื้อระบบทางเดินปัสสาวะ 
- ใช้เป็นยาหยอดตาเพื่อรักษาอาการอักเสบจากเชื้อแบคทีเรียเช่น เยื่อตาอักเสบ กระจกตาอักเสบ 
 ///// กาติฟลอกซาซินมีกลไกการออกฤทธิ์อย่างไร? ///// 
กลไกการออกฤทธิ์ของยากาติฟลอกซาซินคือ ตัวยาจะยับยั้งการทำงานของเอนไซม์ในตัวแบคทีเรียที่มีชื่อว่า DNA gyrase และ Topoisomerase IV ส่งผลให้แบคทีเรียหยุดการเจริญเติบโต ไม่สามารถกระจายพันธุ์และตายลงในที่สุด 
 ///// กาติฟลอกซาซินมีรูปแบบการจัดจำหน่ายอย่างไร? ///// 
ยากาติฟลอกซาซินมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 400 มิลลิกรัม/เม็ด 
- ยาฉีด ขนาด 400 มิลลิกรัม/40 มิลลิลิตร 
- ยาหยอดตา ขนาดความเข้มข้น 0.3% 
 ///// กาติฟลอกซาซินมีขนาดรับประทานอย่างไร? ///// 
ยากาติฟลอกซาซินมีขนาดรับประทานเช่น 
ก.ปอดอักเสบ: 
- ผู้ใหญ่: รับประทานครั้งละ 400 มิลลิกรัมวันละครั้งเป็นเวลา 7 - 14 วัน 
ข.ไซนัสอักเสบ: 
- ผู้ใหญ่: รับประทานครั้งละ 400 มิลลิกรัมวันละครั้งเป็นเวลา 10 วัน 
ค.ติดเชื้อที่ผิวหนัง: 
- ผู้ใหญ่: รับประทานครั้งละ 400 มิลลิกรัมวันละครั้งเป็นเวลา 7 - 10 วัน 
ง.ติดเชื้อระบบทางเดินปัสสาวะชนิดที่ไม่รุนแรง: 
- ผู้ใหญ่: รับประทานครั้งละ 400 มิลลิกรัมครั้งเดียว หรือรับประทานครั้งละ 200 มิลลิกรัมวันละครั้งเป็นเวลา 3 วัน 
จ.ติดเชื้อระบบเดินปัสสาวะชนิดที่รุนแรง: 
- ผู้ใหญ่: รับประทานครั้งละ 400 มิลลิกรัมวันละครั้งเป็นเวลา 7 - 10 วัน 
*อนึ่ง: 
- ขนาดยานี้ในเด็ก: จะขึ้นกับอายุและน้ำหนักตัวของเด็ก ดังนั้นการใช้ยานี้ในเด็กจึงต้องอยู่ในคำสั่งของแพทย์ผู้รักษา 
- สามารถรับประทานยานี้ก่อนหรือพร้อมอาหารก็ได้ และควรรับประทานยานี้ในเวลาเดียวกันของแต่ละวัน 
- ขนาดยาหยอดตา: ขึ้นกับเป็นการอักเสบของเนื้อเยื่อตาชนิดใดเช่น เยื่อตาอักเสบ หรือ กระจกตาอักเสบ เป็นต้น ดังนั้นการใช้ยานี้เป็นยาหยอดตารวมถึงขนาดยาจึงต้องอยู่ในคำสั่งจากแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยากาติฟลอกซาซิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยากาติฟลอกซาซินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยากาติฟลอกซาซินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
ทั้งนี้ผู้ป่วยที่รับประทานยานี้ไม่ต่อเนื่องหรือลืมรับประทานบ่อยครั้ง มีโอกาสที่จะเกิดการดื้อยาของเชื้อแบคทีเรียและทำให้อาการป่วยรุนแรงมากยิ่งขึ้น 
 ///// กาติฟลอกซาซินมีผลไม่พึงประสงค์อย่างไร? ///// 
ยากาติฟลอกซาซินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการคลื่นไส้ ช่องคลอดอักเสบ ท้องเสีย ปวดศีรษะ วิงเวียน ชีพจรเต้นผิดจังหวะ ความดันโลหิตสูง ปวดท้อง เบื่ออาหาร อาหารไม่ย่อย ตัวสั่น วิตกกังวล รู้สึกสับสน นอนไม่หลับ กระสับกระส่าย อาจพบอาการผื่นคัน เหงื่อออกมาก ผิวแห้ง ฝันร้าย ความรู้สึกสัมผัสเพี้ยน ตาพร่า หูอื้อ ปัสสาวะขัด ขาเป็นตะคริว น้ำตาลในเลือดสูง บวมตามใบหน้า-ปลายมือและเท้า มีไข้ ปวดหลัง เจ็บหน้าอก เป็นต้น 
 ///// มีข้อควรระวังการใช้กาติฟลอกซาซินอย่างไร? ///// 
มีข้อควรระวังการใช้กาติฟลอกซาซินเช่น 
- ห้ามใช้กับผู้ที่แพ้ยานี้หรือแพ้ยาในกลุ่ม Fluoroquinolones 
- ห้ามปรับขนาดรับประทานด้วยตนเอง 
- ห้ามใช้ยากับสตรีตั้งครรภ์ สตรีที่อยู่ในภาวะให้นมบุตร ผู้ที่มีอายุต่ำกว่า 18 ปี (ควรต้องเป็นคำสั่งจากแพทย์ผู้รักษา) 
- หากใช้ยานี้แล้วมีอาการแพ้ยาเช่น ผื่นคัน ตัวบวม หายใจไม่ออก/หายใจลำบาก ให้หยุดการใช้ยานี้ทันทีแล้วรีบมาพบแพทย์/มาโรงพยาบาลโดยเร็วทันที/ฉุกเฉิน 
- ระวังการใช้ยานี้กับผู้ป่วยโรคไต หากจำเป็นต้องใช้ยานี้กับผู้ป่วยกลุ่มนี้แพทย์อาจต้องปรับขนาดรับประทานเป็นกรณีไป 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยากาติฟลอกซาซินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// กาติฟลอกซาซินมีปฏิกิริยาระหว่างยากับยาตัวอื่นอย่างไร? ///// 
ยากาติฟลอกซาซินมีปฏิกิริยาระหว่างยากับยาตัวอื่นเช่น 
- หลีกเลี่ยงการรับประทานยากาติฟลอกซาซินร่วมกับยาที่มีส่วนประกอบของธาตุเหล็ก ยาลดกรดชนิดต่างๆเช่น ยาที่มีส่วนประกอบของ Aluminium และ Magnesium ด้วยจะทำให้การดูดซึมของกาติฟลอกซาซินลดน้อยลงไป 
- การรับประทานยากาติฟลอกซาซินร่วมกับยา Digoxin อาจทำให้ร่างกายได้รับพิษจากยา Digoxin มากยิ่งขึ้น หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การรับประทานยากาติฟลอกซาซินร่วมกับยา Hydrocortisone อาจทำให้เกิดภาวะเส้นเอ็นอักเสบหรือเส้นเอ็นปริแตกโดยเฉพาะกับผู้ป่วยสูงอายุ ดังนั้นควรหลีกเลี่ยงการใช้ยาทั้งคู่ร่วมกัน 
- การรับประทานยากาติฟลอกซาซินร่วมกับยา Acarbose (ยารักษาโรคเบาหวาน) อาจทำให้เกิดภาวะน้ำตาลในเลือดต่ำจนเคยมีรายงานว่าผู้ป่วยเกิดภาวะช็อก มีอาการโคม่า และเสียชีวิต (ตาย)ในที่สุด ดังนั้นจึงไม่สมควรใช้ยาร่วมกัน 
 ///// ควรเก็บรักษากาติฟลอกซาซินอย่างไร? ///// 
ควรเก็บรักษายากาติฟลอกซาซินในช่วงอุณหภูมิ 15 - 30 องศาเซลเซียส (Celsius) ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// กาติฟลอกซาซินมีชื่ออื่นอีกไหม? ผลิตจากบริษัทอะไรบ้าง? ///// 
ยากาติฟลอกซาซินที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Gatifloxacin  [2015,Aug15] 
http://www.medicinenet.com/gatifloxacin-oral/article.html [2015,Aug15] 
http://www.mims.com/INDIA/drug/info/gatifloxacin/?type=full&amp;mtype=generic#Dosage [2015,Aug15] 
http://www.mims.com/Thailand/drug/info/Zymar/?type=brief [2015,Aug15] 
http://www.accessdata.fda.gov/drugsatfda_docs/label/2004/21061s023,024,21062s026,037lbl.pdf [2015,Aug15] 
http://home.intekom.com/pharm/bm_squib/tequin.html [2015,Aug15] 
http://www.drugs.com/drug-interactions/gatifloxacin-index.html?filter=3&amp;generic_only=  [2015,Aug15] 
http://www.mims.com/Thailand/drug/info/Zymar/?type=brief [2015,Aug15] 
http://www.mims.com/Singapore/drug/info/Tequin/ [2015,Aug15] 
http://www.mims.com/Indonesia/drug/info/Gatimax/ [2015,Aug15]
