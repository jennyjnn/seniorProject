ไอโซฟลูเรน (Isoflurane)
 ///// บทนำ ///// 
ยาไอโซฟลูเรน(Isoflurane) สูตรทางเคมีคือ C3H2ClF5O  เป็นยาชื่อสามัญของยาสลบชนิดหนึ่ง  การใช้ยานี้กับผู้ป่วย จะเป็นลักษณะการสูดพ่นเข้าทางเดินหายใจ/ทางจมูก ตัวยาเป็นของเหลวใสไม่มีสี  มีกลิ่นฉุนและเหม็นอับเล็กน้อย ยานี้มักใช้ควบคู่ไปกับยาสลบไนตรัสออกไซด์ (Nitrous oxide) 
ยาไอโซฟลูเรนเป็นยาสลบที่ออกฤทธิ์เร็ว ปกติการใช้ยาสลบแบบสูดดมชนิดใดๆก็ตาม จะต้องเฝ้าระวังเรื่องสารคัดหลั่งในหลอดลม รวมถึงน้ำลายที่ร่างกายผู้ป่วยอาจหลั่งออกมาแล้วไปปิดกั้นช่องทางเดินหายใจ/หลอดลม 
ยาสลบไอโซฟลูเรนมีฤทธิ์กดศูนย์การควบคุมการหายใจในสมอง  ดังนั้นระหว่างการดมยาสลบชนิดนี้ บุคลากรทางการแพทย์ เช่น แพทย์ พยาบาล จะคอยเฝ้าระวังสภาพการหายใจของผู้ป่วยอย่างใกล้ชิด  พร้อมกับเตรียมเครื่องช่วยหายใจไว้คอยช่วยเหลือเมื่อเกิดเหตุจำเป็น อย่างเช่น  เมื่อผู้ป่วยหยุดหายใจกะทันหัน 
การใช้ยาสลบไอโซฟลูเรนอย่างเดียว อาจทำให้ผู้ป่วยสลบได้ก็จริง แต่ทว่าผลข้างเคียงประการหนึ่งของยานี้ คือ ทำให้ความดันโลหิตต่ำ โดยขึ้นกับปริมาณของยาไอโซฟลูเรนที่ผู้ป่วยได้รับ เพื่อป้องกันอาการความดันโลหิตต่ำดังกล่าว  ทางคลินิกจึงได้นำยาไนตรัสออกไซด์เข้ามาร่วมวางยาสลบด้วย  เพื่อลดการใช้ยาไอโซฟลูเรนให้น้อยลง เพื่อลดความเสี่ยงต่อการเกิดความดันโลหิตต่ำจนเกินไป ทั้งยังช่วยรักษาอัตราการเต้นของหัวใจให้เต้นคงที่ได้ง่ายขึ้น 
นอกจากนี้ยาไอโซฟลูเรนยังก่อให้เกิดภาวะกล้ามเนื้อคลายตัว  การได้รับยานี้อย่างเหมาะสมจะทำให้กล้ามเนื้อผ่อนคลาย จึงง่ายต่อการผ่าตัดผ่านกล้ามเนื้อ  สำหรับการกระตุ้นให้กล้ามเนื้อกลับมาทำงานได้เหมือนเดิม แพทย์จะให้ยา Neostigmine เพื่อฟื้นกำลังของกล้ามเนื้อ 
ข้อห้ามใช้ยาไอโซฟลูเรนที่สำคัญ คือ ผู้ที่มีประวัติเกิดอาการ Malignant hyperthermia จากสาเหตุการใช้ยาสลบใดๆก็ตาม ถือเป็นข้อห้ามใช้ยาไอโซฟลูเรนกับผู้ป่วยกลุ่มดังกล่าวด้วย 
ผู้ที่ได้รับการดมยาสลบไอโซฟลูเรน อาจมีอาการข้างเคียง(ผลข้างเคียง) ที่พบบ่อย คือ ทำให้ความฉลาดของสมองลดต่ำลงเล็กน้อยเป็นเวลาประมาณ 2 – 3 วันหลังจากได้รับยานี้  แต่ยาสลบชนิดอื่นๆอาจทำให้ความฉลาดของสมองด้อยลงไปเป็นเวลาประมาณ 6-7 วันก็มี 
การจะใช้ยาไอโซฟลูเรนกับผู้ป่วยที่จัดอยู่ในกลุ่มเสี่ยงที่จะเกิดผลข้างเคียงที่รุนแรงอย่างเช่น สตรีมีครรภ์/ตั้งครรภ์ และสตรีที่อยู่ในภาวะให้นมบุตร จะต้องขึ้นอยู่กับดุลยพินิจของแพทย์ผู้รักษาเป็นสำคัญ  ด้วยยังไม่มีข้อมูลทางคลินิกมาสนับสนุนความปลอดภัยของการใช้ยานี้กับผู้ป่วยกลุ่มดังกล่าว 
กรณีพบว่าผู้ป่วยได้รับยาไอโซฟลูเรนเกินขนาด แพทย์จะสั่งระงับการใช้ยาไอโซฟลูเรนทันที แล้วให้ออกซิเจนบริสุทธิ์สูดพ่นเข้าทางเดินหายใจของผู้ป่วยอย่างเพียงพอจนกว่าอาการของผู้ป่วยจะดีขึ้น 
องค์การอนามัยโลกระบุให้ยาไอโซฟลูเรนเป็นยาจำเป็นขั้นพื้นฐานที่สถานพยาบาลต่างๆควรมีสำรองเพื่อให้บริการต่อผู้ป่วย   และประเทศไทยโดยกระทรวงสาธารณสุขได้กำหนดให้ยาไอโซฟลูเรน อยู่ในบัญชียาหลักแห่งชาติ และอยู่ในหมวดยาอันตราย ซึ่งมีใช้แต่ในสถานพยาบาล  โดยการใช้ยานี้จะต้องเป็นไปตามคำสั่งของแพทย์ผู้รักษาแต่เพียงผู้เดียว 
 
 ///// ไอโซฟลูเรนมีสรรพคุณ(คุณสมบัติ)อย่างไร? ///// 
ยาไอโซฟลูเรนมีสรรพคุณ/ข้อบ่งใช้ เป็นยาสลบเพื่อลดอาการเจ็บ/ปวดที่จะเกิดขึ้นระหว่างการทำหัตถการทางการแพทย์ อย่างเช่น  การผ่าตัด เป็นต้น 
 
 ///// ไอโซฟลูเรนมีกลไกการออกฤทธิ์อย่างไร? ///// 
กลไกการออกฤทธิ์ของยาไอโซฟลูเรนคือ เป็นยาสลบที่เข้าไปกระตุ้นการทำงานของเอนไซม์ประเภท Calcium dependent ATPase ในระบบประสาทส่วนกลาง และมีการรวมตัวกับตัวรับ(Receptor)หลายชนิด อาทิเช่น  GABA receptor  Glutamate receptor  และ Glycine receptor  ส่งผลต่อการเหนี่ยวนำประจุเกลือแคลเซียมในสมอง จึงทำให้สมดุลของสารเคมีในสมองแตกต่างไปจากเดิม จากกลไกเหล่านี้ จึงทำให้ยานี้มีฤทธิ์ลดการนำหรือการเชื่อมต่อกระแสประสาทเกี่ยวกับความรู้สึกในสมอง ก่อให้เกิดภาวะหมดสติ และไม่รับรู้ความรู้สึกเจ็บ/ปวดใดๆ 
 
 ///// ไอโซฟลูเรนมีรูปแบบการจัดจำหน่ายอย่างไร? ///// 
ยาไอโซฟลูเรนมีรูปแบบการจัดจำหน่ายเป็น สารที่มีลักษณะเป็นของเหลวที่มีองค์ประกอบของยาไอโซฟลูเรน 100% บรรจุขวด ขนาด 100  และ 250 มิลลิลิตร/ขวด 
 
 ///// ไอโซฟลูเรนมีขนาดการบริหารยาอย่างไร? ///// 
ยาไอโซฟลูเรนมีขนาดการบริหารยา/ใช้ยา เช่น 
 
- ผู้ใหญ่: แพทย์นำยาไอโซฟลูเรนเข้าเครื่องพ่นยาสลบ  แพทย์ปรับขนาดการปลดปล่อยยาไอโซฟลูเรนเข้าสู่ทางเดินหายใจผู้ป่วยในขนาดความเข้มข้น 0.5% ร่วมกับก๊าซออกซิเจน หรือร่วมกับยาไนตรัสออกไซด์ + ออกซิเจน (Nitrous oxide + Oxygen)
จากนั้นแพทย์อาจเพิ่มขนาดการดมยาสลบนี้เป็น 1.5–3% ตามดุลพินิจของแพทย์ 
โดยทั่วไป ขนาดยานี้ที่ทำให้คงสภาพการสลบของผู้ป่วยจะอยู่ที่ 1–2.5% โดยใช้ร่วมกับ ยาสลบไนตรัสออกไซด์ + ออกซิเจน 
- เด็ก:  การใช้ยานี้กับเด็กต้องเป็นไปตามดุลยพินิจของแพทย์ผู้รักษา 
อนึ่ง: 
- หลังจากผู้ป่วยได้รับยาไอโซฟลูเรน จะหมดความรู้สึกภายในระยะเวลาประมาณ 10 นาทีหลังได้รับยานี้ 
- ก่อนการทำหัตถการทางการแพทย์หลังให้ยาสลบนี้  เช่น  การผ่าตัด  แพทย์จะตรวจสอบ ความรู้สึก  การรับรู้ และ สัญญาณชีพ ของผู้ป่วยก่อนเสมอ 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไอโซฟลูเรน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคหัวใจ   โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาไอโซฟลูเรนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช่อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// ไอโซฟลูเรนมีผลไม่พึงประสงค์อย่างไร? ///// 
ยาไอโซฟลูเรนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น เม็ดเลือดขาวเพิ่มสูงขึ้น 
- ผลต่อระบบทางเดินอาหาร:  เช่น  คลื่นไส้ อาเจียน  ท้องอืด ไม่สบายในช่องท้อง 
- ผลต่อระบบประสาท: เช่น  ตัวสั่น ความฉลาดถดถอยเป็นระยะสั้นๆไม่เกิน 1 สัปดาห์หลังได้รับยานี้ 
- ผลต่อระบบหัวใจและหลอดเลือด:  เช่น ความดันโลหิตต่ำ   หัวใจเต้นผิดจังหวะ 
- ผลต่อตับ:  เช่น  เกิดภาวะตับอักเสบ แต่พบได้น้อย 
- ผลต่อระบบการเผาผลาญพลังงานของร่างกาย:  เช่น  เกิดภาวะMalignant hyperthermia 
- ผลต่อระบบทางเดินหายใจ:  เช่น ภาวะกดการหายใจ  หายใจขัด/หายใจลำบาก ไอ  กล่องเสียงหดเกร็ง/หายใจลำบาก 
 
 ///// มีข้อควรระวังการใช้ไอโซฟลูเรนอย่างไร? ///// 
มีข้อควรระวังการใช้ยาไอโซฟลูเรน เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มีประวัติการเกิดภาวะ Malignant hyperthermia 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง จากแพทย์ 
- ห้ามใช้ยาที่มีสภาพเปลี่ยนไปจากเดิม เช่น สี และ/หรือกลิ่นยาผิดปกติ 
- ระวังการเกิดความดันในกะโหลกศีรษะสูงขณะใช้ยานี้ 
- ระหว่างการให้ยานี้ ต้องควบคุมสัญญาณชีพต่างๆของผู้ป่วยให้เป็นปกติเสมอ เช่น ความดันโลหิต  อัตราการเต้นของหัวใจ  และรวมถึงปริมาณออกซิเจนในร่างกาย  
กรณีที่พบความผิดปกติของสัญญาณชีพ ต้องหยุดการให้ยาไอโซฟลูเรนทันที	แล้วเร่งแก้ไขอาการของสัญญาณชีพให้กลับมาเป็นปกติโดยเร็ว 
- หลังการดมยาสลบนี้  เมื่อผู้ป่วยฟื้นตัวแล้ว  แพทย์อาจขอดูอาการผู้ป่วยโดยให้พักฟื้นอยู่ในสถานพยาบาลสักระยะหนึ่ง 
- หากมีอาการผิดปกติใดๆหลังจากการได้รับยาสลบนี้ เช่น  เวียนศีรษะ  คลื่นไส้  อาเจียน  ปวดบาดแผลที่ผ่าตัด  ให้รีบแจ้ง แพทย์/พยาบาล ทันที 
- มาพบแพทย์/มาโรงพยาบาลตามนัดหมายทุกครั้ง เพื่อแพทย์ตรวจดูความก้าวหน้าของการรักษา 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไอโซฟลูเรนด้วย) ยาแผนโบราณทุกชนิด  อาหารเสริม ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไอโซฟลูเรนมีปฏิกิริยาระหว่างยากับยาตัวอื่นอย่างไร? ///// 
ยาไอโซฟลูเรนมีปฏิกิริยาระหว่างยากับยาตัวอื่น เช่น 
- ห้ามใช้ยาไอโซฟลูเรนร่วมกับยา Epinephrine  ด้วยจะทำให้เกิด  ภาวะหัวใจเต้นผิดจังหวะ  เจ็บหน้าอก/แน่นหน้าอก   ตาพร่า   คลื่นไส้ หรือเกิดอาการชัก ตามมา 
- ห้าม/หลีกเลี่ยงการใช้ยาไอโซฟลูเรนร่วมกับยา Selegiline  ด้วยจะส่งผลกระทบ
ต่อความดันโลหิตของร่างกายทั้งอาจสูงขึ้นหรือต่ำลง  ควรเว้นระยะห่างของการใช้ยา 2 ตัวนี้ประมาณ 10–14 วัน 
- ห้ามใช้ยาไอโซฟลูเรนร่วมกับยา Fentanyl  ด้วยจะทำให้เกิดภาวะความดันโลหิตต่ำ  และมีอาการหน้าแดงตามมา 
- การใช้ยาไอโซฟลูเรนร่วมกับยา Droperidol  จะทำให้มีอาการหัวใจเต้นผิดจังหวะ  เพื่อป้องกันการเกิดภาวะดังกล่าว ควรหลีกเลี่ยงการใช้ยาร่วมกัน 
 
 ///// ควรเก็บรักษาไอโซฟลูเรนอย่างไร? ///// 
เก็บยาไอโซฟลูเรนภายใต้อุณหภูมิ 20 – 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไอโซฟลูเรนมีชื่ออื่นอีกไหม? ผลิตจากบริษัทอะไรบ้าง? ///// 
ยาไอโซฟลูเรน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Isorane 
 ///// บรรณานุกรม ///// 
https://www.drugs.com/drug-interactions/isoflurane.html [2017,Jan28] 
http://www.mims.com/thailand/drug/info/isoflurane/?type=brief&amp;mtype=generic [2017,Jan28] 
https://en.wikipedia.org/wiki/Isoflurane#Mechanism_of_action [2017,Jan28] 
http://drug.fda.moph.go.th:81/nlem.in.th/medicine/essential/list/193#item-9073 [2017,Jan28] 
https://www.drugbank.ca/drugs/DB00753 [2017,Jan28] 
http://www.mims.com/thailand/drug/info/aerrane/?type=brief [2017,Jan28] 
http://www.mims.com/thailand/drug/info/aerrane/?type=brief [2017,Jan28]
