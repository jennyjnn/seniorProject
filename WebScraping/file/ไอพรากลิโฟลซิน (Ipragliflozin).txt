ไอพรากลิโฟลซิน (Ipragliflozin)
 ///// บทนำ ///// 
ยาไอพรากลิโฟลซิน(Ipragliflozin) เป็นยากลุ่มโซเดียม-กลูโคส โคทรานสปอร์เตอร์-2 อินฮิบิเตอร์ (SGLT2 inhibitor) ทางคลินิกใช้เป็นยารักษาโรคเบาหวานชนิดที่ 2   ยานี้ได้รับการรับรองและขึ้นทะเบียนยาที่ประเทศญี่ปุ่นเมื่อปีค.ศ.2014 (พ.ศ.2557) ยาไอพรากลิโฟลซินมีกลไกการออกฤทธิ์ยับยั้งการดูดคืนกลับของน้ำตาลกลูโคสที่บริเวณไต จึงทำให้ระดับน้ำตาลในเลือดลดลง  รูปแบบยาแผนปัจจุบันของยานี้ เป็นยาชนิดรับประทาน หลังการดูดซึมจากระบบทางเดินอาหาร ตัวยานี้ในกระแสเลือดจะเกิดการรวมตัวกับสารโปรตีนในเลือดประมาณ94.6-96.5% ร่างกายต้องใช้เวลาประมาณ 10.39-19.55 ชั่วโมง เพื่อกำจัดยานี้ออกจากกระแสเลือด โดยผ่านทิ้งไปกับปัสสาวะและอุจจาระ  ระหว่างที่ได้รับยานี้ ผู้ป่วยควรต้องหมั่นตรวจระดับน้ำตาลในเลือดด้วยตนเองตามแพทย์ พยาบาล เภสัชกร แนะนำ และมาโรงพยาบาล/มารับการตรวจเลือดเพื่อตรวจค่าน้ำตาลเฉลี่ยสะสมในเลือด(HbA1C) ตามที่แพทย์นัดหมายเป็นระยะๆเพื่อดูความก้าวหน้าของการรักษา 
ทั้งนี้  มีข้อควรระวังและข้อห้ามบางประการ ที่ผู้บริโภค/ผู้ป่วยควรทราบเมื่อต้องใช้ยาไอพรากลิโฟลซิน เช่น 
- ห้ามใช้กับผู้ที่มีประวัติแพ้ยาไอพรากลิโฟลซิน 
- ห้ามนำไปใช้รักษาโรคเบาหวานชนิดที่ 1 (Type1 diabetes) 
- ห้ามใช้กับผู้ป่วยโรคไตรวมถึงผู้ที่ต้องเข้ารับการฟอกเลือดด้วยเครื่องล้างไต/การล้างไต 
- สตรีมีครรภ์/ตั้งครรภ์ และสตรีที่อยู่ในภาวะให้นมบุตร จัดอยู่ในกลุ่มเสี่ยงต่อการใช้ยาแทบทุกชนิด รวมยาไอพรากลิโฟลซินด้วย จึงต้องใช้ยานี้ตามคำสั่งแพทย์เท่านั้น 
- ขณะใช้ยาไอพรากลิโฟลซิน ต้องระวัง  การติดเชื้อระบบทางเดินปัสสาวะ  การติดเชื้อระบบทางเดินหายใจ 
- การใช้ยาไอพรากลิโฟลซินให้รับประทานใน ตอนเช้า ก่อน หรือหลังอาหาร ก็ได้  ตัวยานี้จะออกฤทธิ์ในการป้องกันการดูดกลับของน้ำตาลกลูโคสในบริเวณไตได้	  ตลอดวัน  ผู้ป่วยควรรับประทานยานี้ในเวลาเดียวกันของแต่ละวัน ทั้งนี้จะทำให้ระดับ	  ยานี้ในกระแสเลือดมีระดับความเข้มข้นสม่ำเสมอ ทำให้ง่ายต่อการควบคุมระดับ	  น้ำตาลในเลือด  ประการสำคัญห้ามมิให้ผู้ป่วยปรับขนาดรับประทานยานี้โดยไม่ขอ	  คำปรึกษาจากแพทย์ 
- พกบัตรแสดงตนว่าเป็นผู้ป่วยด้วยโรคเบาหวานตลอดเวลา  ทั้งนี้จะช่วยให้แพทย์รู้ประวัติการเจ็บป่วยและสามารถช่วยเหลือได้ทันเวลาเมื่อพบเหตุฉุกเฉินต่างๆ 
- การรับประทานยานี้อย่างถูกต้อง มักจะไม่ก่อให้เกิดภาวะน้ำตาลในเลือดต่ำ       อย่างไรก็ตาม ผู้ป่วยควรเรียนรู้วิธีปฐมพยาบาลเมื่อพบภาวะน้ำตาลในเลือด
ผิดปกติ(แนะนำอ่านเพิ่มเติมในเว็บ haamor.com บทความเรื่อง ภาวะน้ำตาลในเลือดต่ำในผู้ป่วยเบาหวาน) 
ยาไอพรากลิโฟลซิน จัดเป็นยารักษาโรคเบาหวานรุ่นใหม่ ในอนาคตอันใกล้เราอาจจะได้พบเห็นยาไอพรากลิโฟลซินเป็นยารักษาเบาหวานอีกหนึ่งทางเลือกของไทย 
 
 ///// ไอพรากลิโฟลซินมีสรรพคุณ(คุณสมบัติ)อย่างไร? ///// 
ยาไอพรากลิโฟลซินมีสรรพคุณ/ข้อบ่งใช้ เช่น 
- รักษาโรคเบาหวานชนิดที่ 2 
 
 ///// ไอพรากลิโฟลซินมีกลไกการออกฤทธิ์อย่างไร? ///// 
ยาไอพรากลิโฟลซิน มีกลไกการออกฤทธิ์โดย ตัวยาจะยับยั้งการดูดคืนกลับของน้ำตาลกลูโคสที่บริเวณไต ส่งผลลดระดับน้ำตาลในเลือด  จากกลไกดังกล่าว ทำให้เกิดฤทธิ์รักษาได้ตามสรรพคุณ 
 
 ///// ไอพรากลิโฟลซินมีรูปแบบการจัดจำหน่ายอย่างไร? ///// 
ยาไอพรากลิโฟลซินมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Ipragliflozin ขนาด 25 และ 50 มิลลิกรัม/เม็ด 
 
 ///// ไอพรากลิโฟลซินมีขนาดรับประทานอย่างไร? ///// 
ยาไอพรากลิโฟลซิน มีขนาดรับประทาน เช่น 
- ผู้ใหญ่: เริ่มต้นรับประทานยาขนาด 50 มิลลิกรัม วันละ1ครั้ง ก่อนหรือหลังอาหารเช้า หากจำเป็น แพทย์อาจปรับขนาดรับประทานเป็น 100 มิลลิกรัม วันละ1ครั้ง 
- เด็ก: ยังไม่มีข้อมูลทางคลินิกในการใช้ยานี้กับผู้ป่วยเบาหวานที่เป็นเด็ก 
อนึ่ง: 
- ระวังการใช้ยานี้กับผู้ป่วยโรคไต 
- ควรรับประทานยานี้ตรงเวลาในแต่ละวัน 
- สามารถใช้ยานี้ร่วมกับยารักษาเบาหวานชนิดอื่นได้ เช่นยา Metformin 	โดยแพทย์จะปรับขนาดรับประทานอย่างเหมาะสมเป็นกรณีไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียง                       ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาไอพรากลิโฟลซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไตระยะรุนแรง  โรคความดันโลหิตสูง   โรคความดันโลหิตต่ำ   รวมถึงกำลังกินยา/ใช้ยา หรืออาหารเสริมอะไรอยู่  เพราะยาไอพรากลิโฟลซินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไอพรากลิโฟลซิน สามารถรับประทานทันทีเมื่อนึกขึ้นได้ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า  ให้รับประทานยาที่ขนาดปกติ 
แต่อย่างไรก็ตาม เพื่อประสิทธิผลของการรักษา ควรรับประทานยาไอพรากลิโฟลซิน ตรงเวลา 
 
 ///// ไอพรากลิโฟลซินมีผลไม่พึงประสงค์อย่างไร? ///// 
ยาไอพรากลิโฟลซิน สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร: เช่น ท้องเสีย  ท้องอืด    อาเจียน  เบื่ออาหาร 
- ผลต่อระบบทางเดินหายใจ: เช่น  โรคติดเชื้อในทางเดินหายใจส่วนบน 
- ผลต่อระบบทางเดินปัสสาวะ: เช่น  โรคติดเชื้อระบบทางเดินปัสสาวะ 
- ผลต่อระบบการเผาผลาญพลังงานของร่างกาย: เช่น กรณีใช้ยานี้ขนาด 100 มิลลิกรัม/วัน อาจจะพบเห็นภาวะน้ำตาลในเลือดต่ำ 
- ผลต่อกล้ามเนื้อ: เช่น ปวดหลัง 
- ผลต่อระบบประสาท: เช่น  ปวดศีรษะ 
 
 ///// มีข้อควรระวังการใช้ไอพรากลิโฟลซินอย่างไร? ///// 
มีข้อควรระวังการใช้ยาไอพรากลิโฟลซิน เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยโรคไตระยะรุนแรง 
- ห้ามปรับขนาดรับประทานด้วยตนเอง 
- ห้ามใช้ยานี้กับ เด็ก  สตรีมีครรภ์  สตรีที่อยู่ในภาวะให้นมบุตร และผู้สูงอายุ นอกจากมีคำสั่งจากแพทย์ 
- หยุดการใช้ยานี้ทันที หากผู้ป่วยมีอาการแพ้ยานี้ เช่น อึดอัดหายใจไม่ออก/หายใจลำบาก  ตัวบวม  มีผื่นคันขึ้นเต็มตัว แล้วรีบไปโรงพยาบาลทันที/ฉุกเฉิน 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไอพรากลิโฟลซินด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไอพรากลิโฟลซินมีปฏิกิริยาระหว่างยากับยาตัวอื่นอย่างไร? ///// 
ด้วยยาไอพรากลิโฟลซินจัดว่าเป็นยาใหม่  ปฏิกิริยาระหว่างยากับยาตัวอื่นยังอยู่ในช่วงการศึกษาวิจัย และรอสรุปในเชิงวิชาการ 
 
 ///// ควรเก็บรักษาไอพรากลิโฟลซินอย่างไร ///// 
ควรเก็บยาไอพรากลิโฟลซินภายใต้คำแนะนำของเอกสารกำกับยา  ห้ามเก็บยาในช่องแข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// ไอพรากลิโฟลซินมีชื่ออื่นอีกไหม? ผลิตจากบริษัทอะไรบ้าง? ///// 
ยาไอพรากลิโฟลซิน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Ipragliflozin [2017,Nov25] 
https://www.astellas.com/en/corporate/news/pdf/140117_1_Eg.pdf [2017,Nov25] 
https://www.ncbi.nlm.nih.gov/pubmed/23163880 [2017,Nov25] 
https://astellasclinicalstudyresults.com/docs/1941-CL-0050/Redacted%20Synopsis/1941-cl-0050-clrs-en-src-reissued_(QC%20released)_redaction_applied.pdf [2017,Nov25]
