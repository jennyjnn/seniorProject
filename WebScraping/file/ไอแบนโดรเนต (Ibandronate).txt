ไอแบนโดรเนต (Ibandronate)
 ///// บทนำ ///// 
ยาไอแบนโดรเนต (Ibandronate) เป็นยาในกลุ่มบิสฟอสโฟเนต (Bisphosphonate) ออกฤทธิ์ยับยั้งการสลายตัวของกระดูก (Osteoclastic bone resorpion) โดยยาไอแบนโดรเนตมีทั้งรูปแบบยาเม็ดรับประทานและยาฉีดเข้าหลอดเลือดดำ (Intravenous/IV injection) ซึ่งรูปแบบการบริหารยาทางหลอดเลือดดำนี้จะอำนวยความสะดวกแก่ผู้ป่วยได้ดีขึ้นเนื่องจากระยะเวลาในการรับยาจะเป็นทุกๆ 2 - 3 เดือน 
ยาไอแบนโดรเนตมีข้อบ่งใช้สำหรับการรักษาภาวะ/โรคกระดูกพรุน (Osteoporosis) ในหญิงวัยหมดประจำเดือนและในผู้ชายเพื่อลดความเสี่ยงต่อการแตกหรือหักของกระดูกสันหลัง กระ ดูกสะโพก และกระดูกตำแหน่งอื่นๆ อีกทั้งใช้ป้องกันและรักษาโรคกระดูกพรุนสาเหตุจากการได้รับยาสเตรียรอยด์ (Steroid induced osteoporosis) ชนิดกลูโคคอร์ติคอยด์ (Glucocorticoid) เป็นเวลานาน รวมทั้งใช้ในการรักษาภาวะแคลเซียมในเลือดสูงอันมีสาเหตุจากโรคมะเร็ง (Hypercalce mia of malignancy) รวมถึงบรรเทาความเจ็บ/ปวดของกระดูก และลดความผิดปกติของโครงสร้างกระดูกอันเนื่องมาจากมะเร็งเต้านมระยะลุกลามแพร่กระจายไปยังกระดูก (Metastatic bone disease from breast cancer) 
ยาไอแบนโดรเนตชนิดรับประทานสามารถถูกรบกวนการดูดซึมยาจากระบบทางเดินอาหารได้จากอาหาร ดังนั้นจึงแนะนำให้ผู้ป่วยรับประทานยาตามวิธีการรับประทานยาที่แพทย์/เอกสารกำกับยาแนะนำอย่างเคร่งครัด เพื่อประสิทธิภาพในการรักษาของยาและลดโอกาสการเกิดอาการไม่พึงประสงค์ (ผลข้างเคียง) จากยา 
 ///// ยาไอแบนโดรเนตมีสรรพคุณ (คุณสมบัติ) อย่างไร? ///// 
ยาไอแบนโดรเนตมีสรรพคุณ/ข้อบ่งใช้สำหรับ 
- การรักษาภาวะกระดูกพรุน (Osteoporosis) ในหญิงวัยหมดประจำเดือนและในผู้ชายเพื่อลดความเสี่ยงต่อการแตกหรือหักของกระดูกสันหลัง กระดูกสะโพก และกระดูกตำแหน่งอื่นๆ 
- ใช้ในการรักษาภาวะแคลเซียมในเลือดสูงอันมีสาเหตุจากโรคมะเร็ง (Hypercalcemia of malignancy) โดยลดความเจ็บ/ปวดกระดูก 
- ลดความผิดปกติของโครงสร้างกระดูกอันเนื่องมาจากมะเร็งเต้านมในระยะแพร่กระจายมากระดูก 
 ///// ยาไอแบนโดรเนตมีกลไกการออกฤทธิ์อย่างไร? ///// 
ยาไอแบนโดรเนตเป็นยาในกลุ่มบิสฟอสโฟเนต (Bisphosphonate) และมีโครงสร้างคล้ายกับสารไพโรฟอสเฟต (Pyrophosphate) ที่ได้จากธรรมชาติซึ่งมีหน้าที่ยับยั้งการสลายกระดูก โดย ยาไอแบนโดรเนตจะเข้าจับกับเนื้อเยื่อกระดูก จากนั้นยาจะออกฤทธิ์ยับยั้งการสลายตัวของกระดูก (Osteoclastic bone resorpion) ซึ่งจะส่งผลทางอ้อมทำให้ความหนาแน่น/มวลกระดูกเพิ่มมากขึ้น 
 ///// ยาไอแบนโดรเนตมีรูปแบบการจัดจำหน่ายอย่างไร? ///// 
รูปแบบที่มีจำหน่ายของยาไอแบนโดรเนตในประเทศไทยมีรูปแบบทางเภสัชภัณฑ์ 2 แบบ คือ 
- ยาเม็ดเคลือบฟิล์ม (Film-coated tablet) ขนาดยา 2.5 และ 150 มิลลิกรัมต่อเม็ด 
- ยาฉีดเข้าหลอดเลือดดำบรรจุในกระบอกฉีดยาพร้อมฉีด (Prefilled syringe for injection) ขนาดยา 1 มิลลิกรัม/มิลลิลิตรขนาดบรรจุ 3 มิลลิลิตรต่อกระบอกฉีดยา 
 ///// ยาไอแบนโดรเนตมีขนาดหรือวิธีใช้ยาอย่างไร? ///// 
ยาไอแบนโดรเนตมีขนาดหรือวิธีใช้ยาเช่น 
1. ขนาดยาไอแบนโดรเนตชนิดรับประทานสำหรับการรักษาภาวะ/โรคกระดูกพรุนที่แนะนำในผู้ใหญ่ (ไม่พบโรคนี้ในเด็ก) คือ 2.5 มิลลิกรัมวันละ 1 ครั้ง หรือ 150 มิลลิกรัมเดือนละ 1 ครั้ง โดยควรรับประทานยาในวันเดียวกันของแต่ละเดือน ทั้งนี้ขนาดยาและวิธีการรับประทานยาของผู้ ป่วยจะแตกต่างกันขึ้นกับดุลยพินิจของแพทย์ผู้รักษา 
2. วิธีการรับประทานยาไอแบนโดรเนต แนะนำผู้ป่วยรับประทานยานี้ก่อนอาหารอย่างน้อย 30 นาที ก่อนรับประทานอาหารมื้อแรก (ก่อนอาหารเช้า) หรือก่อนรับประทานยาอื่นๆ โดยรับประทานยานี้พร้อมน้ำเปล่าเท่านั้น (น้ำแร่ควรหลีกเลี่ยงเช่นกัน) ประมาณ 1 - 2 แก้ว (ประมาณ 200 มิลลิลิตร) หลีกเลี่ยงรับประทานยานี้คู่กับผลิตภัณฑ์ยาที่มีส่วนประกอบของไอออนบวกหลายประจุ เช่น แคลเซียม แมกนีเซียม อะลูมิเนียม เหล็ก เนื่องจากการดูดซึมยาไอแบนโดรเนตจะถูกรบกวนโดยผลิตภัณฑ์ยาดังกล่าวรวมทั้งจากอาหารด้วย ดังนั้นเพื่อให้การดูดซึมยาจากระบบทางเดินอาหารเพียงพอควรปฏิบัติตามวิธีการรับประทานยาที่แนะนำอย่างเคร่งครัด 
กรณีที่ไม่สามารถรับประทานยานี้ก่อนอาหารเช้าได้ สามารถรับประทานยานี้เป็นเวลาอื่นได้ เช่น เที่ยง, เย็น หรือก่อนเข้านอนอย่างน้อย 30 นาที โดยควรรับประทานยาในเวลาเดิมทุกวัน แต่จำเป็นต้องรับประทานยาในช่วงท้องว่างคือ ก่อนอาหารอย่างน้อย 30 นาที หรือหลังอาหารมื้อใดก็ได้ที่หลังจากรับประทานเสร็จไปแล้วประมาณ 2 ชั่วโมงจึงค่อยรับประทานยานี้ 
การรับประทานยาไอแบนโดรเนตให้กลืนยานี้ทั้งเม็ด ห้ามเคี้ยวเม็ดยา หัก บด แบ่งยานี้โดยเด็ดขาด โดยรับประทานยาในท่านั่งตัวตรงหรือท่ายืนเท่านั้นเพื่อให้เม็ดยาเดินทางสู่กระเพาะอา หารได้สะดวก ผู้ป่วยห้ามนอนราบหรือเอนตัวมากๆในระยะเวลาประมาณ 30 นาทีหลังรับประทานยานี้เพราะมีรายงานการเกิดหลอดอาหารอักเสบและแผลในกระเพาะอาหารจากการรับประทานยาในกลุ่มนี้ที่จัดท่าทางไม่ถูกต้อง 
3. ขนาดยาไอแบนโดรเนตชนิดฉีดเข้าหลอดเลือดดำสำหรับการรักษาภาวะกระดูกพรุนที่แนะนำในผู้ใหญ่คือ 3 มิลลิกรัมฉีดเข้าหลอดเลือดดำทุก 3 เดือนใช้ระยะเวลาในการให้ยาประมาณ 2 ชั่วโมงเพื่อลดโอกาสเกิดอาการไม่พึงประสงค์/ผลข้างเคียง 
4. ผู้ป่วยที่กำลังรับการรักษาภาวะกระดูกพรุนด้วยยาไอแบนโดรเนต ควรได้รับการเสริมยาแคลเซียมและยาวิตามินดีร่วมด้วยเพื่อเพิ่มประสิทธิภาพในการรักษา ทั้งนี้อยู่ในดุลพินิจของแพทย์ผู้รักษา 
5. ขนาดยาไอแบนโดรเนตชนิดฉีดเข้าหลอดเลือดดำสำหรับการรักษาภาวะแคลเซียมในเลือดสูงคือ 2 - 4 มิลลิกรัมฉีดเข้าหลอดเลือดดำใช้ระยะเวลาในการให้ยา 2 ชั่วโมงเพื่อลดโอกาสเกิดอาการไม่พึงประสงค์ 
6. ขนาดยาและการปรับขนาดยาในผู้ป่วยไตบกพร่อง: ไม่จำเป็นต้องปรับขนาดยานี้ในผู้ป่วยไตบกพร่องเล็กน้อยถึงปานกลาง แต่ห้ามใช้ยาไอแบนโดรเนตในผู้ป่วยที่มีไตบกพร่องรุนแรง (ค่าการทำงานของไตน้อยกว่า 30 มิลลิลิตร/นาที) 
7. ขนาดยาและการปรับขนาดยาในผู้ป่วยตับบกพร่อง: ไม่จำเป็นต้องปรับขนาดยาในผู้ป่วยตับบกพร่อง 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษา แพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาไอแบนโดรเนต ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยา/แพ้อาหาร/แพ้สารเคมีทุกชนิด 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไอแบนโดรเนตอาจส่งผลให้อา การของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้ว 
- สุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เนื่องจากการใช้ยาไอแบนโดรเนตขณะตั้งครรภ์มีความเสี่ยง อีกทั้งการขับออกของยาทางน้ำนมยังไม่แน่ชัด ยานี้อาจก่อให้ เกิดอาการไม่พึงประสงค์/ผลข้างเคียงรุนแรงแก่บุตรได้ จึงควรหลีกเลี่ยงการให้นมบุตรในช่วงการใช้ยานี้อยู่ 
 ///// หากลืมรับประทานยาควรทำอย่างไร? ///// 
หากลืมรับประทานยาไอแบนโดรเนตควรปฏิบัติดังนี้ 
1. สำหรับยาไอแบนโดรเนตขนาด 2.5 มิลลิกรัมรับประทานวันละ 1 ครั้ง หากลืมรับประทานยาไอแบนโดรเนตขนาดดังกล่าว สามารถรับประทานยาทันทีที่นึกขึ้นได้ โดยควรรับประทานตามวิธีการรับประทานยาที่แนะนำไว้ แต่หากนึกขึ้นได้ใกล้กับเวลารับประทานยามื้อถัดไปคือ นึกขึ้นได้ช่วงที่เกินกว่า 12 ชั่วโมงจากเวลาที่รับประทานยาปกติ ให้ข้ามมื้อยาที่ลืมไป รับประทานยามื้อต่อไปในขนาดยาปกติโดยไม่ต้องรับประทานยาเพิ่มเป็น 2 เท่า 
2. สำหรับยาไอแบนโดรเนตขนาด 150 มิลลิกรัมรับประทานเดือนละ 1 ครั้ง หากลืมรับประทานยาไอแบนโดรเนตขนาดดังกล่าว ให้รับประทานยาทันทีที่นึกขึ้นได้ โดยควรรับประทานตามวิธีการรับประทานยาที่แนะนำไว้ แต่หากนึกขึ้นได้ในช่วงอีกภายใน 7 วันข้างหน้าจะถึงวันที่ต้องรับ ประทานยาครั้งถัดไป (ของเดือนถัดไป) ให้รอรับประทานยาครั้งถัดไปตามวันเดิมของเดือนถัดไป โดยไม่ต้องนำยาไอแบนโดรเนตเม็ดที่ลืมของเดือนเก่ามารับประทานอีก ห้ามรับประทานยา 2 เม็ดต่อช่วงเวลา 7 วันโดยเด็ดขาด 
 ///// ยาไอแบนโดรเนตมีผลไม่พึงประสงค์อย่างไร? ///// 
ยาไอแบนโดรเนตมีผลไม่พึงประสงค์ (ผลข้างเคียง/อาการไม่พึงประสงค์) เช่น 
- อาการไม่พึงประสงค์ของยาไอแบนโดรเนตที่พบได้บ่อยเช่น แสบท้อง/ไม่สบายท้อง (Dyspepsia), อาการปวดหลัง, อาการท้องผูก, อาหารไม่ย่อย, คลื่นไส้, ปวดท้อง, ท้องเสีย, ปวดหัว/ปวดศีรษะ, ความดันโลหิตสูง, ผื่นแพ้บริเวณผิวหนัง 
- อาการไม่พึงประสงค์ที่พบได้ไม่บ่อยแต่รุนแรงเช่น หลอดอาหารอักเสบ, แผลในหลอดอาหาร, หลอดอาหารตีบ, กลืนลำบาก, ลำไส้เล็กส่วนต้นอักเสบ, กระดูกขากรรไกรตาย, อาการบวมตามร่างกาย และเกิดตุ่มพองที่ผิวหนัง 
- อาการไม่พึงประสงค์ของยาไอแบนโดรเนตชนิดฉีดยาเข้าหลอดเลือดดำ: อาจพบได้บ่อย ไม่รุนแรง และมักเกิดขึ้นเพียงชั่วคราวคือ อาการคล้ายมีไข้ หนาวสั่น หน้าแดง ปวดกระดูก และ/หรือข้ออักเสบ กล้ามเนื้ออักเสบ ซึ่งเกิดขึ้นในช่วงการให้ยาทางหลอดเลือดดำ และอาการอาจคงอยู่ไปได้อีก 3 - 14 วันหลังได้รับยานี้ สามารถป้องกันอาการไม่พึงประสงค์ดังกล่าวได้โดยการเจือจางยาด้วยสารละลายที่แนะนำในเอกสารกำกับยาก่อนและระยะเวลาในการบริหารยา/ให้ยาอย่างน้อยต้องนาน 120 นาที 
 ///// มีข้อควรระวังการใช้ยาไอแบนโดรเนตอย่างไร? ///// 
มีข้อควรระวังการใช้ยาไอแบนโดรเนตเช่น 
- ห้ามใช้กับผู้ป่วยที่แพ้ยานี้หรือแพ้ส่วนประกอบของยานี้ 
- ระมัดระวังการใช้/ห้ามใช้ยาไอแบนโดรดเนตกับผู้ป่วยที่มีประวัติความผิดปกติของหลอดอาหารซึ่งทำให้การบีบเคลื่อนหรือการไล่อาหารช้าลงเช่น หลอดอาหารตีบ (Stricture) หรือเกิดภาวะกล้ามเนื้อเรียบของหลอดอาหารไม่คลายตัว (Achalasia) หรือผู้ที่ไม่สามารถจัดท่าทางของร่างกายหลังรับประทานยานี้ให้อยู่ในท่าตรงโดยไม่นอนรอบหรือเอนตัวมากๆได้ในเวลาอย่างน้อย 30 นาที 
- ห้ามใช้ยานี้ในผู้ป่วยโรคไตวาย และผู้ป่วยที่มีการทำงานของไตบกพร่องรุนแรง 
- หลีกเลี่ยงการใช้ยาไอแบนโดรเนตในสตรีที่กำลังตั้งครรภ์ เนื่องจากยาในกลุ่มบิสฟอสฟาเนต (Bisphosphonate) สามารถสะสมในกระดูก จากนั้นยาบิสฟอสฟาเนตจะค่อยๆสลายตัวออกสู่ร่างกาย พบว่ายาบิสฟอสฟาเนตที่ถูกหลั่งออกมานั้นสามารถรบกวนระดับแคลเซียมของทารกในครรภ์ให้เกิดความผิดปกติได้ ซึ่งอาจเพิ่มความเสี่ยงอันตรายต่อทารกในครรภ์ 
- มีรายงานพบการตายของกระดูกขากรรไกร (Osteonecrosis of the jaw) ได้ซึ่งโดยทั่ว ไปมักเกิดหลังจากการถอนฟันและ/หรือจากการติดเชื้อเฉพาะที่กระดูกกรามหรือเหงือก รวมถึงภาวะการอักเสบของกระดูกกราม (Osteomyelitis of jaw) 
ในผู้ป่วยกลุ่มที่มีปัจจัยเสี่ยงเกิดการตายของกระดูกขากรรไกรเช่น โรคมะเร็ง ได้รับยาเคมีบำบัด รังสีรักษาบริเวณช่องปาก รับยาคอร์ติโคสเตียรอยด์ (Corticosteroid/Glucocorticoid) มีปัญหาสุขอนามัยในช่องปาก แพทย์อาจพิจารณาทำทันตกรรมเพื่อป้องกัน (Preventive dentistry) ก่อนให้การรักษาด้วยยากลุ่มบิสฟอสฟาเนต และแพทย์จะหลีกเลี่ยงวิธีการทางทันตกรรมที่รุนแรง (Invasive procedure) ขณะได้รับยากลุ่มบิสฟอสโฟเนต ดังนั้นจึงอาจมีการปรึกษาทันตแพทย์ก่อนการใช้ยานี้เพื่อประเมินทางทันตกรรมก่อนเริ่มใช้ยานี้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมยาไอแบนโดรเนต) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไอแบนโดรเนตมีปฏิกิริยาระหว่างยากับยาตัวอื่นอย่างไร? ///// 
ยังไม่มีการศึกษาในเรื่องปฏิกิริยาระหว่างยาไอแบนโดรเนตกับยาชนิดอื่นอย่างเป็นทางการ ดังนั้นปัจจุบันจึงยังไม่มียาชนิดอื่นที่ต้องหลีกเลี่ยงให้ร่วมกับยาไอแบนโดรเนต 
 ///// ควรเก็บรักษาไอแบนโดรเนตอย่างไร? ///// 
แนะนำเก็บยาไอแบโดรเนตทั้งชนิดยาเม็ดและยาฉีดเข้าหลอดเลือดดำ ณ อุณหภูมิห้อง ห้ามเก็บยาในช่องแช่แข็งของตู้เย็น เก็บยาให้พ้นจากแสงแดดและแสงสว่างที่กระทบยาได้โดยตรง หลีกเลี่ยงนำยาสัมผัสกับความร้อนที่มากเช่น เก็บยาในรถที่ตากแดดหรือเก็บยาในห้องที่มีอุณหภูมิสูง (มีแสงแดดส่องถึงทั้งวันหรือเป็นเวลานาน) ไม่เก็บยาในห้องที่ชื้นเช่น ห้องน้ำหรือห้องครัว โดยควรเก็บยาในภาชนะบรรจุเดิม และเก็บยาให้พ้นมือเด็กและสัตว์เลี้ยง 
 ///// ยาไอแบนโดรเนตมีชื่ออื่นอีกไหม? ผลิตจากบริษัทอะไรบ้าง? ///// 
ยาไอแบโดรเนตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
Lacy CF. Amstrong LL, Goldman MP, Lance LL. Drug Information handbook. 20th ed. Ohio: Lexi-Comp,Inc.; 2011-12. 
Product Information: Bonviva, Ibandronate, Roche. 
ฉัตรเลิศ พงษ์ไชยกุล. Bisphosphonatesใน: ฉัตรเลิศ พงษ์ไชยกุล., บรรณาธิการ. ตำราโรคกระดูกพรุน 2. กรุงเทพมหานคร: บริษัทโฮลิสติก พับลิชชิ่ง. 2552
