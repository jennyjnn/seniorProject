โทเรมิฟีน (Toremifene)
 ///// บทนำ ///// 
ฮอร์โมนเอสโตรเจน (Estrogen) เป็นฮอร์โมนเพศที่ร่างกายผลิตขึ้นในผู้หญิง ฮอร์โมนเอสโตรเจนผลิตขึ้นจากรังไข่ มีความสำคัญในการทำหน้าที่ส่งเสริมการแสดงลักษณะเด่นของเพศหญิงอาทิ การมีเต้านมหรือการมีประจำเดือน 
จากการศึกษาพบว่า มะเร็งเต้านมหลายชนิดมีความสัมพันธ์กับฮอร์โมนเอสโตรเจนกล่าว คือ ฮอร์โมนเอสโตรเจนสามารถเร่งการเจริญเติบโตของมะเร็งได้ในกรณีมะเร็งเต้านมนั้นมีตัวรับฮอร์โมนเอสโตรเจน (Positive Estrogen Receptor, ย่อว่า ER+) ยาที่ต้านการทำงานของฮอร์ โมนเอสโตรเจนต่อตัวรับเอสโตรเจนที่เซลล์มะเร็งเต้านมได้จึงสามารถจำกัดความเจริญเติบโตของมะเร็งไว้ได้ 
ยาโทเรมิฟีน (Toremifene) เป็นยาที่ใช้รักษามะเร็งเต้านมระยะแพร่กระจาย (Metasta tic Breast Cancer) ชนิดที่มีตัวรับเอสโตรเจน (Positive Estrogen Receptor) หรือมะเร็งเต้านมที่ต้องอาศัยฮอร์โมนเอสโตรเจนในการเจริญเติบโตในสตรีวัยหมดประจำเดือน (Postmeno pausal) 
 ///// ยาโทเรมิฟีนมีสรรพคุณ (คุณสมบัติ) อย่างไร? ///// 
ยาโทรเรมิฟีนมีสรรพคุณ/ข้อบ่งใช้ในการรักษามะเร็งเต้านมระยะแพร่กระจาย (Metasta tic Breast Cancer) ในสตรีวัยหมดประจำเดือนแล้ว (Postmenopausal) โดยใช้กับมะเร็งเต้านมชนิดที่มีตัวรับเอสโตรเจน (Positive Estrogen Receptor) หรือมะเร็งชนิดที่ต้องใช้ฮอร์โมนเอสโตรเจนในการเจริญเติบโต 
 ///// ยาโทเรมิฟีนมีกลไกการออกฤทธิ์อย่างไร? ///// 
ยาโทเรมิฟีนเป็นยาที่จัดอยู่ในกลุ่มยาที่มีความสามารถในการปรับเข้ากับตัวรับฮอร์โมนเอสโตรเจนอย่างจำเพาะ (SERM, Selective Estrogen Receptor Modulators) ยาโทเรมิฟีนสามารถจับกับตัวรับเอสโตรเจน (Estrogen Receptor) ได้อย่างจำเพาะ โดยแข่งขันการเข้าจับกับตัวรับเอสโตรเจนกับฮอร์โมนเอสโตรเจน เมื่อมีการเข้าจับกับตัวรับแล้ว ยาโทเรมิฟีนมีความ สามารถในการยับยั้งกระบวนการกระตุ้นการสังเคราะห์ดีเอ็นเอ (DNA Synthesis, ดีเอ็นเอคือ สารรหัสพันธุกรรมซึ่งกระบวนการสังเคราะห์ดีเอ็นเอเป็นหนึ่งในกระบวนการแบ่งตัวของเซลล์เพื่อเพิ่มจำนวน) และกระบวนการเพิ่มจำนวนของเซลล์มะเร็ง ส่งผลให้เกิดการยับยั้งการแบ่งตัวของเซลล์มะเร็งเต้านมที่ต้องอาศัยฮอร์โมนเอสโตรเจนในการเจริญเติบโต (Positive estrogen cancer) ได้ 
 ///// ยาโทเรมิฟีนมีรูปแบบการจัดจำหน่ายอย่างไร? ///// 
ยาโทเรมิฟีนมีรูปแบบเภสัชภัณฑ์เป็นยาเม็ด ขนาดความแรง 60 มิลลิกรัมต่อเม็ด 
 ///// ยาโทเรมิฟีนมีขนาดรับประทานหรือวิธีใช้ยาอย่างไร? ///// 
ยาโทเรมิฟีนมีขนาดยาที่แนะนำสำหรับผู้ป่วยมะเร็งเต้านมระยะแพร่กระจายในสตรีวัยหมด ประจำเดือนแล้วคือ 60 มิลลิกรัมต่อวัน หรือรับประทานวันละ 1 เม็ด 
*****หมายเหตุ: 
- 	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้อง ปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโทเรมิฟีน ควรแจ้งแพทย์/พยาบาลและเภสัชกรดังนี้ 
- 	ประวัติแพ้ยา แพ้ส่วนประกอบของยา และ/หรือแพ้สารเคมี ทุกชนิด 
- 	ประวัติการใช้ยาทั้งยาที่แพทย์สั่งจ่ายและยาที่ซื้อทานเอง วิตามิน ผลิตภัณฑ์เสริมอาหาร สมุนไพร โดยเฉพาะอย่างยิ่ง 
- ยาในกลุ่มยาต้านการแข็งตัวของเลือด (Anticoagulants) เช่น ยาวาฟาริน (Warfarin) 
- กลุ่มยาต้านชัก/ยากันชักเช่น ยาคาร์บามาซีพีน (Carbamazepine) ยาฟีโนบาร์บิทาล (Pheno barbital) ยาฟีไนทอยด์ (Phenytoin) 
- กลุ่มยาลดกรดในกระเพาะอาหารเช่น ยาไซเมทิดีน (Cimetidine) 
-   กลุ่มยาคลายกังวล/ยาคลายเครียดเช่น ยาโคลนาซีแพม (Clonazepam) 
-   กลุ่มยาต้านการอักเสบ/ยาแก้อักเสบชนิดเสตียรอยด์เช่น ยาเด็กซามาธาโซน (Dexametha sone) 
- กลุ่มยาขับปัสสาวะเช่น ยาดิลไทอะเซ็ม (Diltiazem) ยาเวราพามิล (Verapamil) 
- กลุ่มยาต้านอาการซึมเศร้าเช่น ยาฟลูวอกซามีน (Fluvoxamine) 
- ยาฆ่าเชื้อ/ยาปฏิชีวนะเช่น ยาไรฟาบูทีน (Rifabutin) ยาไรแฟมพิซิน (Rifampicin) 
- สมุนไพรเซนจอห์นเวิธ (St. John’s wort) 
แพทย์อาจจำเป็นต้องปรับระดับยาหรือเฝ้าระวังผลข้างเคียงจากยาเหล่านี้เมื่อใช้ร่วมกับยาโทเรมิฟีน 
- 	ประวัติโรคมะเร็งที่แพร่กระจายไปยังกระดูก ประวัติโรคเลือดชนิดที่เลือดแข็งตัวได้ง่ายกว่าปกติ ประวัติโรคที่ผนังมดลูกหนาผิดปกติ ประวัติโรคตับขั้นรุนแรง ประวัติคลื่นไฟฟ้าหัวใจผิดปกติ (ECG) ประวัติโรคหัวใจต่างๆอาทิ โรคหัวใจเต้นผิดจังหวะ โรคหัวใจวาย 
- 	แจ้งให้แพทย์/พยาบาล/เภสัชกรทราบ หากคุณกำลังตั้งครรภ์ วางแผนที่จะตั้งครรภ์ หรือกำลังให้นมบุตร 
 ///// หากลืมรับประทานยาควรทำอย่างไร? ///// 
หากลืมรับประทานยาโทเรมิฟีนให้รับประทานโดยทันทีที่นึกขึ้นได้ หากใกล้เวลาการรับประทานยาในมื้อถัดไป ให้ข้ามมื้อยานั้นไปและรับประทานยาตามมื้อยาปกติ โดยไม่ต้องเพิ่มขนาดยาเป็น 2 เท่า 
 ///// ยาโทเรมิฟีนมีผลไม่พึงประสงค์อย่างไร? ///// 
ยาโทเรมิฟีนอาจก่อให้เกิดผลไม่พึงประสงค์ (ผลข้างเคียง/อาการไม่พึงประสงค์) บางประ การเช่น อาการรู้สึกร้อนวูบวาบ เหนื่อยง่าย เหงื่อออกมากผิดปกติ นอนไม่หลับ อาจพบปัญหา ด้านสายตาเช่น มีปัญหาในการมองเห็นในเวลากลางคืน ตาแห้ง ปวดศีรษะ วิงเวียน คลื่นไส้ อา เจียน หากอาการเหล่านี้เกิดขึ้นและมีแนวโน้มว่าอาการแย่ลงหรือไม่ทุเลา ให้แจ้งให้แพทย์ทราบในวันนัด หรือพบแพทย์/ไปโรงพยาบาลก่อนนัด ทั้งนี้ขึ้นกับความรุนแรงและความกังวลต่ออาการ 
หากรับประทานยาโทเรมิฟีนแล้วเกิดอาการแพ้ยาเช่น ผื่นคัน อาการบวมของริมฝีปาก เปลือกตา/หนังตา ใบหน้า หรือหายใจไม่สะดวก/หายใจลำบาก หรืออาการข้างเคียงที่มีความรุนแรงเช่น รู้สึกเหนื่อยผิดปกติ หัวใจเต้นผิดจังหวะ มีประจำเดือนหรือเลือดไหลออกทางช่องคลอด ปวดกล้ามเนื้อ และอ่อนเพลียอย่างรุนแรง ปวดข้อ หรือปวดท้อง ให้พบแพทย์/ไปโรง พยาบาลโดยทันที 
 ///// มีข้อควรระวังการใช้ยาโทเรมิฟีนอย่างไร? ///// 
มีข้อควรระวังการใช้ยาโทเรมิฟีนเช่น 
- 	ไม่ใช้ในผู้ป่วยที่แพ้ยาหรือแพ้ส่วนประกอบของยานี้ 
- 	ไม่ใช้ยานี้ในสตรีที่ยังมีประจำเดือน สตรีตั้งครรภ์ สตรีที่วางแผนที่จะตั้งครรภ์ในอนาคต หรือสตรีให้นมบุตร 
- 	ผู้ป่วยควรได้รับการตรวจเลือดซีบีซี/CBC เพื่อวัดระดับเม็ดเลือดแดง เม็ดเลือดขาว และเกล็ดเลือด ขณะใช้ยานี้อย่างสม่ำเสมอตามดุลพินิจของแพทย์ 
- 	หลีกเลี่ยงการใช้ยานี้กับผู้ป่วยที่มีประวัติโรคตับขั้นรุนแรง ผู้ป่วยที่มีประวัติโรคคลื่นไฟฟ้าหัวใจผิดปกติชนิดคิวทียาว (QT prolongation) ผู้ป่วยที่มีประวัติอิเล็กโทรไลต์ (Electrolyte/ เกลือแร่) ในเลือดผิดปกติโดยเฉพาะผู้ป่วยที่มีระดับโพแทสเซียมต่ำในเลือดและยังไม่ได้รับการรักษา ผู้ป่วยที่หัวใจเต้นช้า ผู้ป่วยหัวใจวาย และผู้ป่วยโรคหัวใจเต้นผิดจังหวะ 
- ยานี้สามารถดูดซึมได้ทางผิวหนัง สตรีมีครรภ์ควรหลีกเลี่ยงการสัมผัสกับยานี้โดยตรง 
- 	ห้ามแบ่งยาให้ผู้อื่นใช้ 
- 	ห้ามใช้ยาหมดอายุ 
- 	ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมถึงยาโทเรมิฟีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาโทเรมิฟีนมีปฏิกิริยาระหว่างยากับยาตัวอื่นอย่างไร? ///// 
ยาโทเรมิฟีนมีปฏิกิริยาระหว่างยากับยาอื่นๆดังต่อไปนี้เช่น 
ก. การใช้ยาโทเรมิฟีนร่วมกับยาบางชนิดอาจส่งผลให้คลื่นไฟฟ้าหัวใจชนิดคิวทียาวขึ้น (QT prolongation) ซึ่งอาจนำไปสู่โรคหัวใจเต้นผิดจังหวะ ดังนั้นควรหลีกเลี่ยงการใช้ยาโทเรมิฟีนร่วมกับยาดังต่อไปนี้ 
- ยารักษาโรคหัวใจเต้นผิดจังหวะได้แก่ ยาควินิดีน (Quinidine) ยาไฮโดรควินิดีน (Hydroquinidine) ยาไดโซไพราไมด์ (Disopyramide) ยาอะมิโอดาโรน (Amiodarone) ยาโซทาลอล (Sotalol) ยาโดฟีทิไลด์ (Dofetilide) ยาไอบูทิไลด์ (Ibutilide) 
- ยารักษาโรคจิตเภทและยาที่เกี่ยวข้องกับจิตประสาทได้แก่ ยาฟีโนไธอะไซด์ (Phenothiazide) ยาพิโมไซด์ (Pimozide) ยาเซอร์ทินโดล (Sertindole) ยาฮาโลเพอริดอล (Haloperidol) ยาซัลโทไพรด์ (Sultopride) 
- ยาปฏิชีวนะและกลุ่มยาฆ่าเชื้อบางชนิดได้แก่ ยาโมซิฟลอดซาซิน (Moxifloxacin) ยาอิริโธรมัยซิน (Erythromycin) กลุ่มยารักษาโรคมาลาเรียโดยเฉพาะยาฮาโลแฟนทริน (Halofan trine) 
- ยาต้านฮิสตามีนหรือยาแก้แพ้ได้แก่ ยาเทอร์เฟราดีน (Terfenadine) ยาแอสเทมิโซล (Astemizole) และยามิโซลาสทีน (Mizolastine) 
- ยาอื่นๆเช่น ยาซิซาไพรด์ (Cisapride/ยารักษาโรคกรดไหลย้อน) ยาบีพริดิล (Bepridil/ ยารักษาอาการกล้ามเนื้อหัวใจขาดเลือด/Angina) และยาไดฟีแมนิล (Diphemanil/ยารักษาแผลในกระเพาะอาหาร) 
ข. การใช้ยาโทเรมิฟีนร่วมกับยาลดการขับแคลเซียมออกจากร่างกายอาจส่งผลให้เกิดภาวะแคลเซียมในเลือดสูงเช่น ยาขับปัสสาวะกลุ่มไธอะไซด์ (Thiazide Diuretics) การใช้ยาร่วมกันแพทย์จะคอยตรวจวัดระดับแคลเซียมในเลือดอย่างสม่ำเสมอ 
ค. ยาบางชนิดอาจเหนี่ยวนำให้เอนไซม์ที่ใช้เผาผลาญ (เมทอบอลึซึม/Metabolism) ยาโทเรมิฟีนมากขึ้น ทำให้ระดับยาโทเรมิฟีนในกระแสเลือดลดลงอาจส่งผลให้การรักษาล้มเหลว เช่น ยาฟีโนบาร์บิทัล (Phenobarbital) ยาฟีไนทอย (Phenytoin) และยาคาร์บามาซิพีน (Carbamazepine) หากจำเป็นต้องใช้ยาร่วมกันแพทย์อาจพิจารณาการให้ยาโทเรมิฟีนในขนาด ยาที่มากขึ้น 
ง. หลีกเลี่ยงการใช้ร่วมกับยาต้านเอสโตรเจนและยาต้านการแข็งตัวของเลือดเช่น ยาวาฟาริน (Warfarin) เนื่องจากการใช้ยาร่วมกันอาจส่งผลให้ระยะเวลาการแข็งตัวของเลือดช้าลง 
 ///// ควรเก็บรักษายาโทเรมิฟีนอย่างไร? ///// 
ควรเก็บรักษายาโทเรมิฟีนโดย 
- 	เก็บยาในภาชนะบรรจุหรือบรรจุภัณฑ์ดั้งเดิมของผู้ผลิต 
- 	เก็บยาในอุณหภูมิห้องปกติ ควรหลีกเลี่ยงที่อับชื้นเช่น บริเวณใกล้ห้องน้ำ ห้องครัว หรือบริเวณที่มีแสงแดดส่องถึงโดยตรง 
- 	เก็บยาให้พ้นมือเด็กและสัตว์เลี้ยง 
 ///// ยาโทเรมิฟีนมีชื่ออื่นอีกไหม? ผลิตจากบริษัทอะไรบ้าง? ///// 
ปัจจุบันยาโทเรมิฟีนไม่มีการจำหน่ายในประเทศไทย ในต่างประเทศมีการจำหน่ายโดยใช้ชื่อการค้าและมีผู้ผลิตดังต่อไปนี้ 
 ///// บรรณานุกรม ///// 
U.S FDA. Summary of Product Characteristics. Toremifene 
http://www.accessdata.fda.gov/drugsatfda_docs/label/2011/020497s006lbl.pdf 
เว็บไซต์คณะกรรมการอาหารและยา ส่วนสืบค้นผลิตภัณฑ์ข้อมูลยา 
http://wwwapp1.fda.moph.go.th/consumer/conframe.asp 
International Agency for Research on Cancer (IRAC) Work Group. Monograph: Toremifene, IARC MONOGRAPHS ON THE EVALUATION OF CARCINOGENIC RISKS TO HUMANS, WHO. 1996;66:267-287
