ยาไพแรนเทล (Pyrantel)
 ///// บทนำ ///// 
ยาไพแรนเทล (Pyrantel) เป็นยารักษาโรคพยาธิชนิดหนึ่ง ซึ่งออกฤทธิ์ทำให้เกิดอาการอัมพาตกับตัวพยาธิ โดยเฉพาะในกลุ่มพยาธิปากขอและพยาธิตัวกลม บางตำรับยามีการผสมไพแรนเทลกับยาพราซิควอนเทล (Praziquantel) เพื่อรักษาโรคพยาธิตัวตืด (เช่น ตืดหมู ตืดวัว) 
จากการศึกษาด้านเภสัชจลนศาสตร์ (Pharmacokinetic, การศึกษาความเป็นไปเมื่อยาเข้าสู่ร่างกาย) พบว่า ยาไพแรนเทลดูดซึมได้ค่อนข้างน้อยจากทางเดินอาหาร หลังรับประทาน ระดับยาในกระแสเลือดจะเพิ่มขึ้นสูงสุดภายใน 1 - 3 ชั่วโมง ประมาณ 50% ของยาที่รับประทานเข้าไปจะถูกเปลี่ยนโครงสร้างทางเคมีโดยตับ ก่อนถูกกำจัดออกมากับอุจจาระและออกทางปัสสาวะ 
องค์การอนามัยโลกกำหนดให้ไพแรนเทลเป็นยาที่เหมาะสมกับระบบสาธารณสุขขั้นมูลฐานของชุมชน คณะกรรมการอาหารและยาของไทยได้บรรจุไพแรนเทลลงในบัญชียาหลักแห่งชาติในรูปของยารับประทานชนิดเม็ดและยาน้ำแขวนตะกอน โดยอยู่ในหมวดยาอันตราย อย่างไรก็ตามการใช้ยาอย่างปลอดภัยได้ผลดีกับผู้ป่วยต้องเป็นไปตามคำสั่งแพทย์เท่านั้น 
 ///// ยาไพแรนเทลมีสรรพคุณ (คุณสมบัติ) อย่างไร? ///// 
ยาไพแรนเทลมีสรรพคุณคือ รักษาโรค พยาธิปากขอ พยาธิไส้เดือน พยาธิเข็มหมุด (พยาธิ เส้นด้าย) 
 ///// ยาไพแรนเทลมีกลไกการออกฤทธิ์อย่างไร? ///// 
กลไกการออกฤทธิ์ของยาไพแรนเทลคือ ตัวยาจะออกฤทธิ์ต่อพยาธิไส้เดือน พยาธิเส้น ด้าย พยาธิเข็มหมุด พยาธิปากขอ พยาธิตัวกลม แต่ไม่มีผลกับพยาธิแส้ม้า โดยตัวยาจะทำให้กล้ามเนื้อของพยาธิเหล่านั้นเป็นอัมพาต หมดความสามารถที่จะเกาะกับผนังลำไส้ของมนุษย์ จึงหลุดปนออกมากับอุจจาระ 
 ///// ยาไพแรนเทลมีรูปแบบการจัดจำหน่ายอย่างไร? ///// 
ยาไพแรนเทลมีรูปแบบการจัดจำหน่ายดังนี้ 
- ยาเม็ด ขนาดความแรง 125 มิลลิกรัม/เม็ด 
- ยาน้ำแขวนตะกอน ขนาดความแรง 250 มิลลิกรัม/5 มิลลิลิตร 
- ยาน้ำแขวนตะกอน ขนาดความแรง 50 มิลลิกรัม/มิลลิลิตร 
 ///// ยาไพแรนเทลมีขนาดรับประทานอย่างไร? ///// 
ยาไพแรนเทลมีขนาดรับประทานดังนี้ 
ก. สำหรับโรคพยาธิไส้เดือน (Ascariasis): 
- ผู้ใหญ่: รับประทาน 5 มิลลิกรัม/น้ำหนักตัว 1 กิโลกรัมวันละครั้งเป็นเวลา 3 - 4 วัน ขนาดรับประทานสูงสุดไม่เกิน 1 กรัมต่อ 1 ครั้งการรับประทาน 
ข. สำหรับโรคพยาธิปากขอ (Necatoriasis): 
- ผู้ใหญ่: รับประทาน 10 มิลลิกรัม/น้ำหนักตัว 1 กิโลกรัมวันละครั้งเป็นเวลา 3 - 4 วัน หรือรับประทาน 20 มิลลิกรัม/น้ำหนักตัว 1 กิโลกรัมวันละครั้งเป็นเวลา 2 วัน 
ค. สำหรับโรคพยาธิเส้นด้ายหรือพยาธิเข็มหมุด (Enterobiasis): 
- ผู้ใหญ่: รับประทาน 10 มิลลิกรัม/น้ำหนักตัว 1 กิโลกรัมครั้งเดียว จากนั้นรับประทานซ้ำ หลังจากยารอบแรก 2 - 4 สัปดาห์ ขนาดรับประทานสูงสุดไม่เกิน 1 กรัมต่อ 1 ครั้งของการรับประทาน 
ง. สำหรับโรคพยาธิทริคิโนซิส (Trichinosis): 
- ผู้ใหญ่: รับประทาน 10 มิลลิกรัม/น้ำหนักตัว 1 กิโลกรัม/วัน เป็นเวลา 5 วัน 
*****หมายเหตุ: 
- สามารถรับประทานยาไพแรนเทลก่อนหรือหลังอาหารก็ได้ 
- การใช้ยานี้ในเด็กตั้งแต่อายุ 2 ปีขึ้นไป ขนาดยาขึ้นกับน้ำหนักตัวของเด็กและยังมีการจำกัดขนาดยาต้องไม่เกิน 1 กรัม ดังนั้นเพื่อความปลอดภัยในการใช้ยานี้ การใช้ยานี้จึงควรต้องปรึกษา แพทย์หรือเภสัชกรก่อนเสมอ 
- ห้ามใช้ยานี้ในเด็กอายุต่ำกว่า 2 ปี 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไพแรนเทล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจ ลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไพแรนเทลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไพแรนเทล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาไพแรนเทลมีผลไม่พึงประสงค์อย่างไร? ///// 
ยาไพแรนเทลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น เบื่ออาหาร คลื่นไส้อาเจียน ปวดท้อง ง่วงนอน นอนไม่หลับ ท้องเสีย ค่าการทำงานของตับจากการตรวจเลือดอาจผิดปกติ ปวดศีรษะ วิงเวียน และมีผื่นคัน 
 ///// มีข้อควรระวังการใช้ยาไพแรนเทลอย่างไร? ///// 
มีข้อควรระวังการใช้ยาไพแรนเทลดังนี้ 
- ห้ามใช้กับผู้ที่แพ้ยาไพแรนเทล 
- ห้ามใช้ยานี้กับเด็กที่มีอายุต่ำกว่า 2 ปี 
- ระวังการใช้ยานี้กับผู้ที่มีภาวะตับทำงานผิดปกติ 
- ระวังการใช้ยานี้กับผู้ที่อยู่ในภาวะโลหิตจางหรืออยู่ในภาวะขาดอาหาร 
- ระวังการใช้ยากับหญิงตั้งครรภ์ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไพแรนเทลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาไพแรนเทลมีปฏิกิริยาระหว่างยากับยาตัวอื่นอย่างไร? ///// 
ยาไพแรนเทลมีปฏิกิริยาระหว่างยากับยาตัวอื่นดังนี้คือ การรับประทานยาไพแรนเทลร่วมกับยาตรวจโรคของต่อมไทรอยด์ เช่น น้ำแร่รังสีไอโอดีน จะส่งผลทำให้การวินิจฉัยโรคด้วยน้ำแร่รังสีไอโอดีนคลาดเคลื่อนไป ควรหยุดการใช้ยาไพแรนเทลก่อนเมื่อมีการตรวจด้วยตัวยาดังกล่าว 
 ///// ควรเก็บรักษายาไพแรนเทลอย่างไร? ///// 
ควรเก็บยาไพแรนเทลระหว่างอุณหภูมิ 15 - 30 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาไพแรนเทลมีชื่ออื่นอีกไหม? ผลิตจากบริษัทอะไรบ้าง? ///// 
ยาไพแรนเทลที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Pyrantel_pamoate#Drug_action [2014,Sept 20]
	2 http://drug.fda.moph.go.th:81/nlem.in.th/medicine/essential/list/101#item-8688 [2014,Sept 20]
	3 http://www.drugs.com/monograph/pyrantel-pamoate.html [2014,Sept 20]
	4 http://www.mims.com/USA/drug/info/pyrantel/?type=full&amp;mtype=generic#Dosage [2014,Sept 20]
	5 http://www.healthcentral.com/medications/r/medications/pyrantel-pamoate-oral-9999/dosage [2014,Sept 20]
