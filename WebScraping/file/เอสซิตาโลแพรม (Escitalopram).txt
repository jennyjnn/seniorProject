เอสซิตาโลแพรม (Escitalopram)
 ///// บทนำ ///// 
ยาเอสซิตาโลแพรม (Escitalopram) เป็นยาที่อยู่ในกลุ่ม Selective serotonin reuptake inhibitors (SSRI) ถูกนำมาใช้รักษาอาการของโรคซึมเศร้าหรือเป็นยาช่วยคลายความวิตกกังวล ยานี้เหมาะที่จะใช้กับผู้ใหญ่และเด็กที่มีอายุมากกว่า 12 ปีขึ้นไป ถูกใช้แพร่หลายทั้งในยุโรปและแถบออสเตรเลีย 
รูปแบบของยาแผนปัจจุบันของยานี้จะเป็นยารับประทาน มีการดูดซึมจากระบบทางเดินอาหาร และกระจายตัวผ่านจากทางเดินอาหารได้ประมาณ 80% เมื่อยาเข้าสู่กระแสเลือดจะเกิดการรวมตัวกับพลาสมาโปรตีนประมาณ 56% ตับจะคอยทำหน้าที่เปลี่ยนโครงสร้างของตัวยาในร่างกายอย่างต่อเนื่อง ร่างกายต้องใช้เวลาประมาณ 27 - 32 ชั่วโมงในการกำจัดยา 50% ออกจากกระแสเลือด ยานี้อาจผ่านเข้าสู่น้ำนมมารดาได้จึงไม่แนะนำให้ใช้กับสตรีที่อยู่ในภาวะให้นมบุตร หรือกรณีใช้ยากับสตรีตั้งครรภ์ตัวยาสามารถส่งผลต่อการทำงานของหัวใจทารกในครรภ์ได้ แพทย์จึงไม่ใช้ยาเอสซิตาโลแพรมกับผู้ป่วยกลุ่มนี้ 
กลไกการออกฤทธิ์ของยานี้จะเกิดขึ้นภายในสมอง ทำให้มีการปรับสมดุลของสารสื่อประสาท ในสมองเสียใหม่ส่งผลให้อาการของผู้ป่วยดีขึ้น 
ก่อนการใช้ยานี้แพทย์จะใช้ข้อมูลบางประการมาประกอบในการตัดสินใจสั่งจ่ายยานี้เช่น 
- ผู้ป่วยเคยแพ้ยาเอสซิตาโลแพรมมาก่อนหรือไม่ 
- ผู้ป่วยมีปัญหาสุขภาพที่เกี่ยวกับโรคหัวใจ หรือมีภาวะเกลือโปแตสเซียมและเกลือแมกนีเซียมในร่างกายต่ำหรือไม่ 
- ระยะเวลา 14 วันที่ผ่านมามีการใช้ยากลุ่ม MAOI หรือไม่ 
- หากเป็นสตรีอยู่ในภาวะตั้งครรภ์หรือภาวะให้นมบุตรหรือไม่ 
- มีประวัติเป็นโรคลมชัก โรคตับ โรคไต โรคความดันโลหิตสูง เคยเกิดภาวะกล้ามเนื้อหัวใจ  ขาดเลือด มีต้อหิน หรือเป็นแผลในกระเพาะอาหารหรือไม่ 
- ผู้ป่วยชอบดื่มสุราเป็นประจำหรือไม่ 
- มีการใช้ยาอะไรอยู่บ้างเช่น ยาต้านการแข็งตัวของเลือด ยาแก้ปวด ด้วยกลุ่มยานี้จะทำให้เกิดอาการข้างเคียง (ผลข้างเคียง) ติดตามมาได้มาก 
นอกจากนั้นหลังการสั่งจ่ายยานี้ แพทย์มักจะสำทับข้อมูลบางประการระหว่างการใช้ยาดังนี้ 
- ห้ามดื่มสุรา/เครื่องดื่มแอลกอฮอล์ทุกชนิดระหว่างการใช้ยานี้ด้วยจะเพิ่มอาการวิงเวียนศีรษะเป็นอย่างมาก 
- การใช้ยานี้อาจต้องใช้เวลาประมาณ 4 สัปดาห์ขึ้นไปจึงจะเห็นประสิทธิผลของการรักษา 
- รับประทานยานี้ตรงเวลาและไม่ควรปรับขนาดรับประทานด้วยตนเอง 
- ยานี้อาจทำให้น้ำหนักตัวเปลี่ยนไปอาจต้องดูแลเรื่องน้ำหนักควบคู่ไปด้วยกัน 
- กรณีแพ้ยานี้เช่น มีผื่นขึ้นเต็มตัว หายใจไม่ออก/อึดอัด/หายใจลำบาก หรือตัวบวม ให้หยุดการใช้ยานี้แล้วรีบนำตัวผู้ป่วยส่งโรงพยาบาลทันที/ฉุกเฉิน 
 ///// เอสซิตาโลแพรมมีสรรพคุณ (คุณสมบัติ) อย่างไร? ///// 
ยาเอสซิตาโลแพรมมีสรรพคุณ/ข้อบ่งใช้เพื่อรักษาอาการซึมเศร้าและคลายความวิตกกังวล 
 ///// เอสซิตาโลแพรมมีกลไกการออกฤทธิ์อย่างไร? ///// 
กลไกการออกฤทธิ์ของยาเอสซิตาโลแพรมคือ ตัวยาจะออกฤทธิ์ยับยั้งการดูดกลับของสารสื่อประสาทซีโรโทนิน (Serotonin) ในสมอง ส่งผลให้มีการปรับสมดุลของสารสื่อประสาทนั้นและก่อให้เกิดฤทธิ์บรรเทาอาการซึมเศร้าตามสรรพคุณ 
 ///// เอสซิตาโลแพรมมีรูปแบบการจัดจำหน่ายอย่างไร? ///// 
ยาเอสซิตาโลแพรมมีรูปแบบการจัดจำหน่ายเป็นยาเม็ดชนิดรับประทาน ขนาด 10 และ 20 มิลลิกรัม/เม็ด 
 ///// เอสซิตาโลแพรมมีขนาดรับประทานอย่างไร? ///// 
ยาเอสซิตาโลแพรมมีขนาดรับประทานเช่น 
- ผู้ใหญ่: รับประทาน 10 มิลลิกรัมวันละครั้ง แพทย์อาจปรับขนาดรับประทานที่สัปดาห์ที่ 2 หลังการใช้ยาเป็น 20 มิลลิกรัมวันละครั้งโดยประเมินจากการตอบสนองต่อยาของผู้ป่วย 
- เด็กที่มีอายุ 12 - 17 ปี: รับประทาน 10 มิลลิกรัมวันละครั้ง หากต้องปรับขนาดรับประทานเพิ่มแพทย์มักพิจารณาปรับที่สัปดาห์ที่ 4 โดยอาจปรับขนาดเป็น 20 มิลลิกรัมวันละครั้ง 
- เด็กอายุต่ำกว่า 12 ปี: ยังไม่มีข้อมูลแน่ชัดถึงประสิทธิผลและผลข้างเคียงของยานี้ในเด็กกลุ่มวัยนี้ การใช้ยานี้ในเด็กกลุ่มวัยนี้จึงอยู่ในดุลพินิจของแพทย์ผู้รักษาเป็นกรณีไป 
ทั้งนี้สำหรับอาการซึมเศร้ามักเห็นผลการรักษาภายใน 2 - 4 สัปดาห์ และสำหรับอาการวิตกกังวลมักเห็นผลการรักษาภายใน 3 เดือน 
*อนึ่ง สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเอสซิตาโลแพรม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเอสซิตาโลแพรมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนอาจก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเอสซิตาโลแพรมสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษา ควรรับประทานยาเอสซิตาโลแพรมให้ตรงเวลา 
 ///// เอสซิตาโลแพรมมีผลไม่พึงประสงค์อย่างไร? ///// 
ยาเอสซิตาโลแพรมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น 
ก.อาการข้างเคียงที่พบบ่อย: เช่น ท้องผูกหรือท้องเสีย ปากแห้ง ท้องอืด แสบร้อนกลางอก อวัยวะเพศ (ชาย) ไม่แข็งตัว/นกเขาไม่ขัน นอนไม่หลับ 
ข. อาการข้างเคียงที่พบได้แต่น้อย: เช่น มีผื่นคัน หนาวสั่น ไอ เบื่ออาหาร เหงื่อออกมาก มีแก๊สในกระเพาะอาหารมาก มีไข้ ปวดข้อ ปวดกล้ามเนื้อ ปวดคอ-ไหล่-เส้นเอ็น น้ำมูกคั่ง/น้ำมูกมาก นอนกรน หายใจติดขัด/หายใจลำบาก ฝันร้าย ง่วงนอน และอ่อนเพลีย เป็นต้น 
 ///// มีข้อควรระวังการใช้เอสซิตาโลแพรมอย่างไร? ///// 
มีข้อควรระวังการใช้ยาเอสซิตาโลแพรมเช่น 
- ห้ามใช้กับผู้ที่แพ้ยานี้ 
- ห้ามใช้ยากับเด็ก สตรีตั้งครรภ์ และสตรีที่อยู่ในภาวะให้นมบุตร 
- ห้ามใช้ยานี้กับผู้ป่วยโรคลมชัก ผู้ที่อยู่ในภาวะซึมเศร้าที่คิดฆ่าตัวตาย 
- ห้ามปรับขนาดรับประทานยาด้วยตนเอง 
- ห้ามใช้ร่วมกับยากลุ่ม MAOI 
- หลีกเลี่ยงการใช้ยานี้ร่วมกับยาแก้ปวดกลุ่ม NSAIDs หรือยาต้านการแข็งตัวของเลือดด้วยจะทำให้เกิดภาวะเลือดออกง่าย 
- ระหว่างการใช้ยานี้ถ้ามีอาการวิงเวียนง่วงนอนควรหลีกเลี่ยงการขับขี่ยวดยานพาหนะการทำงานกับเครื่องจักร 
- หยุดการใช้ยานี้ทันทีหากพบอาการ Serotonin syndrome เกิดขึ้น (อ่านเพิ่มเติมในเว็บ haamor.com บทความเรื่อง Serotonin syndrome) 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเอสซิตาโลแพรมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เอสซิตาโลแพรมมีปฏิกิริยาระหว่างยากับยาตัวอื่นอย่างไร? ///// 
ยาเอสซิตาโลแพรมมีปฏิกิริยาระหว่างยากับยาตัวอื่นเช่น 
- การใช้ยาเอสซิตาโลแพรมร่วมกับยากลุ่ม MAOI อาจนำไปสู่ภาวะมีสารซีโรโทนิน (Serotonin) ในร่างกายมากเกินจนเกิดภาวะ Hyperserotonergic syndrome (Serotonin syndrome) และทำให้เกิดอาการต่างๆเช่น อุณหภูมิของร่างกายสูงขึ้น ความดันโลหิตสูง หัวใจเต้นเร็ว จนถึงขึ้นเสีย ชีวิต (ตาย) ได้ดังนั้นจึงควรเลี่ยงในการใช้ยาร่วมกัน 
- หลีกเลี่ยงการใช้ยาเอสซิตาโลแพรมร่วมกับยา Tramadol, Sumatriptan หรือยากลุ่ม Triptans ด้วยจะทำให้เกิดภาวะ Serotonin syndrome 
- หลีกเลี่ยงการใช้ยาเอสซิตาโลแพรมร่วมกับยา Brompheniramine เพราะจะทำให้เกิดอาการวิงเวียนเพิ่มมากขึ้น 
- ห้ามรับประทานยาเอสซิตาโลแพรมร่วมกับเครื่องดื่มที่มีส่วนผสมของแอลกอฮอล์ด้วยจะก่อให้เกิดผลเสียและได้รับอาการข้างเคียงเช่น วิงเวียนศีรษะอย่างมาก 
 ///// ควรเก็บรักษาเอสซิตาโลแพรมอย่างไร? ///// 
ควรเก็บยาเอสซิตาโลแพรมภายใต้อุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ควรเก็บรักษาเด็กซ์แพนทีนอลอย่างไร? ///// 
ควรเก็บยาเด็กซ์แพนทีนอลในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เอสซิตาโลแพรมมีชื่ออื่นอีกไหม? ผลิตจากบริษัทอะไรบ้าง? ///// 
ยาเอสซิตาโลแพรมที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Escitalopram [2015,Oct17] 
http://www.drugs.com/dosage/escitalopram.html [2015,Oct17] 
https://www.mims.com/thailand/drug/info/Lexapro/?type=full#Indications  [2015,Oct17] 
http://www.mims.com/Thailand/drug/info/Esidep/?type=brief [2015,Oct17] 
http://www.drugs.com/drug-interactions/escitalopram-index.html?filter=3&amp;generic_only= [2015,Oct17]
