มิลแนซิแพรน (Milnacipran)
 ///// บทนำ ///// 
ยามิลแนซิแพรน(Milnacipran หรือ  Milnacipran Hydrochloride หรือ  Milnacipran HCl ) เป็นยาในกลุ่มเอสเอ็นอาร์ไอ(SNRI)   ทางคลินิกนำมาใช้รักษาอาการโรคซึมเศร้า รวมถึง กลุ่มอาการปวดกล้ามเนื้อ เอ็นและเนื้อเยื่ออ่อน(Fibromyalgia)  ตัวยานี้จะทำหน้าที่ยับยั้งการดูดคืนเก็บกลับเข้าสู่สมองของสารสื่อประสาทชนิด Serotonin และชนิด Norepinephrine  จึงทำให้สมองมีสารสื่อประสาททั้ง 2 ชนิดเป็นปริมาณที่เหมาะสม มีสมดุล  ส่งผลให้การควบคุมกระบวนการรับรู้ หรือกระบวนการทางความคิด เช่น อารมณ์  ความรู้สึก สิ่งเร้า และความสามารถของการจดจำ เป็นไปอย่างปกติ 
อย่างไรก็ตาม ยามิลแนซิแพรน  มีข้อควรระวังคล้ายกับยารักษาอาการซึมเศร้า/ยาต้านเศร้าตัวอื่นๆ โดยยามิลแนซิแพรน อาจเพิ่มความเสี่ยงต่อการคิดหรือการฆ่าตัวตายของผู้ป่วยวัยรุ่นได้ 
รูปแบบเภสัชภัณฑ์ของยามิลแนซิแพรนคือยารับประทาน  ตัวยานี้สามารถถูกดูดซึมจากระบบทางเดินอาหาร และผ่านเข้าสู่กระแสเลือดได้ประมาณ 85% ตับมีหน้าที่ทำลายยามิลแนซิแพรนอย่างต่อเนื่อง  และร่างกายต้องใช้เวลานานประมาณ 8 ชั่วโมงเพื่อกำจัดยานี้ทิ้งไปกับปัสสาวะ 
สำหรับข้อห้ามใช้/ข้อควรระวังของการใช้ยามิลแนซิแพรนที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้แพ้ยานี้ 
- ห้ามใช้กับผู้ป่วยโรคไต 
- ห้ามใช้ร่วมกับยากลุ่ม MAOI  ทางคลินิกแนะนำให้เว้นระยะเวลาการใช้ยาทั้ง 2 ชนิดให้ห่างกันอย่างน้อยประมาณ 14 วัน 
- ห้ามใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร  นอกจากจะมีคำสั่งจากแพทย์ 
- หลีกเลี่ยงการใช้ยามิลแนซิแพรนกับผู้ที่มีประวัติการเจ็บป่วยจาก  โรคลมชัก  โรคหัวใจ  โรคเลือด  โรคที่มีทางเดินปัสสาวะอุดตัน  โรคต่อมลูกหมากโต  โรคต้อหิน  ผู้ที่มีเกลือโซเดียมในเลือดต่ำ  ด้วยตัวยามิลแนซิแพรนอาจทำให้อาการเจ็บป่วยดังกล่าวทวีความรุนแรงมากขึ้น 
- ห้าม/หลีกเลี่ยงการใช้ยามิลแนซิแพรนร่วมกับ  ยาขับปัสสาวะ  ยาต้านการแข็งตัวของเลือด  ยากลุ่มNSAIDs   Digoxin   Epinephrine   เพราะกลุ่มยาที่กล่าวมา สามารถทำให้เกิดภาวะยาตีกัน(ปกิกิริยาระหว่างยา)เมื่อใช้ร่วมกับยามิลแนซิแพรน 
- ผู้ป่วยต้องได้รับ ยามิลแนซิแพรน อย่างต่อเนื่อง และห้ามหยุดรับประทานยานี้โดยกะทันหัน ด้วยอาจทำให้ได้รับอาการข้างเคียง(ผลข้างเคียง)รุนแรงตามมา เช่น อารมณ์แปรปรวน   วิงเวียน   ปวดศีรษะ  คลื่นไส้   ฝันร้าย  มีภาวะลมชัก  เหนื่อยง่าย  อาเจียน    การหยุดใช้ยานี้ ต้องให้แพทย์เป็นผู้ปรับลดขนาดการใช้ยานี้เท่านั้น 
- ห้ามรับประทานยานี้ร่วมกับเครื่องดื่มประเภทแอลกอฮอล์เพราะอาจทำให้มีอาการ วิงเวียน  ง่วงนอน อย่างรุนแรง และเกิดพิษกับตับ/ตับอักเสบอย่างรุนแรง 
- กรณีที่ใช้ยานี้แล้วมีอาการวิงเวียน  ห้ามผู้ป่วยไปทำงานที่เกี่ยวข้องกับเครื่องจักร หรือไปขับขี่ยวดยานพาหนะต่างๆ ด้วยจะส่งผลให้เกิดอุบัติเหตุได้ง่าย 
- การใช้ยานี้อาจต้องกินระยะเวลาหลายสัปดาห์จึงจะเริ่มเห็นประสิทธิผล  จึงห้ามผู้ป่วยใช้ยานี้เกินขนาดจากคำสั่งของแพทย์โดยเด็ดขาด 
- ระวังการเกิดกลุ่มอาการ  Serotonin syndrome ขณะที่ใช้ยาชนิดนี้  ซึ่งอาจสังเกตได้จาก  อาการตัวสั่น  รู้สึกสับสน  เกิดภาวะโคม่า  เหงื่อออกมาก  หัวใจเต้นผิดจังหวะ   มีไข้  ประสาทหลอน  กล้ามเนื้อกระตุก  คลื่นไส้ อาเจียน  ท้องเสีย เป็นต้น 
- หลีกเลี่ยงกิจกรรมที่จะก่อให้เกิดแผลเลือดออก  ด้วยยานี้สามารถกระตุ้นให้มี
ภาวะเลือดออกง่าย 
- ห้ามใช้ยานี้กับผู้ที่มีอายุต่ำกว่า 18 ปี  ด้วยเสี่ยงต่อการกระตุ้นให้เกิดอารมณ์เครียด	  จนทำร้ายตนเอง หรือฆ่าตัวตาย 
การใช้ยามิลแนซิแพรนในการรักษาอาการโรคซึมเศร้า และอาการปวดกล้ามเนื้อ-เส้นเอ็นมีความแตกต่างกันของขนาดการใช้ยา  แพทย์เท่านั้นที่จะสั่งจ่ายยานี้ได้อย่างปลอดภัยและเหมาะสมที่สุด 
อนึ่ง ในท้องตลาดยาแผนปัจจุบัน เราจะพบเห็นยามิลแนซิแพรนถูกวางจำหน่ายภายใต้ชื่อการค้าว่า “Savella” 
 
 ///// มิลแนซิแพรนมีสรรพคุณ(คุณสมบัติ)อย่างไร? ///// 
ยามิลแนซิแพรนมีสรรพคุณ/ข้อบ่งใช้ เช่น 
- รักษาอาการโรคซึมเศร้า(Depression) 
- รักษาอาการโรคปวดกล้ามเนื้อ เอ็นและเนื้อเยื่ออ่อน(Fibromyalgia) 
 
 ///// มิลแนซิแพรนมีกลไกการออกฤทธิ์อย่างไร? ///// 
ยามิลแนซิแพรน  มีกลไกการออกฤทธิ์ยับยั้งการดูดเก็บกลับของสารสื่อประสาทประเภท Serotonin และ Norepinephrine ของสมอง ส่งผลให้ร่างกายมีการปรับสมดุลของกระบวนการทางชีวเคมีในสมอง  ซึ่งการปรับสมดุลของกระบวนการดังกล่าว ทำให้การควบคุม กระบวนการทางความคิด กระบวนการรับรู้  เช่น อารมณ์  ความรู้สึก  การตอบสนองต่อสิ่งเร้า และความสามารถในการจดจำเป็นไปอย่างปกติ และก่อให้เกิดที่มาของสรรพคุณ 
 
 ///// มิลแนซิแพรนมีรูปแบบการจัดจำหน่ายอย่างไร? ///// 
ยามิลแนซิแพรนมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยยา Milnacipran 12.5 , 25, และ 50 มิลลิกรัม/เม็ด 
 
 ///// มิลแนซิแพรนมีขนาดรับประทานอย่างไร? ///// 
ยามิลแนซิแพรนมีขนาดรับประทาน เช่น 
ก.สำหรับรักษาโรคซึมเศร้า: 
- ผู้ที่อายุตั้งแต่ 18 ปีขึ้นไป: รับประทานยาครั้งละ 50 มิลลิกรัม หลังอาหาร วันละ 2 ครั้ง เช้า-เย็น 
ข.สำหรับกลุ่มอาการปวดกล้ามเนื้อ เอ็นและเนื้อเยื่ออ่อน(Fibromyalgia): 
- ผู้ที่อายุตั้งแต่ 18 ปีขึ้นไป: วันแรกให้รับประทานยาขนาด 12.5 มิลลิกรัม ครั้งเดียว หลังอาหาร,   วันที่ 2และ3   รับประทานยาครั้งละ 12.5 มิลลิกรัม วันละ 2 ครั้ง เช้า-เย็น,  	วันที่ 4 ถึง 7   รับประทานยาครั้งละ 25 มิลลิกรัม วันละ 2 ครั้ง เช้า-เย็น
วันที่ 8 เป็นต้นไป  ให้รับประทานยาครั้งละ 50 มิลลิกรัม วันละ 2 ครั้ง เช้า-เย็น  โดย
แพทย์อาจให้ยานี้กับผู้ป่วยถึงครั้งละ 100 มิลลิกรัม วันละ 2 ครั้ง เช้า-เย็น ทั้งนี้ต้องขึ้นกับการตอบสนองของผู้ป่วย และรับประทานยานี้หลังอาหารเช่นกัน 
อนึ่ง: 
- ห้ามใช้ยานี้ในผู้อายุต่ำกว่า 18 ปี 
- ห้ามหยุดใช้ยานี้กะทันหัน 
- ใช้ยานี้ตามคำสั่งแพทย์อย่างเคร่งครัด 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวม ยามิลแนซิแพรน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ รวมทั้งกำลังกินยา/ใช้ยาอะไรอยู่ เพราะยามิลแนซิแพรน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                  เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยามิลแนซิแพรน  ผู้ป่วยสามารถรับประทานยาเมื่อนึกขึ้นได้  หากเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้ข้ามมื้อยาที่ลืมรับประทานและรับประทานยาที่ขนาดปกติ 
แต่การรับประทานยามิลแนซิแพรน ต้องเป็นไปตามคำสั่งแพทย์  ผู้ป่วยต้องรับประทานยานี้ตรงเวลา และไม่ควรปรับขนาดรับประทานด้วยตนเอง  รวมถึงการหยุดรับประทานยานี้ทันที จะก่อให้เกิดภาวะถอนยา หรือมีอาการข้างเคียงอย่างรุนแรงเกิดขึ้น 
 
 ///// มิลแนซิแพรนมีผลไม่พึงประสงค์อย่างไร? ///// 
ยามิลแนซิแพรนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น  คลื่นไส้  ท้องผูกหรือท้องเสีย  อาเจียน  ปากแห้ง  ปวดท้อง   เบื่ออาหาร  กรดไหลย้อน  ท้องอืด   กระเพาะอาหารอักเสบ  เกิดริดสีดวงทวาร  ตับอ่อนอักเสบเฉียบพลัน 
- ผลต่อระบบประสาท:  เช่น  วิงเวียน  เกิดไมเกรน  ความรู้สึกสัมผัสเพี้ยน  ตัวสั่น  เกิดภาวะชัก  อาจเกิดกลุ่มอาการ Serotonin syndrome 
- ผลต่อผิวหนัง:  เช่น  มีผื่นคัน  เหงื่อออกกลางคืน  ลมพิษ  อาจเกิดกลุ่มอาการ  Stevens Johnson syndrome    ภาวะผิวหนังแพ้แสงแดดง่าย 
- ผลต่อระบบหัวใจและหลอดเลือด:  เช่น  มีอาการร้อนวูบวาบ  ชีพจรเต้นผิดปกติ  ความดันโลหิตสูงหรือไม่ก็ต่ำ  หัวใจเต้นเร็ว  หัวใจเต้นผิดจังหวะ  เจ็บหน้าอก 
- ผลต่อสภาพจิตใจ:   เช่น  นอนไม่หลับ  วิตกกังวล  มีความรู้สึกอยากทำร้ายตนเอง  รู้สึกสับสน  ประสาทหลอน  ฝันร้าย  อารมณ์ทางเพศลดลง  รู้สึกก้าวร้าว 
- ผลต่อระบบทางเดินปัสสาวะ:  เช่น  ปัสสาวะขัด  สมรรถภาพทางเพศถดถอย  ปวดในทางเดินปัสสาวะ  ปริมาณปัสสาวะน้อยลง  กระเพาะปัสสาวะอักเสบ  ทางเดินปัสสาวะอักเสบ/โรคติดเชื้อระบบทางเดินปัสสาวะ 
- ผลต่อระบบกล้ามเนื้อและกระดูก:  เช่น  ปวดหลัง  กล้ามเนื้อหดเกร็งตัว  ปวดกล้ามเนื้อ    ปวดข้อ 
- ผลต่อระบบทางเดินหายใจ:  เช่น  ทางเดินหายใจส่วนบนอักเสบ/โรคติดเชื้อ ทางเดินหายใจส่วนบน   ไซนัสอักเสบ  เยื่อจมูกอักเสบ   คออักเสบ  อาจมีอาการหายใจขัด/หายใจลำบาก 
- ผลต่อระบบเผาผลาญพลังงานของร่างกาย:  เช่น น้ำหนักตัวเพิ่มหรือไม่ก็ลดลง  ไขมันคอเลสเตอรอลในเลือดสูง  เบื่ออาหาร  เกิดภาวะเกลือโซเดียมในเลือดต่ำ 
- ผลต่อระบบภูมิต้านทาน/ระบบภูมิคุ้มกัน/ระบบภูมิคุ้มกันต้านทานโรคของร่างกาย:    เช่น มีอาการคล้ายเป็นไข้หวัดใหญ่ 
- ผลต่อตับ:  เช่น  เอนไซม์การทำงานของตับในเลือดสูงขึ้น  เกิดภาวะตับอักเสบ 
- ผลต่อไต:  เช่น  ไตวายเฉียบพลัน 
- ผลต่อระบบเลือด:  เช่น  เกิดภาวะเม็ดเลือดขาวต่ำ   ภาวะเกล็ดเลือดต่ำ 
- ผลต่อระบบต่อมไร้ท่อ:  เช่น  มีสารคัดหลั่ง/น้ำนมออกจากหัวนมผิดปกติ  มีภาวะฮอร์โมนโปรแลกตินสูง 
 
 ///// มีข้อควรระวังการใช้มิลแนซิแพรนอย่างไร? ///// 
มีข้อควรระวังการใช้ยามิลแนซิแพรน  เช่น 
- ห้ามใช้กับผู้ป่วยที่มีประวัติแพ้ยานี้ 
- ห้ามใช้ยากับสตรีมีครรภ์  สตรีในภาวะให้นมบุตร  เด็ก และผู้สูงอายุ โดยไม่มี
คำสั่งจากแพทย์ 
- ห้ามปรับขนาดการใช้ยานี้หรือหยุดการใช้ยานี้ด้วยตนเอง 
- ห้ามไปซื้อหายานี้มาใช้เองโดยมิได้ขอคำปรึกษาจากแพทย์ 
- ห้ามใช้ยานี้กับผู้ป่วยที่ปัญหาความดันโลหิตสูง ผู้ที่ป่วยด้วยโรคเลือด โรคต้อหิน
หรือเป็นผู้ที่ใช้ยากลุ่มMAOIs อยู่ก่อน 
- กรณีพบอาการแพ้ยานี้ เช่น  มีผื่นคันขึ้นเต็มตัว  หายใจไม่ออก/หายใจลำบาก  ตัวบวม  ต้องรีบนำผู้ป่วยส่งโรงพยาบาลทันที/ฉุกเฉิน 
- หากใช้ยานี้ตามระยะเวลาที่แพทย์แนะนำแล้วอาการไม่ดีขึ้น  ผู้ป่วยควรรีบกลับมาพบแพทย์/มาโรงพยาบาลก่อนแพทย์นัด เพื่อแพทย์พิจารณาปรับแนวทางการรักษา 
- แจ้งแพทย์/พยาบาล/เภสัชกรถึงประวัติโรคประจำตัว  มียาอื่นๆชนิดใดที่ใช้อยู่บ้าง โดยละเอียดก่อนที่จะเข้ารับการรักษาทุกครั้ง 
- ศึกษาเรื่องขนาดการรับประทานของยานี้ รวมถึงผลข้างเคียง  ข้อห้าม ข้อควรระวังของการใช้ยานี้ด้วยความเข้าใจ 
- ญาติของผู้ป่วยควรเฝ้าสังเกตว่า ผู้ป่วยมีอาการอยากทำร้ายตนเองเกิดขึ้นหรือไม่ หากพบเห็นเหตุการณ์นี้ ให้รีบนำผู้ป่วยมาพบแพทย์/มาโรงพยาบาลทันที 
- ปฏิบัติตามคำสั่งแพทย์อย่างเคร่งครัดและมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยามิลแนซิแพรนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// มิลแนซิแพรนมีปฏิกิริยาระหว่างยากับยาตัวอื่นอย่างไร? ///// 
ยามิลแนซิแพรนมีปฏิกิริยาระหว่างยากับยาตัวอื่น เช่น 
- ห้ามรับประทานยามิลแนซิแพรนร่วมกับการดื่มสุรา  ด้วยจะสร้างความเป็นพิษ(ผลข้างเคียงรุนแรง)กับตับของผู้ป่วย 
- ห้ามรับประทานยามิลแนซิแพรนร่วมกับยาWarfarin ด้วยจะทำให้มีภาวะเลือดออกง่ายตามมา 
- หลีกเลี่ยงการรับประทานยามิลแนซิแพรนร่วมกับยา Phenylephrine  เพราะอาจ                    ทำให้เกิดภาวะความดันโลหิตสูงและหัวใจเต้นเร็วมากขึ้น 
- ห้ามใช้ยามิลแนซิแพรนร่วมกับยา 5 Hydroxytryptophan  ด้วยเสี่ยงต่อการเกิด
ภาวะ Serotonin syndrome ตามมา โดยสังเกตผู้ป่วยจะมีอาการ  สับสน  ประสาทหลอน  เกิดลมชัก  ความดันโลหิตเปลี่ยนแปลงอย่างรวดเร็วอาจสูงขึ้นหรือต่ำลง  หัวใจเต้นเร็ว  มีไข้  เหงื่อออกมาก ตาพร่า  กล้ามเนื้อหดเกร็งตัว  ตัวสั่น  เป็นตะคริวที่ท้อง  คลื่นไส้ อาเจียน   และท้องเสีย  กรณีที่มีอาการรุนแรงอาจทำให้เกิดภาวะโคม่า และถึงขั้นเสียชีวิตในที่สุด 
 
 ///// ควรเก็บรักษามิลแนซิแพรนอย่างไร? ///// 
ควรเก็บยามิลแนซิแพรนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// มิลแนซิแพรนมีชื่ออื่นอีกไหม? ผลิตจากบริษัทอะไรบ้าง? ///// 
ยามิลแนซิแพรน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น ACMIL, Milborn, Milnace, Milza, Milpran 
 ///// บรรณานุกรม ///// 
https://www.drugs.com/savella.html[2017,Sept9] 
https://en.wikipedia.org/wiki/Milnacipran[2017,Sept9] 
https://www.drugs.com/cdi/milnacipran.html[2017,Sept9] 
https://www.drugs.com/drug-interactions/milnacipran.html[2017,Sept9]
