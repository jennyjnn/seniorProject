ซาลซาเลต (Salsalate)
 ///// บทนำ ///// 
ยาซาลซาเลต (Salsalate) เป็นยาต้านฤทธิ์การอักเสบที่อยู่ในประเภทยาเอ็นเสด (NSAID) ทางคลินิกนำมาใช้รักษาโรคข้ออักเสบ โรคข้อรูมาตอยด์ หรืออาการอักเสบอื่นที่แพทย์วินิจฉัยแล้วเห็นสมควรให้ใช้ยานี้ โดยซาลซาเลตจะคอยยับยั้งและปิดกั้นสารที่กระตุ้นการอักเสบและเป็นสาเหตุให้เกิดอาการปวดของร่างกาย 
รูปแบบยาแผนปัจจุบันของยาซาลซาเลตที่พบเห็นจะเป็นยาชนิดรับประทาน ยานี้จะเริ่มออกฤทธิ์เมื่อรับประทานยาอย่างต่อเนื่องตั้งแต่ 3 - 4 วันขึ้นไป ก่อนการดูดซึมเข้าสู่กระแสเลือด ซาลซาเลตจะถูกเปลี่ยนโครงสร้างทางเคมีภายในลำไส้เล็กจนได้กรดที่มีชื่อว่าซาลิไซลิก (Salicylic acid/สารที่ช่วยลดอาการปวดและลดไข้ได้) ออกมา ร่างกายสามารถกำจัดยาซาลซาเลตได้เพียงประมาณ 13% จากปริมาณยาในกระแสเลือด (ตัวยาจึงอยู่ในร่างกายได้นาน) โดยผ่านทิ้งไปกับน้ำปัสสาวะ 
อนึ่ง ก่อนที่แพทย์จะสั่งจ่ายยาซาลซาเลต ผู้ป่วยมักจะถูกซักประวัติสุขภาพและมีคำถามต่างๆ เช่น 
- หากเป็นสตรีอยู่ในภาวะตั้งครรภ์หรือไม่ 
- ถ้ามีบุตร เลี้ยงบุตรด้วยน้ำนมมารดาหรือไม่ 
-  มีประวัติแพ้ยาหรือแพ้อาหารหรือไม่ 
-  ป่วยเป็นโรคตับ โรคไต โรคหืด แผลในกระเพาะอาหาร - ลำไส้/แผลเปบติก หรือมีภาวะโรคหัวใจ ภาวะเลือดออกง่าย หรือความดันโลหิตสูง หรือไม่ 
- รับประทานยาอะไรอยู่ก่อน ดื่มเหล้า สูบบุหรี่หรือไม่ 
ซึ่งคำถามเหล่านี้อาจจะเป็นเพียงส่วนหนึ่งที่ผู้ป่วยจะต้องให้ความร่วมมือกับแพทย์เพื่อนำมาประกอบในการตรวจรักษา 
 ///// ซาลซาเลตมีสรรพคุณ (คุณสมบัติ) อย่างไร? ///// 
ยาซาลซาเลตมีสรรพคุณใช้รักษาและบรรเทาอาการปวดจากโรคข้ออักเสบ/ข้อเสื่อม โรคข้อรูมาตอยด์ 
 ///// ซาลซาเลตมีกลไกการออกฤทธิ์อย่างไร? ///// 
ยาซาลซาเลตมีกลไกการออกฤทธิ์ โดยตัวยาจะยับยั้งการสังเคราะห์สารที่มีชื่อว่า Prostaglan din (สารที่เกี่ยวข้องกับการอักเสบและการปวด) และส่งผลต่อเนื่องให้เกิดการป้องกันการเกิดสาร Thromboxane A2 (สารเกี่ยวข้องกับการทำงานของเกล็ดเลือด) นอกจากนี้ยังออกฤทธิ์ที่ศูนย์ควบ คุมอุณหภูมิของร่างกายที่สมองส่วนไฮโปธาลามัสทำให้อาการไข้ลดลง จากกลไกเหล่านี้จึงทำให้ซาลซาเลตมีฤทธิ์ในการรักษาตามสรรพคุณ 
 ///// ซาลซาเลตมีรูปแบบการจัดจำหน่ายอย่างไร? ///// 
ยาซาลซาเลตมีรูปแบบการจัดจำหน่ายเป็นยาเม็ดชนิดรับประทาน ขนาด 500 และ 750 มิลลิกรัม/เม็ด 
 ///// ซาลซาเลตมีขนาดรับประทานอย่างไร? ///// 
ยาซาลซาเลตมีขนาดรับประทานดังนี้เช่น 
- ผู้ใหญ่: รับประทานได้จนถึง 3 กรัม/วัน ทั้งนี้ขึ้นกับคำสั่งของแพทย์ โดยแบ่งรับประทานวันละ 2 ครั้งหรือตามคำสั่งแพทย์ 
อนึ่ง ควรรับประทานยานี้พร้อมอาหาร นม หรือยาลดกรด 
เพื่อลดอาการระคายเคืองที่กระเพาะอาหารและลำไส้ 
- เด็ก: เนื่องจากโรคที่รักษาด้วยยานี้เป็นโรคของผู้ใหญ่ ดังนั้นจึงยังไม่มีการศึกษาที่แน่ชัดถึงผลข้างเคียงของยานี้ในเด็ก การใช้ยานี้ในเด็กจึงต้องขึ้นกับดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาซาลซาเลต ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาซาลซาเลตอาจส่งผลให้อาการ ของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซาลซาเลตสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานในครั้งถัดไป ไม่จำเป็นต้องเพิ่มปริมาณการรับประทานเป็น 2 เท่า 
 ///// ซาลซาเลตมีผลไม่พึงประสงค์อย่างไร? ///// 
ยาซาลซาเลตสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น รู้สึกไม่สบายในระบบทางเดินอาหาร ปวดท้อง อาจกระตุ้นให้เกิดอาการแพ้ยา พูดไม่ชัด หายใจไม่ออก/หายใจลำบาก บวมตามร่างกาย น้ำหนักเพิ่ม อ่อนเพลีย เจ็บหน้าอก แสบหน้าอก/แสบร้อนกลางอก วิงเวียน เกิดพิษกับตับและไต เกิดภาวะโลหิตจางประเภท Iron-deficiency anemia ตาพร่า เลือดออกง่ายโดยมีสภาวะ Hypoprothrombinemia ร่วมด้วย Reye’s syndrome อุจจาระมีสีเข้ม อาเจียนเป็นเลือด หูดับ หัวใจเต้นเร็ว 
อนึ่ง อาการข้างเคียงข้างต้นอาจจะทวีความรุนแรงได้มากขึ้น 
ถ้าใช้ยานี้กับผู้ป่วยที่มีภาวะหอบหืด ผู้ที่มีภาวะเกล็ดเลือดต่ำ 
สำหรับผู้ที่ได้รับยานี้เกินขนาดจะมีอาการได้ยินเสียงในหู/หูอื้อ วิงเวียนอย่างรุนแรง เหงื่อออก หายใจถี่/หายใจเร็ว อาเจียนอย่างหนัก รู้สึกสับสน และอาจมีอาการชักร่วมด้วย หากพบอาการดังกล่าวต้องรีบนำตัวผู้ป่วยส่งแพทย์/ไปโรงพยาบาลโดยเร็ว 
 ///// มีข้อควรระวังการใช้ซาลซาเลตอย่างไร? ///// 
มีข้อควรระวังการใช้ยาซาลซาเลตดังนี้เช่น 
- ห้ามใช้กับผู้ที่แพ้ยานี้หรือแพ้ยาแอสไพริน 
- ห้ามใช้ยานี้กับผู้ป่วยด้วยภาวะเลือดออกง่าย โรคเกาต์ ผู้ป่วยโรคตับ โรคไต ระยะรุนแรง 
- ห้ามใช้ยานี้กับเด็กที่อายุต่ำกว่า 12 ปีลงมา รวมถึงสตรีตั้งครรภ์ และสตรีที่อยู่ในภาวะให้นมบุตร 
-  ห้ามปรับขนาดรับประทานยานี้ด้วยตนเอง 
-  ระวังการใช้ยานี้กับผู้สูงอายุ 
- ระวังการใช้ยานี้กับผู้ป่วยโรคหืด ผู้ที่เป็นโรคแผลในกระเพาะ – ลำไส้ (โรคแผลเปบติค) ผู้ป่วยที่อยู่ในภาวะขาดน้ำ ผู้ป่วยโรคความดันโลหิตสูง โรคหัวใจ โรคเบาหวาน 
-  การใช้ยานี้กับผู้ป่วยโรคขาดเอนไซม์จีซิกพีดี (G6PD) อาจกระตุ้นให้เกิดภาวะโลหิตจาง ด้วยเม็ดเลือดแตก 
-  ขณะใช้ยานี้ให้ระวังการเกิดภาวะหัวใจวายโดยเฉพาะผู้ป่วยที่ใช้ยาเป็นเวลานานๆ และควรใช้ยาตามคำสั่งแพทย์เท่านั้น 
- อาการข้างเคียงต่างๆอาจเกิดและรุนแรงขึ้นมาโดยไม่มีสัญญาณเตือนใดๆโดยเฉพาะเมื่อใช้ยากับผู้สูงอายุ 
- หลีกเลี่ยงการใช้ยานี้กับผู้ป่วยเด็กหรือวัยรุ่นที่ป่วยและมีไข้หรือมีไข้จากโรคหวัด ด้วยยาซาลซาเลตอาจกระตุ้นให้เกิดภาวะ Reye’s syndrome กับผู้ป่วยกลุ่มนี้ 
-  ห้ามแบ่งยาให้ผู้อื่นใช้ 
-  ห้ามใช้ยาหมดอายุ 
-  ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาซาลซาเลตด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ซาลซาเลตมีปฏิกิริยาระหว่างยากับยาตัวอื่นอย่างไร? ///// 
ยาซาลซาเลตมีปฏิกิริยาระหว่างยากับยาตัวอื่นดังนี้เช่น 
- การใช้ยาซาลซาเลตร่วมกับยา Adefovir, Tenofovir อาจส่งผลให้ไตทำงานผิดปกติ หากจำเป็นต้องใช้ยาร่วมกันแพทย์จะปรับขนาดการใช้ให้เหมาะสมกับผู้ป่วยเป็นรายบุคคลไป 
- การใช้ยาซาลซาเลตร่วมกับยาหยอดตา Brinzolamide (ยาลดความดันในลูกตา) อาจกระตุ้นให้ปวดศีรษะ ได้ยินเสียงก้องในหู คลื่นไส้ อาเจียน วิงเวียน ประสาทหลอน หายใจถี่/หายใจเร็ว มีไข้ และมีอาการชัก หรือเกิดอาการโคม่า หากจำเป็นต้องใช้ยาร่วมกันแพทย์จะปรับขนาดการใช้ให้เหมาะ สมเป็นรายบุคคลไป 
- ห้ามใช้ยาซาลซาเลตร่วมกับยา Cidofovir (ยาต้านไวรัส) ด้วยอาจกระตุ้นการทำลายไตเกิดขึ้น หากจำเป็นต้องใช้ยาร่วมกันควรเว้นระยะและหยุดการใช้ยาซาลซาเลตอย่างน้อย 7 วันก่อนการใช้ยา Cidofovir 
- การใช้ยาซาลซาเลตร่วมกับยา Hydrocortisone อาจเป็นเหตุให้ประสิทธิภาพการรักษาของยาซาลซาเลตด้อยประสิทธิภาพลงไป และควรต้องเฝ้าระวังภาวะเลือดออกในกระเพาะอาหาร หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาซาลซาเลตอย่างไร? ///// 
ควรเก็บยาซาลซาเลตภายใต้อุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็ก และสัตว์เลี้ยง และไม่เก็บยาในห้องน้ำหรือในรถยนต์ 
 ///// ซาลซาเลตมีชื่ออื่นอีกไหม? ผลิตจากบริษัทอะไรบ้าง? ///// 
ยาซาลซาเลตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Salsalate[2015,May16] 
http://www.drugs.com/cdi/salsalate.html[2015,May16] 
https://www.mims.com/USA/drug/info/salsalate/?type=full&amp;mtype=generic#Dosage[2015,May16] 
http://www.drugs.com/drug-interactions/salsalate-index.html?filter=3&amp;generic_only=[2015,May16]
