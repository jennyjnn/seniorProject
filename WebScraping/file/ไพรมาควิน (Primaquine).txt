ไพรมาควิน (Primaquine)
 ///// บทนำ ///// 
ยาไพรมาควิน (Primaquine หรือ Primaquine phosphate) จัดเป็นยาที่อยู่ในกลุ่ม 8-Aminoquinoline (ยากลุ่มรักษาไข้จับสั่น/มาลาเรีย) ทางคลินิกได้นำยาไพรมาควินมารักษาการติดเชื้อมาลาเรีย รวมถึงภาวะปอดอักเสบที่มีสาเหตุมาจากเชื้อโปรโทซัว (Pneumocystis pneumonia) ยานี้ถูกสังเคราะห์ขึ้นในปี ค.ศ. 1940 (พ.ศ. 2483) และองค์การอนามัยโลกได้ประกาศให้เป็นยาจำเป็นขั้นพื้นฐานที่สถานพยาบาลควรต้องมีสำรองใช้เมื่อจำเป็น 
รูปแบบของยาแผนปัจจุบันของยาไพรมาควินจะเป็นยาชนิดรับประทาน โดยตัวยาสามารถดูดซึมจากระบบทางเดินอาหารและกระจายตัวเข้าสู่ร่างกายได้เป็นอย่างดี ตัวยาในกระแสเลือดจะอยู่ในร่างกายได้นานถึงประมาณ 6 ชั่วโมงก่อนที่จะถูกตับทำลายโครงสร้างทางเคมีและขับออกจากร่างกายทางน้ำดีและบางส่วนทางไต 
ยาไพรมาควินสามารถออกฤทธิ์ต่อต้านเชื้อมาลาเรียทั้งชนิด P.vivax, P.ovale และ P.falcipa rum (หมายเหตุ P ในที่นี้คือเชื้อมาลาเรีย ชื่อเต็มทางการแพทย์คือ Plasmodium) มีข้อแนะนำจากองค์การอนามัยโลกให้ใช้ยาไพรมาควินที่เป็นลักษณะยาเดี่ยวเพื่อป้องกันการแพร่กระจายของเชื้อมาลาเรียชนิด P.falciparum อีกด้วย 
อาการข้างเคียง (ผลข้างเคียง) จากยาไพรมาควินที่สามารถพบได้ทั่วไปหลังการใช้ยาไพรมา ควินคือ ผู้ป่วยอาจมีอาการคลื่นไส้ อาเจียน เป็นตะคริวที่ท้อง 
ทั้งนี้มีข้อมูลบางประการที่ผู้บริโภคควรทราบก่อนการใช้ยาไพรมาควินอาทิเช่น 
- ต้องไม่ใช่ผู้ที่มีประวัติแพ้ยาไพรมาควิน 
- ต้องไม่ป่วยด้วยโรคข้อรูมาตอยด์ (Rheumatoid arthritis) โรคลูปัส (Lupus) หรือป่วยด้วยโรคเลือดในแบบต่างๆเช่น Granulocytopenia (ภาวะเม็ดเลือดขาวต่ำ) 
- ต้องไม่ได้รับยา Quinacrine (ยาต้านเชื้อโปรโทซัว) ในระยะเวลาเดียวกัน การใช้ร่วมกันอาจทำให้ผู้ป่วยได้รับผลข้างเคียงของยาไพรมาควินมากยิ่งขึ้น 
นอกจากนี้ผู้บริโภค/ผู้ป่วยที่มีอาการป่วยด้วยมาลาเรีย หากจะเข้ารับการรักษาจากไพรมาควินจะต้องแจ้งข้อมูลประวัติการเจ็บป่วย ประวัติของสุขภาพ ให้แพทย์ผู้รักษานำมาประกอบเพื่อช่วยในการสั่งจ่ายยาไพรมาควินได้อย่างถูกต้องปลอดภัยและเหมาะสมเช่น 
- มีการรับประทานยาอื่นใดอยู่ก่อนหน้านี้โดยเฉพาะยาที่สามารถกระตุ้นให้หัวใจเต้นผิดจังหวะ 
- หากเป็นสตรีอยู่ในภาวะตั้งครรภ์หรืออยู่ในภาวะให้นมบุตรหรือไม่ 
- มีอาการป่วยด้วยโรค/ภาวะขาดเอนไซม์จีซิกพีดีหรือไม่ 
- มีประวัติป่วยด้วยโรคหัวใจ หรืออยู่ในภาวะเกลือโพแทสเซียมต่ำในเลือด หรือเกลือแมกนีเซียมในร่างกายมีระดับต่ำกว่าปกติ 
ทั้งนี้คณะกรรมการอาหารและยาของไทยได้บรรจุให้ยาไพรมาควินอยู่ในบัญชียาหลักแห่งชาติ เราสามารถพบเห็นการใช้ยานี้ได้ตามสถานพยาบาล และการใช้ยานี้ได้อย่างปลอดภัยจะต้องเป็นไปตามคำสั่งของแพทย์เท่านั้น 
 ///// ไพรมาควินมีสรรพคุณ (คุณสมบัติ) อย่างไร? ///// 
ยาไพรมาควินมีสรรพคุณ/ข้อบ่งใช้เช่น 
- รักษาการติดเชื้อมาลาเรีย 
- ป้องกันการติดเชื้อมาลาเรีย 
- ใช้บำบัดอาการปอดอักเสบที่มีสาเหตุมาจากการติดเชื้อโปรโทซัวหรือที่เรียกว่า Pneumo cystis pneumonia ซึ่งมักจะพบในผู้ป่วยที่มีการติดเชื้อเอชไอวี (HIV) ร่วมด้วย 
 ///// ไพรมาควินมีกลไกการออกฤทธิ์อย่างไร? ///// 
ยาไพรมาควินมีกลไกการออกฤทธิ์โดยตัวยาจะเข้าจับกับสารพันธุกรรมของเชื้อมาลาเรีย และยังทำให้ส่วนประกอบภายในเซลล์ของเชื้อมาลาเรียที่มีชื่อว่า ไมโทคอนเดรีย (Mitochondria) แตกออก จากกลไกเหล่านี้ทำให้เชื้อมาลาเรียหยุดการเจริญเติบโต หยุดการกระจายพันธุ์และตายลงในที่สุด 
 ///// ไพรมาควินมีรูปแบบการจัดจำหน่ายอย่างไร? ///// 
ยาไพรมาควินรูปแบบการจัดจำหน่ายเป็นยาเม็ดชนิดรับประทาน ขนาด 15 มิลลิกรัม/เม็ด 
 ///// ไพรมาควินมีขนาดรับประทานอย่างไร? ///// 
ในบทความนี้ขอยกตัวอย่างขนาดรับประทานยาไพรมาควินเฉพาะในกรณีดังต่อไปนี้ 
ก. สำหรับรักษาการติดเชื้อมาลาเรีย: 
- ผู้ใหญ่: รับประทานวันละ 15 มิลลิกรัมครั้งเดียวเป็นเวลา 14 วัน 
- เด็ก: รับประทาน 0.5 มิลลิกรัม/น้ำหนักตัว 1 กิโลกรัมวันละครั้งเป็นเวลา 14 วัน 
ข. สำหรับรักษาภาวะ Pneumocystic pneumonia: 
- ผู้ใหญ่: รับประทานวันละ 30 มิลลิกรัมครั้งเดียวเป็นเวลา 21 วัน 
- เด็ก: รับประทานวันละ 0.3 มิลลิกรัม/น้ำหนักตัว 1 กิโลกรัมครั้งเดียวเป็นเวลา 21วัน ขนาดรับประทานสูงสุดของเด็กไม่ควรเกิน 30 มิลลิกรัมในการให้ยาแต่ละครั้ง 
*อนึ่งสามารถรับประทานยานี้พร้อมอาหารหรือหลังอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไพรมาควิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไพรมาควินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไพรมาควินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาไพรมาควินตรงเวลา 
 ///// ไพรมาควินมีผลไม่พึงประสงค์อย่างไร? ///// 
ยาไพรมาควินอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ มีอาการ ปวดหลัง ปวดขา ปวดท้อง ปัสสาวะมีสีคล้ำ มีไข้ เบื่ออาหาร ผิวซีด อ่อนเพลีย ผู้ป่วยบางรายอาจมีอาการวิงเวียน เจ็บคอ หายใจลำบาก (ถ้ามีอาการนี้ต้องรีบไปโรงพยาบาลทันที/ฉุกเฉิน) 
 ///// มีข้อควรระวังการใช้ไพรมาควินอย่างไร? ///// 
มีข้อควรระวังการใช้ยาไพรมาควินเช่น 
- ห้ามใช้กับผู้ที่แพ้ยาไพรมาควิน 
- ห้ามปรับขนาดรับประทานด้วยตนเอง 
- ห้ามใช้ยากับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยาที่มีสภาพเปลี่ยนไปจากเดิม 
- ห้ามใช้ยานี้กับผู้ป่วยโรคข้อรูมาตอยด์ โรคลูปัส 
- กรณีที่ผู้ป่วยมียาอื่นรับประทานอยู่ก่อนจะต้องแจ้งให้แพทย์ทราบทุกครั้ง 
- ระวังการใช้ยานี้กับผู้ป่วยภาวะขาดเอนไซม์จีซิกพีดี ผู้ป่วยด้วยโรคหัวใจ 
- หากพบอาการแพ้ยานี้ให้หยุดใช้ยานี้แล้วรีบนำตัวผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไพรมาควินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไพรมาควินมีปฏิกิริยาระหว่างยากับยาตัวอื่นอย่างไร? ///// 
ยาไพรมาควินมีปฏิกิริยาระหว่างยากับยาตัวอื่นเช่น 
- ห้ามใช้ยาไพรมาควินร่วมกับยา Clozapine ด้วยจะทำให้เกิดภาวะเม็ดเลือดขาวในร่างกายต่ำ จนทำให้เกิดการติดเชื้อต่างๆตามมาได้ 
- หลีกเลี่ยงการใช้ยาไพรมาควินร่วมกับยา Sodium nitrite ด้วยจะก่อให้เกิดภาวะ Methemo globinemia (โรคเลือดชนิดหนึ่ง) ตามมาส่งผลให้เลือดไม่สามารถนำออกซิเจนไปเลี้ยงอวัยวะต่างๆ ของร่างกายได้อย่างเต็มที่ โดยผู้ป่วยจะมีอาการคลื่นไส้ ปวดศีรษะ วิงเวียน อ่อนเพลีย หายใจเร็ว วิตกกังวล รู้สึกสับสน เป็นต้น 
- ห้ามใช้ยาไพรมาควินร่วมกับยา Tizanidine ด้วยจะทำให้ระดับ Tizanidine ในกระแสเลือดเพิ่มสูงขึ้นจนเป็นเหตุให้เกิดภาวะความดันโลหิตสูงตามมา 
- การใช้ยาไพรมาควินร่วมกับยา Codeine จะทำให้ประสิทธิภาพการรักษาของ Codeine ด้อยลงไป หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีบุคคลไป 
 ///// ควรเก็บรักษาไพรมาควินอย่างไร? ///// 
ควรเก็บยาไพรมาควินในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่อง แช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไพรมาควินมีชื่ออื่นอีกไหม? ผลิตจากบริษัทอะไรบ้าง? ///// 
ยาไพรมาควินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Primaquine   [2016,Jan2] 
http://www.drugs.com/cdi/primaquine.html  [2016,Jan2] 
http://www.mims.com/Thailand/drug/info/Primaquine%20GPO/  [2016,Jan2] 
http://drug.fda.moph.go.th:81/nlem.in.th/medicine/essential/list/99#item-8676  [2016,Jan2] 
http://www.mims.com/THAILAND/Home/GatewaySubscription/?generic=Primaquine  [2016,Jan2] 
http://www.drugs.com/drug-interactions/primaquine-index.html?filter=3&amp;generic_only=   [2016,Jan2]
