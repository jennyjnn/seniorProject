ซัลฟิซ็อกซาโซน (Sulfisoxazole)
 ///// บทนำ ///// 
ยาซัลฟิซ็อกซาโซน (Sulfisoxazole) หรืออีกชื่อหนึ่งว่า ซัลฟาฟูราโซล (Sulfafurazole) เป็นยาปฏิชีวนะกลุ่มซัลโฟนาไมด์ (Sulfonamide) มีฤทธิ์กว้างขวางในการต่อต้านและฆ่าเชื้อแบคทีเรีย ทั้งชนิดแกรมบวกและแกรมลบ มีฤทธิ์ของการรักษาในระยะสั้น ตัวยาจะยับยั้งการเจริญเติบโตรวมถึงการแบ่งเซลล์ของแบคทีเรีย จึงถูกนำมาใช้รักษาได้หลายอาการโรคที่มีสาเหตุจากเชื้อแบคทีเรีย 
มีเงื่อนไขบางประการที่ทำให้ผู้ป่วยไม่สามารถใช้ยาซัลฟิซ็อกซาโซนหรือควรหลีกเลี่ยงการใช้ยานี้อาทิเช่น 
- ผู้ป่วยมีประวัติแพ้ยาซัลฟิซ็อกซาโซนหรือแพ้ยากลุ่มซัลโฟนาไมด์มาก่อน 
- อยู่ในภาวะตั้งครรภ์หรืออยู่ในภาวะเลี้ยงบุตรด้วยน้ำนมของมารดา 
- มีปัญหาทางสุขภาพโดยเฉพาะอย่างยิ่งเป็นโรคของระบบเลือดเช่น โลหิตจาง หรือป่วยเป็นโรคไตระยะรุนแรง หรือมีภาวะอุดตันของระบบทางเดินปัสสาวะ 
- มีการใช้ยาต้านทานการแข็งตัวของเลือดอยู่ก่อนหรือไม่ ด้วยหากใช้ร่วมกับยาซัลฟิซ็อกซาโซนอาจทำให้เกิดภาวะตกเลือดหรือมีเลือดออกง่ายมากขึ้น 
รูปแบบยาแผนปัจจุบันของยาซัลฟิซ็อกซาโซนจะเป็นยารับประทาน ด้วยเป็นยาที่ถูกดูดซึมได้ดีจากระบบทางเดินอาหาร หลังจากยาซัลฟิซ็อกซาโซนเข้าสู่กระแสเลือด ตัวยาจะเข้ารวมตัวกับพลาสมาโปรตีนประมาณ 85 - 90% และยังสามารถซึมผ่านเข้าน้ำไขสันหลัง รก และน้ำนมของมารดาได้ ร่างกายต้องใช้เวลาประมาณ 5 - 8 ชั่วโมงเพื่อกำจัดยานี้โดยผ่านทิ้งไปกับปัสสาวะ 
เมื่อได้รับประทานยาซัลฟิซ็อกซาโซนผู้ป่วยควรต้องดื่มน้ำตามในปริมาณมากกว่าปกติทั้งนี้เพื่อช่วยในการกระจายตัวและช่วยป้องกันการตกตะกอนของยาในไต ผู้ป่วยจะรับประทานยานี้ก่อนหรือพร้อมอาหารก็ได้ สิ่งสำคัญการใช้ยานี้ต้องให้ครบคอร์ส (Course) ของการรักษา กล่าวคือหากใช้ยาไปแล้ว 1 - 2 วันอาการเริ่มดีขึ้น ผู้ป่วยควรต้องรับประทานยาต่อจนครบตามคำสั่งแพทย์ทั้งนี้เพื่อหลีกเลี่ยงการเกิดเชื้อดื้อยา กรณีใช้ยาแล้วมีอาการวิงเวียน แพทย์จะแนะนำให้หลีกเลี่ยงการขับขี่ยวดยานพาหนะต่างๆและ/หรือการทำงานกับเครื่องจักรเพราะจะเกิดอุบัติเหตุได้ง่าย หรือหลังการใช้ยานี้แล้วพบอาการแพ้ยาเกิดขึ้นต้องหยุดการใช้ยานี้ทันทีแล้วนำผู้ป่วยมาพบแพทย์/มาโรงพยาบาลโดยเร็วทันทีฉุกเฉิน 
ยาซัลฟิซ็อกซาโซนไม่สามารถรักษาอาการโรคที่มีสาเหตุมาจากเชื้อไวรัส และการใช้ยานี้เป็นเวลานานหรือบ่อยถี่เกินไปอาจทำให้เกิดภาวะเชื้อโรคดื้อยา 
ขณะที่ใช้ยาซัลฟิซ็อกซาโซนผู้ป่วยบางรายอาจเกิดภาวะผื่นแพ้แสงแดดได้ง่าย จึงควรหลีกเลี่ยงการสัมผัสแสงแดดโดยตรง บางกรณียังพบอาการท้องเสียอย่างรุนแรงหลังใช้ยานี้และห้ามมิให้ผู้ป่วยรักษาภาวะท้องเสียด้วยตนเองโดยไม่มีการปรึกษากับแพทย์ 
การใช้ยาซัลฟิซ็อกซาโซนกับผู้ป่วยโรคเบาหวานอาจทำให้มีภาวะน้ำตาลในเลือดต่ำที่เราสามารถสังเกตได้จากอาการหนาวสั่น ชีพจรเต้นเร็ว ปวดศีรษะ เหงื่อออกมาก หิวอาหารมากขึ้น กระ สับกระส่าย หมดแรง วิงเวียน ง่วงนอน และอาจเป็นลม 
ยาซัลฟิซ็อกซาโซนจะไม่นำมาใช้กับเด็กที่มีอายุต่ำกว่า 2 เดือนด้วยจะทำให้เด็กเกิดภาวะตัวเหลือง - ตาเหลืองหรือที่เราเรียกกันว่า ดีซ่าน 
สำหรับอาการข้างเคียง (ผลข้างเคียง) ที่อาจพบได้โดยทั่วไปหลังจากรับประทานยาซัลฟิซ็อกซาโซนได้แก่ มีอาการวิงเวียน ง่วงนอน เบื่ออาหาร คลื่นไส้ ผื่นแพ้แสงแดด และอาเจียน เป็นต้น 
ยาซัลฟิซ็อกซาโซนสามารถใช้รักษาอาการป่วยได้หลายอาการโรคก็จริง แต่จะมีขนาดรับประทานและระยะเวลาของการใช้ยาที่แตกต่างกันออกไป เพื่อความปลอดภัยของผู้ป่วย/ผู้บริโภค การใช้ยาซัลฟิซ็อกซาโซนจึงต้องเป็นไปตามคำสั่งของแพทย์ผู้รักษาเท่านั้น 
 ///// ซัลฟิซ็อกซาโซนมีสรรพคุณ (คุณสมบัติ) อย่างไร? ///// 
ซัลฟิซ็อกซาโซนมีสรรพคุณ/ข้อบ่งใช้เพื่อรักษาอาการอักเสบที่เกิดจากการติดเชื้อแบคทีเรียของอวัยวะตามร่างกายเช่น กระเพาะปัสสาวะอักเสบ (Cystitis) เยื่อบุตาอักเสบ (Conjunctivitis) โรคริดสีดวงตา (Trachoma) มาลาเรีย (Malaria) โรคโนคาร์ดิโอซิส (Nocardiosis, การติดเชื้อแบคทีเรียในสกุล Nocardia) หูชั้นกลางอักเสบ (Otitis media) โรคการติดเชื้อในอุ้งเชิงกราน (Pelvic inflam matory disease) กรวยไตอักเสบ (Pyelonephritis) โรคทอกโซพลาสโมซิส (Toxoplasmosis) เยื่อหุ้มสมองอักเสบ และฝีมะม่วงหรือแผลริมอ่อน (Chancroid) เป็นต้น 
 ///// ซัลฟิซ็อกซาโซนมีกลไกการออกฤทธิ์อย่างไร? ///// 
กลไกการออกฤทธิ์ของยาซัลฟิซ็อกซาโซนคือ ตัวยาจะออกฤทธิ์ยับยั้งการสังเคราะห์กรดนิวคลีอิก (Nucleic acid กรดที่เกี่ยวข้องกับการสร้างสารพันธุกรรม DNA และ RNA) ในตัวแบคทีเรีย ส่งผลให้แบคทีเรียหยุดการเจริญเติบโตไม่สามารถขยายพันธุ์ได้และตายลงในที่สุด 
 ///// ซัลฟิซ็อกซาโซนมีรูปแบบการจัดจำหน่ายอย่างไร? ///// 
ยาซัลฟิซ็อกซาโซนมีรูปแบบการจัดจำหน่ายเช่น 
- ยาเม็ดชนิดรับประทานขนาด 500 มิลลิกรัม/เม็ด 
- ยาน้ำชนิดรับประทานขนาด 500 มิลลิกรัม/5 มิลลิลิตร 
 ///// ยาซัลฟิซ็อกซาโซนมีขนาดรับประทานอย่างไร? ///// 
ยาซัลฟิซ็อกซาโซนมีขนาดรับประทานแตกต่างกันในแต่ละผู้ป่วย ขึ้นกับชนิดอาการ ความรุนแรงของโรค และดุลพินิจของแพทย์ผู้รักษา ในบทความนี้ขอยกตัวอย่างเช่น 
1. สำหรับรักษาโรคทอกโซพลาสโมซิส (Toxoplasmosis): 
ก. ผู้ใหญ่: รับประทานยาซัลฟิซ็อกซาโซนครั้งละ 2 กรัมทุกๆ 6 ชั่วโมงร่วมกับการใช้ยาอีก 2 รายการคือ 
- รับประทานยา Pyrimethamine 75 มิลลิกรัม 1 ครั้ง จากนั้นให้รับประทานต่อเนื่องในขนาด 25 มิลลิกรัมวันละครั้ง 
- รับประทานยา Folinic acid 3 - 9 มิลลิกรัม 2 - 3 ครั้งต่อสัปดาห์ โดยยานี้มีวัตถุประสงค์ป้องกันการเกิดพิษต่อไขกระดูก 
อนึ่งการรักษาโรคนี้ควรใช้เวลาระยะ 2 - 4 เดือนโดยขึ้นกับดุลยพินิจของแพทย์เป็นสำคัญ 
ข. เด็กอายุตั้งแต่ 2 เดือนขึ้นไป: เริ่มต้นรับประทานยา 75 มิลลิกรัม/น้ำหนักตัว 1 กิโลกรัม/วัน จากนั้นให้รับประทานยาขนาด 150 มิลลิกรัม/น้ำหนักตัว 1 กิโลกรัม/วันโดยแบ่งรับประทาน 4 - 6 ครั้งโดยใช้ร่วมกับยา Pyrimethamine ตามคำสั่งแพทย์ ขนาดรับประทานสูงสุดของยาซัลฟิซ็อกซาโซนคือ 6 กรัม/วัน 
2. สำหรับการติดเชื้อในอุ้งเชิงกราน (Pelvic inflammatory disease): 
ก. ผู้ใหญ่: รับประทานยาครั้งละ 500 มิลลิกรัมทุกๆ 6 ชั่วโมงเป็นเวลา 21 วันโดยใช้ร่วมกับ Ceftriaxone ตามคำสั่งแพทย์ 
ข. เด็กอายุตั้งแต่ 2 เดือนขึ้นไป: รับประทานยาครั้งละ 100 มิลลิกรัม/น้ำหนักตัว 1 กิโลกรัม/วันโดยแบ่งรับประทานทุกๆ 6 ชั่วโมง และใช้ร่วมกับ Ceftriaxone ตามคำสั่งแพทย์ 
*อนึ่ง 
- เด็กอายุต่ำกว่า 2 เดือนลงมา: ทางคลินิกยานี้ส่งผลให้เด็กกลุ่มนี้มีตัวเหลืองตาเหลืองได้ แพทย์จึงมักหลีกเลี่ยงการใช้ในเด็กกลุ่มวัยนี้ 
- สามารถรับประทานยานี้ก่อนหรือพร้อมอาหารก็ได้ 
- การใช้ยานี้กับผู้ป่วยโรคตับ โรคไต แพทย์อาจต้องปรับขนาดรับประทานให้เหมาะสมกับผู้ป่วยเป็นรายบุคคลไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซัลฟิซ็อกซาโซน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาซัลฟิซ็อกซาโซนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซัลฟิซ็อกซาโซนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษา ควรรับประทานยาซัลฟิซ็อกซาโซนตรงเวลา 
 ///// ซัลฟิซ็อกซาโซนมีผลไม่พึงประสงค์อย่างไร? ///// 
ยาซัลฟิซ็อกซาโซนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อผิวหนัง: เช่น เกิดผื่นคัน ผิวหนังไวหรือเกิดผื่นแพ้แสงแดดได้ง่าย ผิวแตกหรือเกิดภาวะ/โรคลูปัส (Lupus erythematosus) 
- ผลต่อระบบเลือด: เช่น เกิดภาวะเม็ดเลือดขาวต่ำรุนแรง (Agranulocytosis), เม็ดเลือดขาวต่ำ(Leukopenia), เกล็ดเลือดต่ำ (Thrombocytopenia), สารที่เกี่ยวข้องกับการแข็งตัวของเลือดต่ำ(เช่น Hypoprothrombinemia, Hypofibrinogenemia), เม็ดเลือดแดงต่ำ (Methemoglobinemia), รวมถึงอาการโลหิตจางชนิดต่างๆ 
- ผลต่อการทำงานของตับ: เช่น เกิดภาวะตับอักเสบ ดีซ่าน การตรวจเลือดจะพบค่าเอนไซม์การทำงานตับเพิ่มมากขึ้น 
- ผลต่อการทำงานของไต: เช่น ค่าการทำงานของไตในเลือด (Creatinine) เพิ่มสูงขึ้น ไตวายเฉียบพลัน ปัสสาวะไม่ออก/ไม่มีปัสสาวะ 
- ผลต่อระบบทางเดินปัสสาวะ: เช่น เกิดยานี้ตกตะกอนในปัสสาวะ มีเลือดปนมาในปัสสาว/ปัสสาวะเป็นเลือด และปัสสาวะขัด 
- ผลต่อการทำงานของหัวใจ: เช่น หัวใจเต้นเร็ว ชีพจรเต้นผิดปกติ หลอดเลือดแดง-หลอดเลือดดำอักเสบ (หลอดเลือดอักเสบ) 
- ผลต่อระบบทางเดินอาหาร: เช่น เกิดภาวะลำไส้ใหญ่อักเสบ คลื่นไส้ อาเจียน เบื่ออาหาร ปวดท้อง ท้องเสีย เลือดออกในช่องทางเดินอาหาร/เลือดออกในระบบทางเดินอาหาร ท้องอืด กระเพาะอาหารอักเสบ ตับอ่อนอักเสบ ต่อมน้ำลายโตมากขึ้น 
- ผลต่อการทำงานของระบบประสาท: เช่น วิงเวียน ปลายประสาทอักเสบ (โรคเส้นประสาท) นอนไม่หลับ ความรู้สึกสัมผัสเพี้ยน อาจเกิดอาการชัก ง่วงนอน ได้ยินเสียงไม่ชัด ความดันในกะโหลกศีรษะสูงขึ้น 
- ผลต่อสภาพจิตใจ: เช่น อาจเกิดภาวะประสาทหลอน ซึมเศร้า วิตกกังวล ขาดความกระตือรือร้น 
- ผลต่อกล้ามเนื้อ: เช่น มีอาการปวดกล้ามเนื้อ ปวดข้อต่างๆ 
- ผลต่อการทำงานของระบบต่อมไร้ท่อ: เช่น เกิดภาวะคอพอก มีอาการน้ำตาลในเลือดต่ำ 
 ///// มีข้อควรระวังการใช้ซัลฟิซ็อกซาโซนอย่างไร? ///// 
มีข้อควรระวังการใช้ยาซัลฟิซ็อกซาโซนเช่น 
- ห้ามใช้กับผู้ที่แพ้ยาชนิดนี้ 
- ห้ามปรับขนาดรับประทานหรือหยุดการใช้ยานี้โดยมิได้ปรึกษาแพทย์ 
- ห้ามใช้ยาที่มีสภาพเปลี่ยนไปจากเดิม 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็กอายุต่ำกว่า 2 เดือน 
- การใช้ยานี้กับผู้สูงอายุควรต้องได้รับคำสั่งแพทย์เท่านั้น 
- รับประทานยานี้ให้ครบคอร์สถึงแม้จะอาการดีขึ้นแล้วก็ตาม 
- ดื่มน้ำเป็นปริมาณมากกว่าปกติเมื่อรับประทานยานี้ 
- ปฏิบัติตัวตามคำแนะนำของแพทย์และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมซัลฟิซ็อกซาโซนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ซัลฟิซ็อกซาโซนมีปฏิกิริยาระหว่างยากับยาตัวอื่นอย่างไร? ///// 
ยาซัลฟิซ็อกซาโซนมีปฏิกิริยาระหว่างยากับยาตัวอื่นเช่น 
- การใช้ยาซัลฟิซ็อกซาโซนร่วมกับยาต้านการแข็งตัวของเลือดเช่น Warfarin, Dicumarol อาจเพิ่มความเสี่ยงภาวะเลือดออกง่ายโดยเฉพาะเมื่อใช้ยาเหล่านี้กับผู้สูงอายุหรือผู้ป่วยด้วยโรคตับ โรคไต เพื่อเป็นการป้องกันภาวะดังกล่าวจึงควรหลีกเลี่ยงการใช้ยาร่วมกัน 
- การใช้ยาซัลฟิซ็อกซาโซนร่วมกับยา Methotrexate จะทำให้ระดับยา Methotrexate ในกระแสเลือดเพิ่มสูงขึ้นจนเป็นเหตุให้ผู้ป่วยมีอาการสีผิวซีดจาง เลือดออกง่าย อ่อนแรง ปากเป็นแผล คลื่นไส้ อาเจียน อุจจาระมีสีคล้ำเหมือนมีเลือดปน ปัสสาวะน้อยกว่าปกติ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- ห้ามใช้ยาซัลฟิซ็อกซาโซนร่วมกับยา Methenamine ด้วยจะก่อให้เกิดการตกตะกอนของยาซัลฟิซ็อกซาโซนในปัสสาวะ 
- การใช้ยาซัลฟิซ็อกซาโซนร่วมกับยากดภูมิคุ้มกันต้านทานโรคของร่างกายอย่างเช่น Cyclosporine อาจเพิ่มความเสี่ยงที่จะทำให้ร่างกายปฏิเสธอวัยวะที่เพิ่งปลูกถ่ายมาใหม่ อีกทั้งยังทำให้ไตได้รับอาการข้างเคียงต่างๆติดตามมา กรณีที่จำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาซัลฟิซ็อกซาโซนอย่างไร? ///// 
ควรเก็บยาซัลฟิซ็อกซาโซนในอุณหภูมิห้องที่เย็นหรือในช่วงอุณหภูมิ 15 - 30 องศาเซลเซียส(Celsius) เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ซัลฟิซ็อกซาโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาซัลฟิซ็อกซาโซนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Sulfafurazole  [2016,March5] 
http://www.drugs.com/cdi/sulfisoxazole.html  [2016,March5] 
http://www.mims.com/THAILAND/Home/GatewaySubscription/?generic=Sulfafurazole  [2016,March5] 
http://www.mims.com/India/drug/info/sulfafurazole/?type=full&amp;mtype=generic#Dosage  [2016,March5] 
http://www.drugs.com/drug-interactions/sulfisoxazole-index.html?filter=3&amp;generic_only=  [2016,March5]
