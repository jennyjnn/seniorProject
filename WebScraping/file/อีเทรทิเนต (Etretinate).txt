อีเทรทิเนต (Etretinate)
 ///// บทนำ ///// 
ยาอีเทรทิเนต(Etretinate)จัดเป็นสารประเภทเรตินอยด์รุ่นที่ 2 (Second generation retinoids)  ทางคลินิกนำมาใช้รักษาโรคสะเก็ดเงินในระยะรุนแรง(Severe psoriasis)  ผลิตภัณฑ์ยาแผนปัจจุบันของยานี้จะเป็นยาชนิดรับประทาน  ยาอีเทรทิเนตสามารถสะสมอยู่ในชั้นไขมันของร่างกายได้นาน และต้องใช้เวลาถึงประมาณ 120 วันขึ้นไปเพื่อจะกำจัดตัวยาออกจากกระแสเลือดผ่านทางปัสสาวะและน้ำดี  และห้ามใช้ยาอีเทรทิเนตกับสตรีตั้งครรภ์หรือสตรีที่มีแผนจะมีบุตร ด้วยตัวยานี้สามารถทำอันตรายต่อทารกในครรภ์ได้ 
ปัจจุบันยาอีเทรทิเนต ได้รับความนิยมในการนำมาใช้รักษาโรคน้อยกว่ายา Acitretin  ทั้งนี้อาจเป็นเหตุผลที่ร่างกายใช้เวลาเพียงประมาณ 50 ชั่วโมงในการกำจัดยา Acitretin ออกจากกระแสเลือด ทำให้ลดระยะเวลาการสะสมในร่างกายลง ซึ่งดีกว่ายาอีเทรทิเนตนั่นเอง และเหตุผลอีกประการหนึ่งคือยา Acitretin สามารถออกฤทธิ์ได้เลยด้วยตัวยาเอง ในขณะที่ยาอีเทรทิเนตต้องถูกร่างกายเปลี่ยนไปเป็นยา Acitretin ก่อน ตัวยาอีเทรทิเนตจึงจะออกฤทธิ์ได้ 
ข้อพึงระวังที่สำคัญๆของการใช้ยาอีเทรทิเนตที่ผู้บริโภคควรทราบ  เช่น 
- ห้ามใช้กับผู้แพ้ยานี้ และ/หรือแพ้ยาในกลุ่ม Retinoid 
- หลีกเลี่ยงการใช้ยานี้กับเด็ก ด้วยตัวยาสามารถส่งผลต่อการเจริญเติบโตของมวลกระดูก 
- ขณะที่ได้รับยานี้  ห้ามบริจาคโลหิต และห้ามไปจนเป็นระยะเวลานานตั้งแต่ 2 ปีขึ้นไปนับจากหยุดการใช้ยานี้ ด้วยจะเป็นการกระจายตัวยานี้ไปยังผู้ที่รับเลือดได้ 
- ระหว่างใช้ยานี้ ควรต้องคุมกำเนิด และต้องคุมกำเนิดต่อไปจนหลังจากเสร็จสิ้นการรักษาด้วยยานี้นานอย่างน้อยตั้งแต่ 3 ปีขึ้นไป  ทั้งนี้เพื่อลดความเสี่ยงของยาที่สะสมในร่างกายซึ่งสามารถถ่ายทอดไปยังทารกได้ 
- ระหว่างที่ได้รับยานี้ ห้ามดื่มสุราหรือเครื่องดื่มที่มีแอลกอฮอล์เป็นส่วนประกอบ  ด้วยจะทำให้เกิดภาวะไขมันไตรกลีเซอไรด์ในเลือดสูงขึ้น 
- ควรระวังการใช้ยาอีเทรทิเนตในผู้ที่มีโรคประจำตัวดังต่อไปนี้ เช่น โรคหัวใจ  โรคหลอดเลือดหัวใจ   โรคไขมันในเลือดสูง  โรคเบาหวาน  โรคตับ  โรคกระดูก  ด้วย ยาอีเทรทิเนตสามารถทำให้อาการโรคเหล่านั้นกำเริบรุนแรงมากขึ้น 
- การใช้ยาอีเทรทิเนตสามารถ ทำให้ผิวหนังไว/ผิวแพ้แสงแดดได้ง่าย ขณะใช้ยานี้จึงควรเลี่ยงการออกแดดโดยไม่มีการป้องกันผิวหนังได้รับแสงแดดโดยตรง 
- หากมีอาการวิงเวียนหลังใช้ยานี้ ต้องหลีกเลี่ยงการขับขี่ยานพาหนะต่างๆ และ/หรือการทำงานกับเครื่องจักร ด้วยจะเกิดอุบัติเหตุได้ง่าย 
- อาการข้างเคียง(ผลข้างเคียง)ที่ดูจะรุนแรงเนื่องจากการใช้ยานี้ อาทิเช่น  มีแรงดันในสมองสูง(ความดันในกะโหลกศีรษะสูง) 
- ถ้าพบอาการข้างเคียงดังต่อไปนี้ ต้องรีบพาผู้ป่วยมาโรงพยาบาลโดยเร็ว ไม่ต้องรอจนถึงวันแพทย์นัด  เช่น ตาพร่า  ตัวเหลืองตาเหลือง ปัสสาวะมีสีเข้ม ปวดท้อง อ่อนแรง ปวดศีรษะ  คลื่นไส้ อาเจียน 
ประเทศไทย ไม่พบเห็นการใช้ยานี้ แต่ในต่างประเทศมีการใช้ยาอีเทรทิเนตภายใต้ชื่อการค้าว่า Tigason 
 ///// อีเทรทิเนตมีสรรพคุณ(คุณสมบัติ)อย่างไร? ///// 
ยาอีเทรทิเนตมีสรรพคุณ/ข้อบ่งใช้เพื่อ บำบัดรักษาโรคสะเก็ดเงินในระยะรุนแรง 
 ///// อีเทรทิเนตมีกลไกการออกฤทธิ์อย่างไร? ///// 
กลไกการออกฤทธิ์ของยาอีเทรทิเนตคือ หลังการดูดซึมยานี้จากระบบทางเดินอาหาร จะมีการสะสมยาอีเทรทิเนตในเนื้อเยื่อไขมันของร่างกาย  และตัวยานี้จะค่อยๆถูกปลดปล่อยจากเนื้อเยื่อไขมันอย่างต่อเนื่อง และจะถูกร่างกายเปลี่ยนไปเป็นยา Acitretin  ซึ่งจะออกฤทธิ์ยับยั้งการแบ่งตัวที่เร็วเกินปกติของเซลล์ผิวหนังในชั้นอิพิทีเรียล (Epithelial, เยื่อบุผิว) ส่งผลให้การขยายตัวของรอยโรคสะเก็ดเงินชะลอตัวลง และเกิดฤทธิ์ในการรักษาตามสรรพคุณ 
 ///// อีเทรทิเนตมีรูปแบบการจัดจำหน่ายอย่างไร? ///// 
ยาอีเทรทิเนตมีรูปแบบการจัดจำหน่ายเป็น ยาแคปซูลชนิดรับประทาน ขนาด 10 และ 25 มิลลิกรัม/แคปซูล 
 
 ///// อีเทรทิเนตมีขนาดรับประทานอย่างไร? ///// 
ยาอีเทรทิเนต มีขนาดรับประทาน เช่น 
- ผู้ใหญ่: รับประทานวันละ 40 - 50 มิลลิกรัม โดยแบ่งรับประทาน 2 – 3 ครั้ง/วัน(ทุก 8-12 ชั่วโมง)ตามแพทย์สั่ง เป็นเวลา 2 – 4 สัปดาห์  ขนาดรับประทานสูงสุดไม่เกิน 75 มิลลิกรัม/วัน จากนั้น แพทย์อาจปรับลดขนาดรับประทานลงเป็น 10 – 30 มิลลิกรัม/วัน โดยแบ่งรับประทาน 1 – 3 ครั้งเช่นกัน ทั้งนี้ขึ้นกับการตอบสนองของผู้ป่วยต่อยานี้ 
- เด็ก: ห้ามใช้ยานี้ 
อนึ่ง: 
- ห้ามใช้ยานี้กับสตรีตั้งครรภ์ 
- หากเผลอรับประทานยานี้เกินขนาด ควรรีบพาผู้ป่วยมาโรงพยาบาลโดยเร็ว เพื่อแพทย์/พยาบาลเฝ้าสังเกตอาการ และเพื่อทำการรักษา 
- ห้ามหยุดใช้ยานี้หรือปรับขนาดการใช้ยานี้เอง โดยมิได้ขอคำปรึกษาจากแพทย์ 
- ควรรับประทานยานี้พร้อมอาหารหรือนม ซึ่งมีไขมันเป็นองค์ประกอบที่ทำให้ช่วยการดูดซึมตัวยานี้ได้ดีขึ้น แต่ก็ควรหลีกเลี่ยงอาหารที่มีไขมันมากจนเกินไปเช่นกัน 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                           ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอีเทรทิเนต  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด   เช่น กินยา/ใช้ยาแล้ว คลื่นไส้มาก ขึ้นผื่น หรือ แน่น หายใจติดขัด/หายใจลำบาก 
- มีโรคประจำตัวต่างๆ อย่างเช่น โรคหัวใจ  โรคเบาหวาน  โรคไขมันในเลือดสูง โรคกระดูก  โรคตา  รวมทั้งกำลังกินยา/ใช้ยาหรืออาหารเสริมอะไรอยู่  เพราะยาอีเทรทิเนตอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริม ที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือวางแผนกำลังจะมีบุตร
หรืออยู่ในภาวะให้นมบุตร เพราะยาอีเทรทิเนตสามารถส่งผ่านจากมารดาไปถึงทารก และทำให้ทารกได้รับผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอีเทรทิเนต สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
แต่อย่างไรก็ดี เพื่อประสิทธิผลของการรักษา ควรรับประทานยาอีเทรทิเนต ตรงเวลา 
 ///// อีเทรทิเนตมีผลไม่พึงประสงค์อย่างไร? ///// 
ยาอีเทรทิเนตสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ต่อการทำงานของระบบอวัยวะต่างๆของร่างกาย ดังนี้ เช่น. 
- ผลต่อตับ:   เช่น  ตับทำงานผิดปกติ/ตับอักเสบ  ตัวเหลืองตาเหลือง และดีซ่าน 
- ผลต่อการเผาผลาญพลังงานของร่างกาย:  เช่น ระดับไตรกลีเซอร์ไรด์ในเลือดเพิ่มสูงขึ้น 
- ผลต่อระบบหัวใจและหลอดเลือด:  เช่น  เจ็บหน้าอก  มือ-เท้ามีอาการบวม 
- ผลต่อผิวหนัง:  เช่น ผิวหนังลอก  ผมร่วง   ผิวแห้ง  เล็บผิดปกติ เช่น แตก/เปราะง่าย  เกิดผื่นคัน 
- ผลต่อระบบทางเดินอาหาร:  เช่น  ปากแห้ง   ริมฝีปาก-ลิ้นเป็นแผล กระหายน้ำ ไม่สบายในช่องท้อง  คลื่นไส้  อาเจียน 
- ผลต่อกล้ามเนื้อ :  เช่น  ปวดกล้ามเนื้อ 
- ผลต่อระบบประสาท:  เช่น  วิงเวียน 
- ผลต่อตา:  เช่น  ระคายเคืองที่ตา  ตาแห้ง 
- ผลต่อระบบทางเดินหายใจ:  เช่น  หายใจขัด/หายใจลำบาก   ไอ 
- ผลต่อไต:  เช่น  ปัสสาวะมีสีเข้ม 
*สำหรับผู้ที่ได้รับยานี้เกินขนาด ให้สังเกตจาก มีอาการปวดศีรษะ และวิงเวียนอย่างมาก ซึ่งเมื่อเกิดอาการเหล่านี้ ต้องรีบมาโพรงพยาบาลโดยเร็ว ไม่ต้องรอจนถึงวันแพทย์นัด 
 ///// มีข้อควรระวังการใช้อีเทรทิเนตอย่างไร? ///// 
มีข้อควรระวังการใช้ยาอีเทรทิเนต เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ยากลุ่มเรตินอยด์ 
- ห้ามใช้ยานี้กับหญิงตั้งครรภ์  หญิงที่อยู่ในภาวะให้นมบุตร  และเด็ก 
- ห้ามปรับขนาดการใช้ยานี้ หรือใช้ยานี้นานเกินจากคำสั่งแพทย์ 
- ห้ามใช้ยานี้กับผู้ที่อยู่ในภาวะผิวแห้ง/ผิวไหม้จากแสงแดด และระหว่างใช้ยานี้ต้องเลี่ยงไม่ให้ผิวหนังสัมผัสแสงแดดโดยตรง 
- ระหว่างการใช้ยานี้ต้องเฝ้าระวังการทำงานของตับ รวมถึงระดับไขมันในเลือด ตามคำแนะนำของแพทย์ผู้รักษา 
- ควรต้องคุมกำเนิดระหว่างใช้ยานี้ และคุมกำเนิดต่อเนื่องหลังจากเสร็จสิ้นการใช้ยานี้ไปแล้วอย่างน้อย 3 ปี  และต้องงดบริจาคโลหิตระหว่างและหลังครบการใช้ยานี้เป็นเวลาตั้งแต่ 2 ปีขึ้นไป 
- ปฏิบัติตัวตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอีเทรทิเนตด้วย) ยาแผนโบราณทุกชนิด  อาหารเสริม และสมุนไพรต่างๆเสมอ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// อีเทรทิเนตมีปฏิกิริยาระหว่างยากับยาตัวอื่นอย่างไร? ///// 
ยาอีเทรทิเนต มีปฏิกิริยาระหว่างยากับยาตัวอื่น เช่น 
- ห้ามใช้ยาอีเทรทิเนตร่วมกับยา Methotrexate  ด้วยจะเพิ่มพิษต่อตับของผู้ป่วย 
- ห้ามใช้ยาอีเทรทิเนตร่วมกับ Vitamin A    ด้วยอาจเสี่ยงต่อการได้รับพิษจากยา ทั้ง 2 ตัวสูงขึ้น 
- ห้ามรับประทานยาอีเทรทิเนตร่วมกับสุรา/เครื่องดื่มแอลกอฮอล์  ด้วยจะก่อให้เกิดภาวะไตรกลีเซอไรด์ในเลือดสูง 
- หลีกเลี่ยงการใช้ยาอีเทรทิเนตร่วมกับเครื่องสำอางที่มีฤทธิ์ขัดลอกผิวหนัง เช่น  สบู่กรด ด้วยจะทำให้เกิดอาการระคายเคืองต่อผิวหนังมากยิ่งขึ้น 
 ///// ควรเก็บรักษาอีเทรทิเนตอย่างไร? ///// 
ควรเก็บยาอีเทรทิเนตในช่วงอุณหภูมิ 15 – 30 องศาเซลเซียส(Celsius)     ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงสว่าง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 ///// อีเทรทิเนตมีชื่ออื่นอีกไหม? ผลิตจากบริษัทอะไรบ้าง? ///// 
ยาอีเทรทิเนต มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.medicinenet.com/etretinate-oral/article.html [2016,Oct29] 
https://en.wikipedia.org/wiki/Etretinate [2016,Oct29] 
https://www.drugs.com/mmx/etretinate.html [2016,Oct29] 
http://www.drugbank.ca/drugs/DB00926 [2016,Oct29] 
http://chugai-pharm.jp/hc/ss/pr/drug/tig_cap0025/shiori/PDF/en/tig_s_en.pdf [2016,Oct29] 
https://www.ncbi.nlm.nih.gov/pubmed/2277127 [2016,Oct29]
