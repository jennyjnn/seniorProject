ลิรากลูไทด์ (Liraglutide)
 ///// บทนำ ///// 
ยาลิรากลูไทด์(Liraglutide)เป็นยาที่เป็นสารประเภท Glucagon-like peptide-1 receptor angonist หรือ Incretin mimetics  มีฤทธิ์กระตุ้นการหลั่งฮอร์โมนอินซูลินจากตับอ่อน และมีระยะเวลาการออกฤทธิ์ได้นาน จึงนำมาใช้เป็นยารักษาโรคเบาหวานประเภทที่ 2  ประโยชน์อีกประการหนึ่งของยานี้ คือใช้เป็นยาลดน้ำหนัก/ยาลดความอ้วนในผู้ที่มีน้ำหนักตัวเกินที่คำนวณจากค่าดัชนีมวลกายตั้งแต่  30 กิโลกรัม/ตารางเมตร 
รูปแบบยาแผนปัจจุบันของยาลิรากลูไทด์จะเป็นยาฉีด โดยใช้ฉีดเข้าทางใต้ผิวหนัง และใช้เวลาประมาณ 8 – 12 ชั่วโมง  ตัวยาในกระแสเลือดจึงจะมีความเข้มข้นสูงสุด อัตราการกระจายตัวของยานี้ในร่างกายมีเพียงครึ่งหนึ่งหรือประมาณ 55%  ยาลิรากลูไทด์ในกระแสเลือดจะเข้าจับกับพลาสมาโปรตีนได้มากกว่า 98%  และร่างกายต้องใช้เวลาประมาณ 13 ชั่วโมงขึ้นไปในการขับยานี้ออกจากกระแสเลือด โดยผ่านทิ้งไปกับปัสสาวะและอุจจาระ ซึ่งการใช้ยาลิรากลูไทด์จะต้องมีความต่อเนื่อง และเป็นไปตามคำสั่งแพทย์ 
ผู้ที่ได้รับยาลิรากลูไทด์เกินขนาด จะมีอาการคลื่นไส้ อาเจียน อย่างรุนแรง  การช่วยเหลือบำบัดรักษากรณีนี้ แพทย์จะบำบัดรักษาตามอาการที่เกิดขึ้น(การรักษาประคับประคองตามอาการ) 
มีข้อห้ามใช้ประการสำคัญของยาลิรากลูไทด์กับผู้ป่วยด้วยโรคมะเร็งต่อไทรอยด์ ชนิด  Medullary thyroid carcinoma ย่อว่า MTC)   ดังนั้นผู้ป่วยที่ได้รับยานี้ อาจได้รับคำแนะนำให้ตรวจคลำก้อนเนื้อหรือาการบวมในบริเวณลำคอ(บริเวณต่อมไทรอยด์)ด้วยตนเองอย่างสม่ำเสมอ  รวมถึงสังเกตการมีอาการเสียงแหบ  การกลืน ลำบาก  และหายใจขัด/หายใจลำบาก หรือไม่  หากพบอาการเหล่านี้  ผู้ป่วยควรต้องรีบมาพบแพทย์โดยเร็วโดยไม่ต้องรอถึงวันนัด 
นอกจากนี้ยังมีข้อห้ามใช้ยาลิรากลูไทด์อื่นๆอีกบางประการ ที่ทำให้ผู้ป่วยไม่สามารถใช้ยานี้ได้ เช่น 
- ผู้ป่วยเคยมีประวัติแพ้ยาลิรากลูไทด์มาก่อน 
- ผู้ป่วยโรคเนื้องอกในหลายๆอวัยวะของระบบต่อมไร้ท่อพร้อมกันที่เรียกว่าโรค Multiple endocrine neoplasia(ย่อว่า MEN) syndrome Type2 ก็จัดเป็นกลุ่มที่ห้ามใช้ยาลิรากลูไทด์ 
- ผู้ที่กำลังใช้ยาอินซูลินลดน้ำตาลในเลือด 
- ผู้ที่มีภาวะตับอ่อนอักเสบอย่างมาก หากได้รับยานี้จะทำให้อาการโรครุนแรงมากขึ้น 
- ห้ามใช้ยานี้กับเด็ก  ด้วยยังไม่มีการประเมินผลดี-ผลเสียของการใช้ยานี้กับเด็กอย่างชัดเจน 
- สตรีตั้งครรภ์จัดเป็นอีกหนึ่งกลุ่มที่ห้ามใช้ยานี้  ด้วยการลดน้ำหนักตัวของมารดาที่ตั้งครรภ์จะเป็นอันตรายต่อทารกในครรภ์ได้ 
- ห้ามใช้ยานี้กับสตรีที่อยู่ในภาวะให้นมบุตร  ด้วยยังไม่มีข้อมูลอย่างแน่ชัดว่ายานี้  ผ่านเข้าน้ำนมมารดา และสามารถส่งผ่านไปถึงทารกได้หรือไม่ 
ทั้งนี้ อาการข้างเคียง(ผลข้างเคียง)ที่อาจพบได้บ่อยขณะที่ใช้ยาลิรากลูไทด์  ได้แก่  ท้องผูกหรือท้องเสีย  เบื่ออาหาร  ปวดศีรษะ  ปวดท้อง  คลื่นไส้  อาเจียน เป็นต้น 
ในประเทศไทยโดยคณะกรรมการอาหารและยา  ได้กำหนดให้ยาลิรากลูไทด์อยู่ในหมวดยาอันตราย การจะใช้ยานี้ต้องเป็นไปตามคำสั่งแพทย์เท่านั้น  และเรามักพบเห็นการใช้ยานี้แต่ในสถานพยาบาล 
อนึ่ง หากต้องการทราบข้อมูลการใช้ยาลิรากลูไทด์เพิ่มเติม  สามารถสอบถามรายละเอียดได้จากแพทย์ และจากเภสัชกรได้โดยทั่วไป 
 ///// ลิรากลูไทด์มีสรรพคุณ(คุณสมบัติ)อย่างไร? ///// 
ยาลิรากลูไทด์มีสรรพคุณ/ข้อบ่งใช้ เช่น 
- ใช้รักษาโรคเบาหวานประเภทที่ 2  ซึ่งแพทย์มักจะใช้ยานี้เมื่อการควบคุมอาหาร และการออกกำลังกายไม่สามารถคุมระดับน้ำตาลในเลือดได้  และสามารถใช้                            ยาลิรากลูไทด์ร่วมกับยารักษาเบาหวานตัวอื่นได้ อย่างเช่น  Metformin + Liraglutide,   Sulfonylurea/Sulphonylurea + Liraglutide,    Liraglutide + Metformin + Sulphonylurea,    Liraglutide + Metformin + Glitazone,  และกรณีที่ใช้ยาเหล่านี้ร่วมกันแล้ว ก็ยังไม่สามารถคุมระดับน้ำตาลในเลือดได้ อาจใช้ยาอินซูลินเพื่อช่วยควบคุมน้ำตาลในกระแสเลือดร่วมด้วยอีกทางหนึ่ง 
- ใช้เป็นยาลดน้ำหนักตัว/ยาลดความอ้วน 
 ///// ลิรากลูไทด์มีกลไกการออกฤทธิ์อย่างไร? ///// 
กลไกการออกฤทธิ์ของยาลิรากลูไทด์คือ ตัวยาจะไปกระตุ้นให้ตับอ่อนหลั่งฮอร์โมนอินซูลินซึ่งเป็นฮอร์โมนที่ควบคุมการเผาผลาญน้ำตาลในกระแสเลือด  นอกจากนี้ ตัวยานี้ยังออกฤทธิ์ต่อสมอง ส่งผลชะลอการดูดซึมน้ำตาลเข้าสู่กระแสเลือด และลดการอยากอาหาร  จากกลไกที่กล่าวมา จึงมีผลให้เกิดฤทธิ์ของการรักษาตามสรรพคุณ 
 ///// ลิรากลูไทด์มีรูปแบบการจัดจำหน่ายอย่างไร? ///// 
ยาลิรากลูไทด์มีรูปแบบการจัดจำหน่ายเป็น ยาฉีด ขนาด 6 มิลลิกรัม/มิลลิลิตร และ 18 มิลลิกรัม/3 มิลลิลิตร 
 ///// ลิรากลูไทด์มีขนาดการบริหารยาอย่างไร? ///// 
ยาลิรากลูไทด์มีขนาดการบริหารยา/ใช้ยา เช่น 
ก.สำหรับรักษาโรคเบาหวานประเภทที่ 2: 
- ผู้ใหญ่: เริ่มต้นฉีดยาเข้าใต้ผิวหนังขนาด 0.6 มิลลิกรัม วันละ1ครั้ง เป็นเวลา 1 สัปดาห์ ขนาดที่ใช้คงระดับการรักษาอยู่ที่ 1.2 มิลลิกรัม วันละ 1 ครั้ง   แต่หากควบคุมระดับน้ำตาลในเลือดได้ยังไม่ดีพอ  แพทย์อาจเพิ่มขนาดการฉีดยาเป็น 1.8 มิลลิกรัม วันละ 1ครั้ง  ขนาดการใช้ยาสูงสุดไม่เกิน 1.8 มิลลิกรัม/วัน 
ข.สำหรับใช้ลดน้ำหนัก/ยาลดความอ้วน: 
- ผู้ใหญ่: สัปดาห์แรก: ฉีดยาเข้าใต้ผิวหนังขนาด 0.6 มิลลิกรัม วันละ1 ครั้ง, สัปดาห์ที่2 ฉีดยาเข้าใต้ผิวหนังขนาด 1.2 มิลลิกรัม วันละ1ครั้ง,   สัปดาห์ที่3 ฉีดยาเข้าใต้ผิวหนังขนาด 1.8 มิลลิกรัม วันละ1ครั้ง,   สัปดาห์ที่4 ฉีดยาเข้าใต้ผิวหนังขนาด 2.4 มิลลิกรัม วันละ1ครั้ง,    สัปดาห์ที่5 ฉีดยาเข้าใต้ผิวหนังขนาด 3 มิลลิกรัม วันละ 1ครั้ง ทั้งนี้ขนาดที่ใช้คงระดับการรักษาอยู่ที่ 3 มิลลิกรัม/วัน 
อนึ่ง: 
- เด็ก: ยังไม่มีขนาดการใช้ยานี้กับเด็ก 
- กรณีที่ใช้ร่วมกับยาอินซูลิน  แพทย์จะพิจารณาขนาดของยาลิรากลูไทด์ให้เหมาะสมกับผู้ป่วยเป็นกรณีๆไป เพื่อป้องกันเกิดภาวะน้ำตาลในเลือดต่ำ 
- กรณีใช้เพื่อลดน้ำหนักตัว หากใช้ขนาด 3 มิลลิกรัม วันละ1ครั้งแล้วยังไม่เห็นประสิทธิผล  แพทย์จะพิจารณาปรับแนวทางการรักษาใหม่   โดยทั่วไป แพทย์จะมีการประเมินน้ำหนักตัวผู้ป่วยภายใน 16 สัปดาห์หลังได้รับยานี้ 
- การใช้ยานี้เพื่อลดน้ำหนัก จะใช้กับผู้ใหญ่ที่มีค่าดัชนีมวลกายตั้งแต่ 30 กิโลกรัม/ตารางเมตร ขึ้นไป 
- การคำนวณค่า ดัชนีมวลกาย ใช้สูตรดังนี้ น้ำหนักตัวผู้ป่วยในหน่วยกิโลกรัม หารด้วยส่วนสูงในหน่วยเมตรยกกำลังสอง [น้ำหนักตัว(กิโลกรัม) หารด้วยส่วนสูง2(เมตรยกกำลังสอง)] 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                           ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาลิรากลูไทด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆอย่าง เช่น โรคมะเร็ง  โรคเนื้องอก  รวมทั้งกำลังกินยา/ใช้ยาอะไรอยู่ เพราะยาลิรากลูไทด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
หากลืมมารับการฉีดยาลิรากลูไทด์ สามารถมารับการฉีดยาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// ลิรากลูไทด์มีผลไม่พึงประสงค์อย่างไร? ///// 
ยาลิรากลูไทด์สามารถก่อให้เกิดผลไม่พึงประสงค์(ผลข้างเคียง/อาการข้างเคียง) ต่อการทำงานของระบบอวัยวะต่างๆในร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้  ท้องเสียหรือไม่ก็ท้องผูก  อาเจียน  เบื่ออาหาร  ปวดท้อง  กรดไหลย้อน  ท้องอืด  ปากแห้ง  ติดเชื้อไวรัสในกระเพาะอาหารและลำไส้(ไวรัสลงกระเพาะ ท้องเดินจากไวรัส) ตับอ่อนอักเสบเฉียบพลัน 
- ผลต่อการเผาผลาญพลังงานของร่างกาย:  เช่น  น้ำตาลในเลือดต่ำ  เบื่ออาหาร  ร่างกายสูญเสียน้ำ/ภาวะขาดน้ำ 
- ผลต่อระบบประสาท:  เช่น  ปวดศีรษะ  วิงเวียน 
- ผลต่อระบบทางเดินหายใจ:  เช่น หลอดลมอักเสบ  เยื่อจมูกอักเสบ   คออักเสบ   โรคติดเชื้อระบบทางเดินหายใจส่วนบน 
- ผลต่อหัวใจ:  เช่น  หัวใจเต้นเร็วขึ้น  ความดันโลหิตต่ำ 
- ผลต่อระบบทางเดินปัสสาวะ:   เช่น  ทางเดินปัสสาวะอักเสบ/โรคติดเชื้อระบบทางเดินปัสสาวะ 
- ผลต่อไต:  เช่น  เป็นพิษกับไต/ไตอักเสบ  ไตวายเฉียบพลัน 
- ผลต่อผิวหนัง:  เช่น  เกิดผื่นคัน  ลมพิษ 
- ผลต่อระบบต่อมไร้ท่อ:  เช่น ค่า Calcitonin(ฮอร์โมนจากต่อมไทรอยด์ที่ควบคุมระดับแคลเซียมในเลือด)ในเลือดเพิ่มสูงขึ้น 
- ผลต่อสภาพจิตใจ:  เช่น  นอนไม่หลับ  วิตกกังวล  มีความคิดอยากทำร้ายตนเอง 
- ผลต่อตับ:  เช่น ค่าเอนไซม์การทำงานของตับในเลือดเพิ่มขึ้น  ค่าบิลิรูบินในเลือดสูง    ตับอักเสบ 
 
 ///// มีข้อควรระวังการใช้ลิรากลูไทด์อย่างไร? ///// 
มีข้อควรระวังการใช้ยาลิรากลูไทด์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็ก 
- ห้ามใช้ยาที่มีภาชนะบรรจุแตกหัก หรือเกิดการปนเปื้อนในหลอดที่บรรจุยา เช่น สียาเปลี่ยน มีกลิ่นผิดปกติ มีผง เป็นต้น 
- ห้ามใช้ยานี้กับผู้ป่วยประเภท มะเร็งชนิด Medullary thyroid carcinoma  และเนื้องอกชนิด Multiple endocrine neoplasia 
- ห้ามฉีดยานี้เข้าหลอดเลือด หรือฉีดเข้ากล้ามเนื้อ   ต้องฉีดเฉพาะเข้าใต้ผิวหนัง โดยฉีดเหนือต้นแขน หรือบริเวณหน้าท้องก็ได้ 
- ห้ามใช้ยานี้กับผู้ป่วยโรคเบาหวานประเภทที่ 1 (Type 1 Diabetes) 
- การใช้ยานี้ไม่ขึ้นกับมื้ออาหาร โดยแพทย์จะเป็นผู้กำกับเวลาการให้ยานี้กับผู้ป่วย 
- ระหว่างการใช้ยานี้ ต้องควบคุมระดับน้ำตาลในเลือดควบคู่กันไปตามคำแนะนำของแพทย์ 
- ผู้ป่วยควรเรียนรู้การปฐมพยาบาลจาก แพทย์ พยาบาล กรณีเมื่อเกิดภาวะน้ำตาลในเลือดต่ำ(อ่านเพิ่มเติมในเว็บ haamor.com บทความเรื่อง น้ำตาลในเลือดต่ำในผู้ป่วยเบาหวาน) 
- มารับการฉีดยานี้ตามคำสั่งแพทย์  กรณีที่มาไม่ได้ตามนัด ควรแจ้งให้แพทย์ พยาบาล หรือเจ้าหน้าที่โรงพยาบาล ทราบ เพื่อนัดหมายการฉีดยากันใหม่  ไม่ควรละเลยหรือละทิ้งการรักษากลางครัน 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาลิรากลูไทด์ด้วย) ยาแผนโบราณทุกชนิด  อาหารเสริม  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมถึงต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ลิรากลูไทด์มีปฏิกิริยาระหว่างยากับยาตัวอื่นอย่างไร? ///// 
ยาลิรากลูไทด์มีปฏิกิริยาระหว่างยากับยาตัวอื่น เช่น 
- การใช้ยาลิรากลูไทด์ร่วมกับ ยาInsulin, ยา  MAOI,  Quinolone,  Antibiotics,  Salicylates,  SSRIs,  Sulfonylureas,  อาจทำให้เกิดภาวะน้ำตาลในเลือดต่ำ  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาลิรากลูไทด์ร่วมกับยาขับปัสสาวะกลุ่ม Thiazide  ด้วยจะส่งผลกระทบต่อประสิทธิผลของยารักษาเบาหวาน 
- การใช้ยาลิรากลูไทด์ร่วมกับยา Bexarotene  อาจทำให้เกิดอาการตับอ่อนอักเสบ  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาลิรากลูไทด์ร่วมกับยา Hydrocortisone  อาจทำให้ประสิทธิภาพของยาลิรากลูไทด์ด้อยลงไป  การใช้ยาร่วมกัน ควรต้องควบคุมระดับน้ำตาลในเลือดให้เป็นปกติเสมอตามแพทย์แนะนำ 
- หลีกเลี่ยงการดื่มสุราหรือเครื่องดื่มที่มีแอลกอฮอล์เป็นส่วนประกอบหลังจากได้รับ                       ยาลิรากลูไทด์  ด้วยจะทำให้เกิดภาวะน้ำตาลในเลือดต่ำหรือสูงจนควบคุมไม่ได้ 
 ///// ควรเก็บรักษาลิรากลูไทด์อย่างไร? ///// 
ควรเก็บยา ลิรากลูไทด์ในช่วงอุณหภูมิ 2 – 8 องศาเซลเซียส(Celsius) ห้ามเก็บยาในช่องแช่แข็งของตู้เย็น  ทั้งนี้ หลังเปิดใช้ยาแล้วอาจเก็บต่อได้อีก 30 วัน โดยเก็บยาในช่วงอุณหภูมิ 2 – 8 องศาเซลเซียส 
นอกจากนั้น ควรเก็บยาในภาชนะที่ปิดมิดชิด พ้นแสงแดด/แสงสว่าง ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ลิรากลูไทด์มีชื่ออื่นอีกไหม? ผลิตจากบริษัทอะไรบ้าง? ///// 
ยาลิรากลูไทด์ ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ ที่จำหน่ายในต่างประเทศ เช่น Saxenda 
 ///// บรรณานุกรม ///// 
https://www.drugs.com/cdi/liraglutide.html [2016,Nov5] 
https://en.wikipedia.org/wiki/Liraglutide [2016,Nov5] 
http://www.mims.com/thailand/drug/info/liraglutide/?type=brief&amp;mtype=generic [2016,Nov5] 
http://www.mims.com/thailand/drug/info/victoza/?type=brief [2016,Nov5]
