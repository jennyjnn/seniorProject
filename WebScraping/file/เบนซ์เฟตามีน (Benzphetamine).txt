เบนซ์เฟตามีน (Benzphetamine)
 ///// บทนำ ///// 
ยาเบนซ์เฟตามีน(Benzphetamine หรือ  Benzphetamine Hydrochloride หรือ  Benzphetamine HCl)เป็นยาที่ออกฤทธิ์กระตุ้นประสาท/ยากระตุ้นประสาทส่วนกลาง คล้ายกับยา Amphetamine และมีกลไกกดการทำงานของศูนย์หิวในสมองร่วมด้วย   ทางคลินิกจึงนำมาใช้เป็นยาลดน้ำหนัก/ยาลดความอ้วน               โดยผู้ป่วยต้องใช้ยานี้ตามคำสั่งแพทย์เป็นระยะเวลาสั้นๆเท่านั้น การใช้ยาชนิดนี้ติดต่อกันเป็นเวลานานๆ สามารถกระตุ้นให้เกิดการเสพติดยาขึ้นมาได้  ในต่างประเทศ จึงจัดให้ยาเบนซ์เฟตามีนอยู่ในประเภทยาเสพติด  รูปแบบเภสัชภัณฑ์ของยาเบนซ์เฟตามีนเป็นยาชนิดรับประทาน 
ผู้ที่จะใช้ยาเบนซ์เฟตามีนเพื่อลดน้ำหนัก จะต้องเข้ารับการตรวจร่างกายในเบื้องต้นจากแพทย์ โดยต้องมีเกณฑ์ของค่าดัชนีมวลกายตั้งแต่ 30 กิโลกรัม/เมตร2 ขึ้นไป  นอกจากนี้ต้องไม่มีโรคประจำตัวร้ายแรง  อย่างเช่น   โรคหัวใจ   โรคหลอดเลือดแดงแข็ง   โรคความดันโลหิตสูงที่มีความรุนแรงของอาการตั้งแต่ระดับปานกลางขึ้นไป   โรคต่อมไทรอยด์เป็นพิษ   โรคต้อหิน   และยังห้ามใช้กับผู้ที่มีประวัติติดยาเสพติดมาก่อน  แพทย์จะไม่จ่ายยาลดน้ำหนักชนิดอื่นร่วมกับยาเบนซ์เฟตามีนด้วยเหตุผลที่ผู้ป่วยจะได้รับอันตรายจากอาการข้างเคียง(ผลข้างเคียง)ที่รุนแรง และอาจเกิดการเสพติดยาตามมา 
ผู้ที่ได้รับยาเบนซ์เฟตามีน อาจมีอาการข้างเคียงบางประการ เช่น ความดันโลหิตในปอดสูง  หัวใจเต้นเร็ว  ชีพจรเต้นผิดปกติ   กรณีมีอาการดังกล่าว ต้องหยุดการใช้ยานี้ทันที  แล้วรีบมาพบแพทย์/มาโรงพยาบาลโดยเร็ว ทันที/ฉุกเฉิน 
ผู้ที่ถูกจัดอยู่ในกลุ่มเสี่ยงและห้ามใช้ยาเบนซ์เฟตามีนโดยเด็ดขาด ได้แก่ สตรีมีครรภ์/ตั้งครรภ์   สตรีในภาวะให้นมบุตร   เด็กที่มีอายุต่ำกว่า 12 ปี  และผู้สูงอายุ  ด้วยมีโอกาสได้รับพิษและเกิดอาการข้างเคียงจากการใช้ยานี้มากกว่าผู้ป่วยกลุ่มอื่นๆ 
การรับประทานยาเบนซ์เฟตามีนจะต้องตรงตามคำสั่งแพทย์เท่านั้น  ผู้ที่ฝ่าฝืนหรือใช้ยาอย่างขาดความระมัดระวังโดยรับประทานยาเกินขนาด มีโอกาสที่จะเกิดผลเสีย(ผลข้างเคียง)อย่างรุนแรงตามมา อาทิเช่น   ตัวสั่น   หัวใจเต้นเร็ว  รู้สึกสับสน   คลุ้มคลั่ง  หัวใจเต้นผิดจังหวะ  ความดันโลหิตสูงหรือไม่ก็ต่ำ  ระบบการหมุนเวียนโลหิตในร่างกายล้มเหลว คลื่นไส้ อาเจียน  ท้องเสีย เป็นตะคริวที่หน้าท้อง  มีไข้สูง  เกิดภาวะกล้ามเนื้อลายสลาย  เกิดอาการชัก  จนถึงเข้าขั้นโคม่า  กรณีที่ทราบว่าใช้ยานี้เกินขนาด จะต้องรีบนำผู้ป่วยมาส่งโรงพยาบาลโดยทันที/ฉุกเฉิน   การบำบัดรักษาผู้ที่ได้รับยานี้เกินขนาด มีตั้งแต่การให้ยาสงบประสาท(ยาคลายเครียด)อย่างเช่นยา   Barbiturate,  ใช้ยา Nitrate  หรือยากลุ่ม Alpha receptor blocking agent( Alpha blocker)ในการลดความดันโลหิต  บางครั้งอาจต้องใช้วิธีฟอกเลือดเพื่อช่วยชีวิตผู้ป่วย 
กรณีผู้ป่วยมีการใช้ยาอื่นใดอยู่ก่อน ควรต้องแจ้ง แพทย์ พยาบาล เภสัชกร ให้ทราบทุกครั้งที่เข้ารับการรักษาด้วยยาเบนซ์เฟตามีน  ทั้งนี้มียาหลายประเภทที่เมื่อใช้ร่วมกับยาเบนซ์เฟตามีน แล้วจะทำให้เกิดภาวะยาตีกัน(ปฏิกิริยาระหว่างยา) และส่งผลเสียต่อผู้ใช้ยา/ผู้ป่วยโดยตรง  อย่างเช่นยา   MAO inhibitors, Isocarboxazid,  Linezolid,  Methylene blue injection,   Phenelzine,  Rasagiline,  Selegiline, Tranylcypromine(ยาต้าเศร้า)   และยาอื่นๆอีกมากมาย 
ผู้ที่ได้รับประทานยาเบนซ์เฟตามีนต่อเนื่อง 4 สัปดาห์ หากพบว่าน้ำหนักตัวไม่ลดลงตามที่คาดหมาย  ให้ผู้ป่วยหยุดการใช้ยานี้ แล้วรีบกลับมาขอคำปรึกษาจากแพทย์/มาโรงพยาบาลอีกครั้ง 
อนึ่ง ยังมีข้อควรระวังของยาเบนซ์เฟตามีนอีกหลายประการที่ไม่สามารถนำมาระบุในบทความนี้ได้หมด  ดังนั้น หากผู้บริโภค/ผู้ป่วยต้องการทราบข้อมูลการใช้ยาชนิดนี้เพิ่มเติม สามารถสอบถามได้จากแพทย์ผู้ที่ทำการรักษา หรือสอบถามจากเภสัชกรตามร้านขายยาได้ทั่วไป 
 
 ///// เบนซ์เฟตามีนมีสรรพคุณ(คุณสมบัติ)อย่างไร? ///// 
ยาเบนซ์เฟตามีนมีสรรพคุณ/ข้อบ่งใช้เพื่อ ใช้เป็นยาลดน้ำหนัก ในผู้ที่มีค่าดรรชนีมวลกายตั้งแต่ 30 กิโลกรัม/เมตร2 ขึ้นไป 
 ///// เบนซ์เฟตามีนมีกลไกการออกฤทธิ์อย่างไร? ///// 
กลไกการออกฤทธิ์ของยาเบนซ์เฟตามีนคือ ตัวยาสามารถกระตุ้นให้สมองหลั่งสารสื่อประสาทประเภท Norepinephrine และ/หรือ Dopamine ในสมอง   ซึ่งสารสื่อประสาทดังกล่าว มีผลต่อเนื่องกับการทำงานของศูนย์หิวในสมอง  ทำให้ผู้ที่                ได้รับยาเบนซ์เฟตามีนรับประทานอาหารได้น้อยลง จึงเป็นเหตุให้น้ำหนักตัวลดลงมา 
 
 ///// เบนซ์เฟตามีนมีรูปแบบการจัดจำหน่ายอย่างไร? ///// 
ยาเบนซ์เฟตามีนมีรูปแบบการจัดจำหน่าย  เช่น 
- ยาเม็ดชนิดรับประทาน ที่ประกอบด้วยตัวยา Benzphetamine ขนาด 50 มิลลิกรัม/เม็ด 
 
 ///// เบนซ์เฟตามีนมีขนาดรับประทานอย่างไร? ///// 
ยาเบนซ์เฟตามีน มีขนาดรับประทาน เช่น 
 
- ผู้ใหญ่อายุตั้งแต่ 18 ปีขึ้นไป: เริ่มต้นรับประทานยา 25-50 มิลลิกรัม วันละครั้งเดียว ในช่วงครึ่งวันเช้า 
- เด็ก/ผู้อายุช่วง 12-17 ปี: การใช้ยานี้ในช่วงวัยนี้ ขนาดรับประทานต้องเป็นไปตามคำสั่งแพทย์เท่านั้น 
- เด็กอายุต่ำกว่า 12 ปี: ห้ามใช้ยานี้ 
อนึ่ง: 
- สามารถรับประทานยานี้ก่อนหรือหลังอาหารก็ได้  ไม่ควรรับประทานยา		  ในช่วงบ่ายหรือเวลาเย็น ด้วยจะทำให้นอนไม่หลับ 
- รับประทานยานี้ตรงตามขนาดที่แพทย์กำหนด เพื่อป้องกันการเสพติด และ    ผลข้างเคียงที่รุนแรงจากยานี้ 
- ยานี้มีระยะเวลาของการรับประทานไม่กี่สัปดาห์ และต้องอยู่ภายใต้การดูแลของแพทย์อย่างใกล้ชิดเท่านั้น 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเบนซ์เฟตามีน  ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคหัวใจ   โรคความดันโลหิตต่ำ   โรคความดันโลหิตสูง    โรคไทรอยด์/โรคต่อมไทรอยด์   รวมทั้งกำลังกินยา/ใช้ยาอะไรอยู่ เพราะยาเบนซ์เฟตามีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเบนซ์เฟตามีน   สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า คือให้รับประทานยาในขนาดปกติ 
 
 ///// เบนซ์เฟตามีนมีผลไม่พึงประสงค์อย่างไร? ///// 
ยาเบนซ์เฟตามีน สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง/พิษ)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  ปากแห้ง  การรับรสชาติอาหารแย่ลง  คลื่นไส้  ท้องเสีย  รู้สึกไม่สบายในทางเดินอาหาร/ในท้อง 
- ผลต่อระบบประสาท:  เช่น  กระสับกระส่าย   วิงเวียน   ปวดศีรษะ  ตัวสั่นและมีเหงื่อออกมาก 
- ผลต่อระบบหัวใจและหลอดเลือด:   เช่น  ชีพจรเต้นผิดปกติ  หัวใจเต้นเร็ว  ความดันโลหิตสูง    กล้ามเนื้อหัวใจขาดเลือด 
- ผลต่อระบบต่อมไร้ท่อ:   เช่น  อารมณ์ทางเพศถดถอย 
- ผลต่อสภาพจิตใจ:  เช่น   นอนไม่หลับ   ง่วงซึม 
 
 ///// มีข้อควรระวังการใช้เบนซ์เฟตามีนอย่างไร? ///// 
มีข้อควรระวังการใช้ยาเบนซ์เฟตามีน เช่น 
- ห้ามใช้กับผู้ที่มีประวัติแพ้ยานี้ หรือเคยติดสาร/ยาเสพติดมาก่อน 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก 
- ห้ามรับประทานยากับสุราหรือเครื่องดื่มที่มีแอลกอฮอล์เป็นส่วนประกอบ เพราะจะเกิดผลข้างเคียงจากยาที่รุนแรง 
- ห้ามใช้ยานี้กับผู้ป่วย โรคหลอดเลือดแดงแข็ง   โรคหัวใจ  โรคความดันโลหิตสูง    โรคต่อมไทรอยด์เป็นพิษ  ด้วยฤทธิ์ของยานี้สามารถก่อให้เกิดผลข้างเคียงกับผู้ป่วยกลุ่มนี้อย่างมากมาย  จนอาจเป็นเหตุให้เสียชีวิตได้ 
- เมื่อรับประทานยานี้ต่อเนื่องตามเวลาที่แพทย์กำหนด แล้วน้ำหนักตัวไม่ลดลง  ควรหยุดการใช้ยานี้ และรีบมาพบแพทย์/มาโรงพยาบาล เพื่อขอคำปรึกษาจากแพทย์อีกครั้ง 
- ระวังการเสพติดยาชนิดนี้ 
- มาพบแพทย์/มาโรงพยาบาลตามแพทย์นัดหมาย เพื่อรับการตรวจร่างกาย และดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเบนซ์เฟตามีนด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร   และสมุนไพรต่างๆเสมอ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.com  บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เบนซ์เฟตามีนมีปฏิกิริยาระหว่างยากับยาตัวอื่นอย่างไร? ///// 
ยาเบนซ์เฟตามีนมีปฏิกิริยาระหว่างยากับยาตัวอื่น เช่น 
- ห้ามการใช้ยาเบนซ์เฟตามีนร่วมกับยา Furazolidone  ด้วยจะทำให้เกิดความดันโลหิตสูงอย่างรุนแรงจนอาจถึงขั้นเสียชีวิตตามมา 
- หลีกเลี่ยงการใช้ยาเบนซ์เฟตามีนร่วมกับยา Fluvoxamine , Fluoxetine,                             ด้วยยาดังกล่าวสามารถทำให้ผู้ป่วยได้รับผลข้างเคียงของยาเบนซ์เฟตามีนมากขึ้น สังเกตจากมีอาการ  หงุดหงิด  วิตกกังวล กระสับกระส่าย หรือเกิดประสาทหลอนตามมา 
- การใช้ยาเบนซ์เฟตามีนร่วมกับยา  Guanethidine สามารถทำให้ประสิทธิภาพการรักษาของยา Guanethidine ลดลง   หากจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นรายบุคคลไป 
- ห้ามการใช้ยาเบนซ์เฟตามีนร่วมกับยา Phentermine  ด้วยเสี่ยง/เป็นอันตรายกับหัวใจของผู้ป่วย เช่น ทำให้ แน่นหน้าอก หายใจไม่ออก/หายใจลำบาก  วิงเวียน  เป็นลม   ขาบวม  เป็นต้น 
 
 ///// ควรเก็บรักษาเบนซ์เฟตามีนอย่างไร? ///// 
ควรเก็บยาเบนซ์เฟตามีนภายใต้อุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// เบนซ์เฟตามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเบนซ์เฟตามีน  ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น Regimex, Recede 
 ///// บรรณานุกรม ///// 
https://www.drugs.com/pro/didrex.html[2017,March25] 
https://en.wikipedia.org/wiki/Benzphetamine[2017,March25] 
https://www.drugs.com/sfx/benzphetamine-side-effects.html[2017,March25] 
https://www.drugs.com/drug-interactions/benzphetamine-index.html?filter=2&amp;generic_only=[2017,March25]
