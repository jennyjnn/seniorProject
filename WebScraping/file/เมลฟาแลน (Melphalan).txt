เมลฟาแลน (Melphalan)
 ///// บทนำ ///// 
ยาเมลฟาแลน (Melphalan) อาจเรียกชื่ออื่นได้อีก คือ Sarcolysin, L-phenylalanine mustard, L-PAM, หรือ Phenylalanine mustard   ยาชนิดนี้มีกลไกการออกฤทธิ์โดยทำให้สาร กัวนีนเบส (Guanine base)ซึ่งอยู่ในดีเอนเอ (DNA)เกิดสารหมู่แอลคิล(Alkyl group)ซึ่งส่งผลยับยั้งการสังเคราะห์สารพันธุกรรมรุ่นใหม่ ทั้งดีเอนเอและอาร์เอนเอ(RNA)ตามมา  นักวิทยาศาสตร์จึงนำมาใช้เป็นยาเคมีบำบัดเพื่อรักษาโรคมะเร็งได้หลายชนิด อาทิ  มะเร็งเอ็มเอ็ม(MM, Multiple myeloma)    มะเร็งรังไข่    มะเร็งนิวโรบลาสโตมา   มะเร็งกล้ามเนื้อลาย   และมะเร็งเต้านม 
รูปแบบเภสัชภัณฑ์ของยาเมลฟาแลน ถูกออกแบบให้มีทั้งยารับประทาน และยาฉีดทำให้เกิดความเหมาะสมและสะดวกต่อการนำไปรักษากับผู้ป่วยมะเร็งได้มากยิ่งขึ้น  กรณีของยารับประทาน จะถูกรบกวนการดูดซึมจากระบบอาหารได้ จึงแนะนำให้รับประทานยานี้ขณะท้องว่าง  ซึ่งยาเมลฟาแลนจะมีระยะเวลาอยู่ในร่างกายได้นานประมาณ 0.7–2.3 ชั่วโมงก่อนที่จะถูกขับทิ้งออกจากกระแสเลือด โดยผ่านไปกับปัสสาวะ 
ผู้ที่ได้รับยาเมลฟาแลน อาจมีผลข้างเคียงเกิดขึ้นภายใน 1 สัปดาห์หลังใช้ยาโดยมากจะเกิดภาวะเม็ดเลือดชนิดต่างๆมีปริมาณลดลง  โดยหลังจากหยุดใช้ยานี้เป็นเวลา 42–50 วัน ร่างกายจะเริ่มฟื้นฟูระดับเม็ดเลือดให้กลับมาเป็นปกติ  อย่างไรก็ตาม  ยาเมลฟาแลนอาจก่อให้เกิดความเสี่ยงการเป็นมะเร็งเม็ดเลือดขาว(Leukemia)ได้บ้างถ้าใช้ยาต่อเนื่องเป็นระยะเวลานาน 
อนึ่งก่อนใช้ยาเมลฟาแลน ผู้ป่วยต้องได้รับการตรวจร่างกายจากแพทย์เพื่อดูความเหมาะสมต่อขนาดการใช้ยานี้ และต้องมารับการตรวจร่างกายเป็นระยะๆตามที่แพทย์นัดหมาย 
ทั้งนี้ คณะกรรมการอาหารและยาของไทย ได้กำหนดให้ยาเมลฟาแลนเป็นยาแผนปัจจุบันในบัญชียาหลักแห่งชาติ   มีวางจำหน่ายภายในประเทศภายใต้ชื่อการค้าว่า Alkeran 
 
 ///// เมลฟาแลนมีสรรพคุณ(คุณสมบัติ)อย่างไร? ///// 
ยาเมลฟาแลนมีสรรพคุณรักษาโรคมะเร็งชนิดต่างๆ ดังนี้ เช่น 
- มัลติเพิลมัยอีโลมาหรือมะเร็งเอ็มเอ็ม (MM: Multiple myeloma) 
- มะเร็งรังไข่ (Ovarian cancer) 
- นิวโรบลาสโตมา (Neuroblastoma) 
- มะเร็งกล้ามเนื้อลาย (Rhabdomyosarcoma) 
- มะเร็งเต้านม (Breast cancer) 
- ใช้เป็นยาปรับสภาพร่างกายผู้ป่วยก่อนได้รับการปลูกถ่ายไขกระดูก 
 
 ///// เมลฟาแลนมีกลไกการออกฤทธิ์อย่างไร? ///// 
กลไกการออกฤทธิ์ของยาเมลฟาแลนคือ เป็นยาเคมีบำบัดกลุ่ม Alkylating agent ตัวยานี้จะออกฤทธิ์ต่อเซลล์มะเร็งซึ่งมีการแบ่งตัวอย่างรวดเร็วได้เป็นอย่างดี  โดยตัวยาจะทำให้สาร Guanine nucleoside บนสายดีเอนเอ(DNA) เกิดสารหมู่แอลคิล(Alkyl)ขึ้นมา  ทำให้ดีเอนเอขาดคุณสมบัติในการสังเคราะห์ดีเอนเอและอาร์เอนเอ(RNA) รุ่นใหม่  หรืออาจกล่าวว่ากลไกเหล่านี้ก่อให้เกิดความเป็นพิษต่อเซลล์มะเร็ง โดยทำให้เซลล์มะเร็งหยุดการเติบโต  ลดการแพร่กระจาย   อย่างไรก็ตาม ยาเมลฟาแลนยังสามารถส่งผลกระทบ/ผลข้างเคียงต่อเซลล์ปกติของร่างกายได้เช่นเดียวกัน จึงทำให้เกิดผลข้างเคียงต่างๆตามมา 
 
 ///// เมลฟาแลนมีรูปแบบการจัดจำหน่ายอย่างไร? ///// 
ยาเมลฟาแลนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Melphalan 2 มิลลิกรัม/เม็ด 
- ยาฉีดแบบผงแห้งปราศจากเชื้อ ที่ประกอบด้วยตัวยา Melphalan  50 มิลลิกรัม/ขวด 
 
 ///// เมลฟาแลนมีขนาดการบริหารยาอย่างไร? ///// 
ยาเมลฟาแลนมีขนาดการบริหารยา/ใช้ยา เช่น 
- ยาเมลฟาแลนชนิดฉีด สามารถให้ได้ทั้งทาง หลอดเลือดดำ หรือ หลอดเลือดแดง 
- ยาชนิดรับประทาน ควรรับประทานขณะท้องว่าง เพื่อช่วยเรื่องการดูดซึมจากระบบทางเดินอาหารเข้าสู่ร่างกาย โดยรับประทานยา 1 ชั่วโมงล่วงหน้าก่อนรับประทานอาหาร หรือรับประทานยา หลังอาหาร 2 ชั่วโมง 
- ขนาดและระยะเวลาการใช้ยานี้ขึ้นอยู่กับชนิดของโรคมะเร็ง และสภาพร่างกายของผู้ป่วย 
- ปัจจัยที่แพทย์นำมาใช้คำนวณขนาดการใช้ยานี้ ได้แก่ น้ำหนักของร่างกาย  พื้นที่ผิวของร่างกาย   อายุ   ตลอดจนกระทั่งการทำงานของไต  โดยใช้ค่าครีอะตินีน เคลียรานซ์(Creatinine clearance) มาเป็นเกณฑ์อ้างอิง 
- ผู้ป่วยต้องเข้ารับการให้ยานี้ตามที่แพทย์นัดหมาย  กรณียารับประทานต้อง	  รับประทานยานี้ตรงตามเวลา  ตรงขนาดที่แพทย์กำหนด  ห้ามใช้ยารับประทานที่เม็ดยามี ลักษณะชำรุดเสียหาย โดยสังเกตจากสีของเม็ดยาที่เปลี่ยนไป หรือมีความชื้นเกิดขึ้นจน ทำให้เม็ดยาเสียรูปทรง 
- *ผู้ที่รับประทานยานี้เกินขนาด จะเกิดอาการคลื่นไส้อย่างรุนแรง  ท้องเสีย  
ช่องปากเป็นแผล  อุจจาระคล้ายมีเลือดปนหรือมีสีคล้ำ/อุจจาระเป็นเลือด   ไอเป็นเลือด หรือ อาเจียนมีสีคล้ายกาแฟ/อาเจียนเป็นเลือด  กรณีเช่นนี้ ต้องรีบนำผู้ป่วยส่งโรงพยาบาลทันที 
- หากลืมรับประทานยานี้ ให้ผู้ป่วยรีบติดต่อสอบถามแพทย์/พยาบาล/บุคคลากรทางการแพทย์ที่ดูแลรักษาผู้ป่วย เพื่อการตั้งต้นการรับประทานยานี้ครั้งใหม่ได้อย่างถูกต้อง 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเมลฟาแลน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาเมลฟาแลนอาจ
ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// ควรดูแลตนเองอย่างไรขณะได้รับยาเมลฟาแลน? ///// 
ควรดูแลตนเองขณะได้รับยาเมลฟาแลนดังนี้ เช่น 
- ดื่มน้ำเปล่าสะอาดวันละ 2–3 ลิตร ถ้าไม่มีโรคที่แพทย์ให้จำกัดน้ำดื่ม หรือ ดื่มตามคำแนะนำของแพทย์ 
- ล้างมือบ่อยๆโดยเฉพาะอย่างยิ่งก่อนรับประทานอาหารและหลังเข้าห้องน้ำ 
- ไม่อยู่ในที่มีผู้คนแออัด เพื่อลดความเสี่ยงต่อการติดโรคต่างๆ 
- หลีกเลี่ยงกิจกรรมที่อาจก่อให้เกิดการบาดเจ็บเป็นแผลเลือดออก 
- เพื่อป้องกันเลือดออกบริเวณเหงือก และลดอาการช่องปากเป็นแผล ควรใช้
แปรงสีฟันที่มีขนนิ่ม 
- หลีกเลี่ยงการสัมผัสแสงแดดจัด กรณีออกที่โล่งแจ้งควรใช้โลชั่น/ครีมกันแดด
ที่มีค่า SPF 15 ขึ้นไป ทาป้องกันผิวหนังจากแสงแดด 
- กรณีมีอาการคลื่นไส้ ให้รับประทานยาบรรเทาอาการ/ยาแก้คลื่นไส้ที่สั่งจ่ายโดยแพทย์ผู้ที่ทำการรักษาผู้ป่วยเท่านั้น และห้ามไปซื้อหายาใดๆมารับประทานเอง 
- ขณะใช้ยานี้ ห้ามดื่มเครื่องดื่มที่มีแอลกอฮอล์เป็นองค์ประกอบ 
- ในผู้ป่วยสตรี ต้องป้องกันการมีบุตรขณะได้รับยาชนิดนี้/ยานี้โดยใช้การป้องกันทางกายภาพเช่น การใช้ถุงยาอนามัยชาย 
- พักผ่อนอย่างพอเพียง และรับประทานอาหารตามที่ แพทย์ พยาบาล เภสัชกร แนะนำ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาเมลฟาแลนได้ ให้ผู้ป่วยรีบติดต่อแพทย์/พยาบาล/บุคคลการทางการแพทย์ผู้ที่ทำการดูแลรักษาผู้ป่วย เพื่อนัดหมายการฉีดยาครั้งใหม่โดยเร็ว 
 
 ///// เมลฟาแลนมีผลไม่พึงประสงค์อย่างไร? ///// 
ยาเมลฟาแลนเป็นยาที่ก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบการทำงานของร่างกายได้หลายประการ  ผลข้างเคียงบางอย่างอาจเกิดขึ้นทันทีหลังใช้ยานี้ หรืออาจต้องใช้เวลาเป็นสัปดาห์จึงจะเกิดผลข้างเคียงเหล่านั้น  อย่างไรก็ตามอาการข้างเคียงที่เกิดขึ้นส่วนมากสามารถหายได้เองหลังจากหยุดใช้ยานี้ 
ทั้งนี้ มีข้อสรุปทางคลินิกเรื่องผลข้างเคียงของยาเมลฟาแลน ดังนี้ เช่น 
- ผลต่อระบบทางเดินอาหาร: เช่น คลื่นไส้อาเจียน  ท้องเสีย  เกิดแผลในช่องปาก 
- ผลต่อผิวหนัง: เช่น มีภาวะผมร่วง  เกิดผื่นคันที่มีอาการบวมของผิวหนังร่วมด้วย 
- ผลต่อระบบหัวใจและหลอดเลือด: เช่น  มีภาวะหัวใจหยุดเต้น  หลอดเลือดดำอักเสบ 
- ผลต่อระบบเลือด: เช่น เกิดภาวะกดไขกระดูก  ทำให้มีภาวะเม็ดเลือดต่างๆต่ำ   อาการเหล่านี้มักจะเกิดขึ้นหลังจากได้รับยานี้ไปแล้วประมาณ 1 สัปดาห์ 
- ผลต่อตับ: เช่น มีโอกาสเกิดพิษต่อตับ/ตับอักเสบรุนแรง 
- ผลต่อระบบสืบพันธุ์: เช่น กดการทำงานของรังไข่จนเป็นผลให้ประจำเดือนขาด  
กดการทำงานของอัณฑะ   อาการดังกล่าวโดยเฉพาะเพศชายสามารถหายกลับมา
เป็นปกติได้ แต่ก็มีบางกรณีที่เกิดอาการเป็นหมันอย่างถาวร 
- ผลต่อระบบทางเดินหายใจ :  เช่น เกิดพังผืดในปอด  มีภาวะปอดอักเสบ 
- ผลต่อไต: เช่น อาจส่งผลให้ระดับยูเรีย(Urea)ในเลือดเพิ่มขึ้นแต่เป็นอยู่ชั่วคราว  ระดับยูเรียจะกลับมาเป็นปกติเมื่อหยุดการใช้ยานี้ 
 
 ///// มีข้อควรระวังการใช้เมลฟาแลนอย่างไร? ///// 
มีข้อควรระวังการใช้ยาเมลฟาแลน  เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ส่วนประกอบของยานี้ 
- ห้ามใช้กับผู้ที่มีภาวะไขกระดูกถูกกดการทำงาน 
- ห้ามใช้ยานี้กับสตรีมีครรภ์  สตรีในภาวะให้นมบุตร 
- ห้ามให้นมบุตรในระหว่างใช้ยาชนิดนี้/ยานี้ 
- เข้ารับการตรวจร่างกาย  และการตรวจเลือด เช่น ดูการทำงานของตับ และของไต ตามคำแนะนำของแพทย์เสมอ 
- มาพบแพทย์/มาโรงพยาบาลเพื่อรับการรักษาตามแพทย์นัดหมายทุกครั้ง  ไม่ควรหยุดการรักษาไปเฉยๆโดยมิได้ปรึกษาแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเมลฟาแลนด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ  haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อาการข้างเคียงลักษณะใดที่ต้องนำผู้ป่วยมาส่งโรงพยาบาลโดยเร็ว? ///// 
เมื่อมีการใช้ยาเมลฟาแลน กรณีพบอาการดังต่อไปนี้ ควรต้องรีบนำผู้ป่วยส่งโรงพยาบาลภายใน 24 ชั่วโมง เช่น 
- คลื่นไส้มากทุกครั้งที่รับประทานอาหาร และยาที่แพทย์สั่งจ่ายมาเพื่อบรรเทาอาการใช้ไม่ได้ผล 
- อาเจียนวันละ 4–5 ครั้ง ภายใน 24 ชั่วโมง 
- ท้องเสีย 4–6 ครั้ง ภายใน 24 ชั่วโมง 
- มีเลือดออกตามร่างกายโดยไม่รู้สาเหตุ 
- อุจจาระมีสีคล้ำ/อุจจาระเป็นเลือด  และ/หรือ ปัสสาวะมีเลือดปน/ปัสสาวะเป็นเลือด 
- อ่อนเพลียอย่างรุนแรง 
- ตัวเหลืองตาเหลือง  เกิดผื่นบวมแดงของผิวหนัง  เจ็บขณะกลืนอาหาร 
 
 ///// เมลฟาแลนมีปฏิกิริยากับยาตัวอื่นอย่างไร? ///// 
ยาเมลฟาแลนมีปฏิกิริยาระหว่างยากับยาตัวอื่น เช่น 
- ห้ามใช้ยาเมลฟาแลน ร่วมกับยาAdalimumab  เพราะจะทำให้เกิดความเสี่ยง                   ต่อการติดเชื้อโรคต่างๆได้อย่างรุนแรง 
- ห้ามใช้ยาเมลฟาแลน ร่วมกับยาClozapine  ด้วยะจะทำให้เกิดภาวะเม็ดเลือดขาวต่ำ
รุนแรงจนมีการติดเชื้อโรคชนิดต่างๆได้ง่ายตามมา 
- ห้ามใช้ยาเมลฟาแลนร่วมกับ วัคซีนป้องกันโรคชนิดต่างๆ เช่น วัคซีนโรคฝีดาษ  
วัคซีนหัดเยอรมัน   วัคซีนโรคหัด  เพราะจะทำให้ผู้ป่วยเสี่ยงต่อการติดเชื้อจากวัคซีนที่ได้รับเสียเอง ตลอดจนผลการกระตุ้นภูมิคุ้มกันต้านทานโรคของวัคซีนดังกล่าวก็ไม่เกิดประสิทธิผล 
- ห้ามใช้ยาเมลฟาแลน ร่วมกับวิตามินอี  ด้วยจะทำให้ประสิทธิภาพการรักษาของยาเมลฟาแลนด้อยลง 
 
 ///// ควรเก็บรักษาเมลฟาแลนอย่างไร? ///// 
ควรเก็บรักษายาเมลฟาแลน ดังนี้ เช่น 
- เก็บยาฉีดภายใต้อุณหภูมิ 30 องศาเซลเซียส (Celsius) ห้ามเก็บยาในช่องแข็งตู้เย็น 
- เก็บยาชนิดรับประทานภายใต้อุณหภูมิ 2-8 องศาเซลเซียส  ห้ามเก็บยาในช่องแข็งตู้เย็น 
- เก็บยาทั้ง2รูปแบบ ในภาชนะที่ปิดมิดชิด พ้นแสง/แสงแดด ความร้อนและความชื้น
เก็บยาให้พ้นมือเด็กและสัตว์เลี้ยง  ไม่เก็บยาที่เสื่อมสภาพหรือยาที่หมดอายุแล้ว และ
ห้ามทิ้งยาลงแม่น้ำคูคลองตามธรรมชาติ 
 
 ///// เมลฟาแลนมีชื่ออื่นอีกไหม? ผลิตจากบริษัทอะไรบ้าง? ///// 
ยาเมลฟาแลน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://chemocare.com/chemotherapy/drug-info/Melphalan.aspx  [2018,June9] 
https://en.wikipedia.org/wiki/Melphalan [2018,June9] 
http://www.mims.com/thailand/drug/info/melphalan/?type=brief&amp;mtype=generic [2018,June9] 
http://www.medsafe.govt.nz/profs/Datasheet/a/alkerantab.pdf [2018,June9] 
https://gp2u.com.au/static/pdf/A/ALKERAN_INJECTION-PI.pdf [2018,June9] 
http://drug.fda.moph.go.th:81/nlem.in.th/medicine/essential/list/131#item-8763 [2018,June9] 
https://www.drugs.com/mtm/melphalan.html [2018,June9] 
https://www.drugs.com/sfx/melphalan-side-effects.html [2018,June9] 
https://www.drugs.com/drug-interactions/melphalan-index.html?filter=3&amp;generic_only=#A [2018,June9]
