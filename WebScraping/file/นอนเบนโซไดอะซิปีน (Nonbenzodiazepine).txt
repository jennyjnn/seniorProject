นอนเบนโซไดอะซิปีน (Nonbenzodiazepine)
 ///// บทนำ ///// 
กลุ่มยานอนเบนโซไดอะซิปีน (Nonbenzodiazepine) เป็นยาที่ออกฤทธิ์ต่อจิตประสาทเหมือนกับยากลุ่มเบนโซไดอะซิปีน (Benzodiazepine) อีกทั้งการออกฤทธิ์จะไปกระตุ้นตัวรับในสมองที่มีชื่อเรียกว่า กาบา เอ รีเซปเตอร์ (GABAA receptor, Gamma-aminobutyric acidA receptor) เช่น เดียวกัน แต่ยาทั้ง 2 กลุ่มมีโครงสร้างทางเคมีที่ต่างกันออกไป ซึ่ง GABA เป็นสารสื่อประสาทชนิดหนึ่งของระบบประสาทที่มีหน้าที่เกี่ยวกับการทำงานของกล้ามเนื้อและกับการตื่นตัวของร่างกาย 
ทางการแพทย์ได้ใช้ยานอนเบนโซไดอะซิปีนในการรักษาอาการนอนไม่หลับ ซึ่งบางกรณีจะให้ผลการรักษาดีกว่ายากลุ่มเบนโซไดอะซิปีนเสียอีก 
เราอาจแบ่งยานอนเบนโซไดอะซิปีนออกเป็นหมวดย่อยต่างๆดังนี้ 
- หมวด Imidazopyridines ประกอบด้วยตัวยาเช่น Zolpidem, Alpidem, Necopidem และ Saripidem 
- หมวด Pyrazolopyrimidines ประกอบด้วยตัวยาเช่น Zaleplon, Divaplon, Fasiplon, Indiplon, Lorediplon, Ocinaplon, Panadiplon และ Taniplon 
- หมวด Cyclopyrrolones ประกอบด้วยตัวยาเช่น Eszopiclone, Zopiclone, Pagoclone, Pazinaclone, Suproclone และ Suriclone 
- หมวด β-Carbolines ประกอบด้วยตัวยาเช่น Abecarnil และ Gedocarnil 
ปัจจุบันมียาบางตัวในกลุ่มยานอนเบนโซไดอะซิปีนได้ถูกเพิกถอนออกจากตลาดยาด้วยมีผลเสียต่อตับรุนแรงเช่น ยา Alpidem 
สำหรับจุดเด่นของยานอนเบนโซไดอะซิปีนเห็นจะได้แก่ยาในหมู่ที่เรียกกันว่า “Z-drug” ซึ่งประกอบไปด้วย Zopiclone, Zolpidem และ Zaleplon ยาทั้ง 3 ตัวถูกนำมาใช้รักษาอาการนอนไม่หลับที่ระดับไม่รุนแรงมากนัก นักวิทยาศาสตร์พบว่า Z-drug มีความปลอดภัยมากกว่ายารุ่นเก่าอย่างเช่น Barbiturates โดยเฉพาะอย่างยิ่งในเรื่องการได้รับยาเกินขนาด และยังก่อให้เกิดอาการติดยาน้อยกว่ายาในกลุ่มเบนโซไดอะซิปีนเสียอีก จึงเป็นเหตุให้ Z-drugs ถูกใช้กันอย่างแพร่หลายในผู้สูง อายุ อย่างไรก็ตามไม่แนะนำให้ใช้ยากลุ่ม Z-drug นานเกินไปเพราะอาจเป็นสาเหตุให้ติดยาได้เช่น เดียวกัน 
สำหรับผู้ป่วยที่ใช้ยานอนเบนโซไดอะซิปีนเป็นเวลา 2 - 3 สัปดาห์แล้ว แพทย์จะคอยปรับลดขนาดการใช้ และแนะนำไม่ควรหยุดยาทันทีด้วยจะก่อให้เกิดอาการนอนไม่หลับเพราะร่างกายคุ้นเคยกับการได้รับยาก่อนนอนหรือที่เรียกกันว่า “Rebound withdrawal effects” 
สำหรับอาการข้างเคียง/ผลข้างเคียงของ Z-drug อาจส่งผลให้เกิดภาวะความจำเสื่อม (การสูญเสียความทรงจำ) ระยะสั้น ในขณะที่ยาเบนโซไดอะซิปีนสามารถทำให้เกิดอาการประสาทหลอน 
การใช้ Z-drug กับผู้สูงอายุก็สามารถส่งผลข้างเคียงที่คล้ายกันกับยากลุ่มเบนโซไดอะซิปีนได้เช่นเดียวกัน กล่าวคือผู้ป่วยอาจสูญเสียการทรงตัวในขณะลุกขึ้นยืนหรือลุกจากที่นอน จนบางครั้งยาทั้ง 2 กลุ่มเป็นเหตุให้ผู้ป่วยสูงอายุบางรายหกล้มและได้รับบาดเจ็บถึงขั้นกระดูกหัก 
ในทางคลีนิกพบว่า Z-drug กับยากลุ่มเบนโซไดอะซิปีนยังมีรายละเอียดปลีกย่อยที่ต้องระมัด ระวังอีกมากมาย การใช้ยาทั้ง 2 กลุ่มนี้จึงควรเป็นไปตามคำสั่งแพทย์เท่านั้น ผู้บริโภค/ผู้ป่วยไม่สมควรไปซื้อหายามารับประทานเองโดยเด็ดขาด 
 ///// นอนเบนโซไดอะซิปีนมีสรรพคุณ (คุณสมบัติ) อย่างไร? ///// 
ยากลุ่มนอนเบนโซไดอะซิปีนมีสรรพคุณดังนี้ 
- ช่วยให้นอนหลับเช่น ยา Zaleplon, Zolpidem, Zopiclone 
- ช่วยคลายความวิตกกังวลเช่น ยา Buspirone และ Zopiclone 
 ///// นอนเบนโซไดอะซิปีนมีกลไกการออกฤทธิ์อย่างไร? ///// 
กลไกการออกฤทธิ์ของยากลุ่มนอนเบนโซไดอะซิปีนคือ ตัวยาจะออกฤทธิ์ต่อการทำงานของสมองโดยเข้าจับกับ GABAA receptors ส่งผลทำให้เกิดภาวะสงบประสาท ช่วยทำให้นอนหลับและมีความรู้สึกผ่อนคลายความกังวล และระยะเวลาของการออกฤทธิ์ที่เกิดขึ้นต่อร่างกายจะเป็นไปตามธรรมชาติของยาแต่ละตัวที่ผู้ป่วยได้รับ 
 ///// นอนเบนโซไดอะซิปีนมีรูปแบบการจัดจำหน่ายอย่างไร? ///// 
ยากลุ่มนอนเบนโซไดอะซิปีนมีรูปแบบการจัดจำหน่ายเป็นยาเม็ดและยาแคปซูลชนิดรับประทานที่มีขนาดต่างๆตามแต่ละชนิดของตัวยา ซึ่งแต่ละตัวยาก็ยังมีรูปแบบจำหน่ายได้ในหลายขนาดยาเช่น ยา Zolpidem ชนิดรับประทาน 5 และ 10 มิลลิกรัม/เม็ด เป็นต้น 
 ///// นอนเบนโซไดอะซิปีนมีขนาดรับประทาน/การบริหารยาอย่างไร? ///// 
การรับประทานยานอนเบนโซไดอะซิปีนควรต้องเป็นตามคำสั่งแพทย์อย่างเคร่งครัด ด้วยยากลุ่มนี้มีข้อห้าม ข้อควรระวัง และผลข้างเคียงได้สูง ผู้ป่วยไม่สมควรซื้อยากลุ่มนี้ใช้เอง หรือปรับขนาดการรับประทานด้วยตนเอง 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยากลุ่มนอนเบนโซไดอะซิปีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยากลุ่มนอนเบนโซไดอะซิปีนอาจ ส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยากลุ่มนอนเบนโซไดอะซิปีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// นอนเบนโซไดอะซิปีนมีผลไม่พึงประสงค์อย่างไร? ///// 
ยากลุ่มนอนเบนโซไดอะซิปีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ง่วงนอน วิงเวียน ท้องเสีย คลื่นไส้ อาเจียน ความคิดอ่านผิดปกติไปจากเดิม ตาพร่า บางคนอาจรู้สึกปวดหลัง เกิดภาวะตับอักเสบ บางคนอาจมีอาการแพ้ยา 
สำหรับอาการของผู้ที่ได้รับยากลุ่มนี้เกินขนาดมีดังนี้เช่น สูญเสียการควบคุมสติของตนเอง การหายใจผิดปกติไป และอาจเกิดภาวะโคม่า หากเกิดอาการดังกล่าวต้องรีบพาผู้ป่วยส่งแพทย์/ส่งโรงพยาบาลทันที 
 ///// มีข้อควรระวังการใช้นอนเบนโซไดอะซิปีนอย่างไร? ///// 
มีข้อควรระวังการใช้ยานอนเบนโซไดอะซิปีนดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยากลุ่มนี้กับผู้ป่วยโรคตับระยะรุนแรง 
- ห้ามใช้ยากลุ่มนี้กับสตรีที่อยู่ในภาวะให้นมบุตร 
- ระหว่างการใช้ยากลุ่มนี้ต้องระวังการขับขี่ยวดยานพาหนะหรือการทำงานที่เกี่ยวข้องกับเครื่องจักรเนื่องจากผลข้างเคียงของยาที่อาจก่ออาการวิงเวียน 
- ระวังเรื่องการทรงตัวเช่น หลังตื่นนอน ก่อนการลุกขึ้นยืน 
- ระวังการใช้ยากลุ่มนี้กับผู้ป่วยโรคกล้ามเนื้ออ่อนแรง โรคหลอดลมอักเสบขั้นรุนแรง ผู้ป่วยโรคปอด ผู้ป่วยที่มีอาการหยุดหายใจขณะนอนหลับ 
- ระวังการใช้ยาในสตรีตั้งครรภ์ เด็ก และผู้สูงอายุ 
- ยาบางตัวของกลุ่มนี้อาจทำให้อุณหภูมิของร่างกายต่ำลงได้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยากลุ่มนอนเบนโซไดอะซิปีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// นอนเบนโซไดอะซิปีนมีปฏิกิริยาระหว่างยากับยาตัวอื่นอย่างไร? ///// 
ยานอนเบนโซไดอะซิปีนมีปฏิกิริยาระหว่างยากับยาตัวอื่นดังนี้เช่น 
- การใช้ยากลุ่มนอนเบนโซไดอะซิปีนร่วมกับยาบางตัวสามารถทำให้ฤทธิ์สงบประสาทมีมากขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน ยากลุ่มดังกล่าวเช่น ยา Topiramate, Oxycodone (ยาแก้ปวด), Buspirone (ยาทางจิตเวช), Promethazine, Carisoprodol (ยาคลายกล้ามเนื้อ), Diazepam, Lorazepam และ Fentanyl เป็นต้น 
- การใช้ยากลุ่มนอนเบนโซไดอะซิปีนร่วมกับยาบางประเภทจะทำให้เกิดการกดประสาทส่วนกลางส่งผลให้หายใจลำบากจนอาจเกิดอันตรายต่อผู้ป่วยได้ จึงควรหลีกเลี่ยงการใช้ยาร่วมกัน ยากลุ่มดังกล่าวเช่น Amitriptyline, Clonazepam (ยากันชัก), Baclofen, Temazepam (ยานอนหลับ), Codeine, Haloperidol และ Meperidine (ยาแก้ปวด) 
 ///// ควรเก็บรักษานอนเบนโซไดอะซิปีนอย่างไร? ///// 
ควรเก็บรักษายากลุ่มนอนเบนโซไดอะซิปีนในช่วงอุณหภูมิห้องที่เย็น ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// นอนเบนโซไดอะซิปีนมีชื่ออื่นอีกไหม? ผลิตจากบริษัทอะไรบ้าง? ///// 
ยากลุ่มนอนเบนโซไดอะซิปีนที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Nonbenzodiazepine#Pharmacology [2015,Feb28]
	2 http://www.sleepdex.org/nonbenzo.htm [2015,Feb28]
	3 http://knowledgex.camh.net/primary_care/guidelines_materials/Pregnancy_Lactation/Pages/per_anxiolytics.aspx [2015,Feb28]
	4 http://www.non-benzodiazepines.org.uk/z-drugs.html [2015,Feb28]
	5 http://www.emedicinehealth.com/understanding_insomnia_medications/page9_em.htm [2015,Feb28]
	6 http://www.mims.com/USA/drug/info/zolpidem/?type=full&amp;mtype=generic [2015,Feb28]
	7 http://www.mims.com/USA/drug/info/zaleplon/?type=full&amp;mtype=generic#Actions [2015,Feb28]
	8 http://en.wikipedia.org/wiki/Zopiclone#Contraindications [2015,Feb28]
	9 http://drugs.medsort.com/drugs/ClassProfile.aspx?ClassID=184 [2015,Feb28]
	10 http://www.mims.com/Thailand/drug/search/?q=Zopiclone&amp;AllFlag=ALL [2015,Feb28]
	11 http://www.mims.com/USA/drug/info/zopiclone/?type=full&amp;mtype=generic#Dosage [2015,Feb28]
	12 http://www.mims.com/USA/drug/info/Sonata/Sonata%20Capsule?type=full [2015,Feb28]
