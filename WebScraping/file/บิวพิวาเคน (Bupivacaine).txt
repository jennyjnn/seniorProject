บิวพิวาเคน (Bupivacaine)
 ///// บทนำ ///// 
ยาบิวพิวาเคน(Bupivacaine หรือ Bupivacaine hydrochloride) เป็นชื่อยาชาเฉพาะที่ ที่ใช้ลดความรู้สึกเจ็บปวด  โดยมีกลไกปิดกั้นกระแสประสาทที่จะถูกส่งไปยังสมอง  ยานี้ถูกค้นพบตั้งแต่ปี ค.ศ.1957 (พ.ศ.2500) มีรูปแบบเภสัชภัณฑ์เป็นยาฉีด  หลังจากตัวยานี้เข้าสู่กระแสเลือด จะเข้ารวมตัวกับพลาสมาโปรตีนได้ประมาณ 95%  ตัวยานี้สามารถซึมผ่านเข้าในน้ำนมมารดาได้  ตับจะมีหน้าที่เปลี่ยนแปลงโครงสร้างของยานี้อย่างต่อเนื่อง  ร่างกายผู้ใหญ่ต้องใช้เวลานานประมาณ 3.5 ชั่วโมงเพื่อกำจัดยานี้ออกจากกระแสเลือดผ่านทางไต ในขณะที่เด็กทารกจะใช้เวลาการกำจัดยานี้นานถึงประมาณ 8.1 ชั่วโมง 
ประโยชน์ทางคลินิกของยาบิวพิวาเคน คือการนำมาลดการเจ็บปวดระหว่างการทำคลอด  การผ่าตัด  รวมถึงหัตถการต่างๆทางการแพทย์ที่อาจก่อให้เกิดความเจ็บปวดกับผู้ป่วย  การใช้ยานี้จะต้องฉีดยาเข้าเฉพาะที่บริเวณที่ต้องการระงับอาการปวด หรือฉีดเข้าน้ำไขสันหลัง  ในบางกรณี อาจต้องใช้ยาบิวพิวาเคนร่วมกับยา Epinephrine เพื่อทำให้หลอดเลือดในบริเวณที่ฉีดยาหดตัว เพื่อช่วยลดการดูดซึมยาบิวพิวาเคนเข้าสู่กระแสเลือด และเพื่อส่งผลให้ยาบิวพิวาเคนออกฤทธิ์ได้นานยิ่งขึ้น  ปกติหลังการฉีดยานี้ประมาณ 15 นาที  ตัวยานี้ก็จะเริ่มออกฤทธิ์ทำให้ผู้ป่วยเกิดอาการชาในบริเวณที่ฉีด โดยมีระยะเวลาออกฤทธิ์นานประมาณ 2– 8 ชั่วโมง ทั้งนี้ขึ้นกับ ขนาดยาที่ใช้ และการตอบสนองของร่างกายผู้ป่วยต่อยานี้ 
ผลข้างเคียงของยาบิวพิวาเคนคือ อาจทำให้เกิดอาการง่วงนอน  กล้ามเนื้อกระตุก  ได้ยินเสียงในหู/หูอื้อ   การมองเห็นเปลี่ยนไป  ความดันโลหิตต่ำ  รวมถึงทำให้อัตราการเต้นของหัวใจผิดปกติไป   ทางคลินิกพบว่า การฉีดยานี้เข้าข้อกระดูกสามารถส่งผลกระทบต่อกระดูกอ่อน คือทำให้กระดูกอ่อนอาจเกิดการสลายตัวได้ 
สำหรับการใช้ยาบิวพิวาเคนเพื่อลดอาการเจ็บครรภ์ระหว่างคลอด แพทย์จะใช้ยาบิวพิวาเคนในความเข้มข้นต่ำแต่ได้ประสิทภาพลดอาการปวดอย่างเหมาะสมปลอดภัยฉีดเข้าไขสันหลัง ด้วยยานี้อาจทำให้การเคลื่อนไหวของกล้ามเนื้อบริเวณเชิงกรานลดลง และมีผลให้ระยะเวลาคลอดเนิ่นนานออกไป 
ก่อนได้รับยาบิวพิวาเคนผู้ป่วยควรแจ้งให้แพทย์ พยาบาล ทราบว่า ตนเองมีโรคประจำตัวอะไรบ้าง  ด้วยยานี้สามารถก่อให้เกิดผลกระทบ/ผลข้างเคียงกับผู้ที่มีโรคหรืออาการป่วยบางประเภทได้เป็นอย่างมาก เช่น  เป็นผู้ป่วยโรคโลหิตจาง  เป็นโรคตับ  โรคไต  มีภาวะเลือดออกง่าย  ป่วยเป็นซิฟิลิส  โปลิโอ  มีเนื้องอกสมอง หรือเนื้องอก ไขสันหลัง  มีอาการชาตามร่างกาย  ปวดหลังเรื้อรัง  ปวดศีรษะเนื่องจากการผ่าตัด  เป็นผู้ป่วยโรคความดันโลหิตสูง หรือโรคความดันโลหิตต่ำ  เป็นผู้ที่มีกระดูกสันหลังคดหรือไม่เป็นแนวสัดส่วนปกติ  ผู้ที่มีอาการข้ออักเสบ รวมถึงสตรีที่อยู่ในภาวะให้นมบุตร 
ระหว่างที่ผู้ป่วยได้รับยาบิวพิวาเคน  ทีมแพทย์/พยาบาลต้องเฝ้าระวังเรื่องสัญญาณชีพของผู้ป่วยอย่างใกล้ชิด เช่น  การหายใจ   ความดันโลหิต  ระดับออกซิเจนในเลือด 
ผู้ป่วยบางกลุ่มที่ได้รับยานี้เข้าทางไขสันหลัง อาจเกิดอาการบางอย่างถาวร อาทิ  สมรรถนะทางเพศเสื่อมลง  การควบคุมการขับถ่ายผิดปกติ  ความรู้สึกของขาและเท้าไม่เหมือนเดิม  หากพบอาการดังกล่าวควรกลับเข้ามาปรึกษาแพทย์/มาโรงพยาบาลเพื่อให้แพทย์บำบัดแก้ไขโดยเร็ว 
องค์การอนามัยโลกได้ระบุให้ยาบิวพิวาเคนเป็นยาจำเป็นขั้นพื้นฐานที่สถานพยาบาล ควรมีสำรองเพื่อให้บริการกับผู้ป่วย  ยานี้มีวางจำหน่ายในประเทศไทยภายใต้ชื่อการค้าว่า Marcaine, และ Regivell,  เราจะพบการใช้ยาบิวพิวาเคนแต่ในสถานพยาบาล  หรือในคลินิกทันตกรรม   และการใช้ยานี้ต้องเป็นไปตามคำสั่งของแพทย์แต่เพียงผู้เดียว 
 
 ///// บิวพิวาเคนมีสรรพคุณ(คุณสมบัติ)อย่างไร? ///// 
ยาบิวพิวาเคนมีสรรพคุณ/ข้อบ่งใช้ เช่น 
- ใช้เป็นยาชาเฉพาะที่เพื่อ ระงับการเจ็บปวดเฉพาะที่  และ อาการเจ็บปวดของข้อกระดูก 
- ใช้เป็นยาชาเพื่อหัตถการผ่าตัดต่างๆ เช่น  การผ่าตัดท่อทางเดินสืบพันธุ์ (เช่น การทำหมันหญิง   การทำหมันชาย)  การผ่าท้องคลอด 
 
 ///// บิวพิวาเคนมีกลไกการออกฤทธิ์อย่างไร? ///// 
ยาบิวพิวาเคนมีกลไกการออกฤทธิ์โดย ตัวยาจะปิดกั้นการเกิดสัญญาณของกระแสประสาท รวมถึงป้องกันการนำส่งกระแสประสาทจากบริเวณเนื้อเยื่อที่ได้รับยานี้ไปยังสมอง  ส่งผลให้สมองไม่สามารถรับรู้ความรู้สึกต่างๆ   จากกลไกนี้ ทำให้ผู้ป่วยเกิดอาการชาและไม่มีความรู้สึกเจ็บปวดเกิดขึ้น 
 
 ///// บิวพิวาเคนมีรูปแบบการจัดจำหน่ายอย่างไร? ///// 
ยาบิวพิวาเคนมีรูปแบบการจัดจำหน่าย เช่น 
- ยาฉีดขนาดความเข้มข้น  0.25 0.5 และ 0.75% 
- ยาฉีดขนาดความเข้มข้น 0.75% ผสมร่วมกับสารละลาย Dextrose 8% 
 
 ///// บิวพิวาเคนมีขนาดการบริหารยาอย่างไร? ///// 
การใช้/การบริหารยาชาบิวพิวาเคน มีหลายความเข้มข้นของตัวยา  การเลือกใช้ยานี้ในขนาดใดนั้น ขึ้นอยู่กับดุลยพินิจของแพทย์ผู้รักษา ประกอบกับตำแหน่งเนื้อเยื่อ/อวัยวะที่ต้องการฉีดยา เช่น  ข้อกระดูก  ไขสันหลัง  ทั้งนี้ แพทย์จะเริ่มใช้ยานี้ในขนาดต่ำแต่ก่อให้เกิดฤทธิ์ที่สูงสุดและมีความปลอดภัยต่อผู้ป่วย   ซึ่งขอยกตัวอย่างขนาดการใช้ยานี้พอสังเขป ดังนี้ เช่น 
ก.สำหรับใช้เป็นยาชาเฉพาะที่ (Local anesthesia): 
- ผู้ใหญ่: ฉีดยาขนาดความเข้มข้น 0.25% ในบริเวณร่างกายที่ต้องการระงับความรู้สึกเจ็บปวด  โดยหากเทียบเป็นน้ำหนักของตัวยาต้องไม่เกิน 175 มิลลิกรัม 
ข.การฉีดยาเข้าไขสันหลัง: 
- Caudal block(การฉีดยาชาเข้าช่องระหว่างกระดูกสันหลังส่วนล่างเพื่อระงับความรู้สึกเจ็บปวดของอวัยวะที่อยู่ต่ำกว่าสะดือลงไป): ผู้ใหญ่, ฉีดยาบิวพิวาเคนขนาดความเข้มข้น 0.25–0.5% ปริมาณ 15–30 มิลลิลิตร 
- Epidural block(การฉีดยาชาเข้าในน้ำไขสันหลัง): ผู้ใหญ่, ฉีดยาบิวพิวาเคนขนาดความเข้มข้น 0.25–0.5% ปริมาณ 10–20 มิลลิลิตร  ซึ่งกรณีทำหัตถการผ่าตัดที่ต้องการให้กล้ามเนื้อผ่อนคลายอย่างมาก และมีความจำเป็นต้องใช้เวลาผ่าตัดนาน  แพทย์อาจเปลี่ยนมาใช้ยานี้ที่ขนาดความเข้มข้น 0.75% ปริมาณ 10–20 มิลลิลิตรให้กับผู้ป่วย 
ค. สำหรับปิดกั้นความรู้สึกเจ็บปวดของเส้นประสาทส่วนปลาย): 
- ผู้ใหญ่: ฉีดยาบิวพิวาเคนขนาดความเข้มข้น 0.25–0.5% ปริมาณ 5 มิลลิลิตร 
*อนึ่ง: การใช้ยานี้กับเด็กให้เป็นไปตามดุลยพินิจของแพทย์ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาบิวพิวาเคน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคโลหิตจาง  โรคความดันโลหิตสูง  โรคความดันโลหิตต่ำ   โรคหัวใจ   รวมทั้งกำลังกินยา/ใช้ยาอะไรอยู่ เพราะยาบิวพิวาเคน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// บิวพิวาเคนมีผลไม่พึงประสงค์อย่างไร? ///// 
ยาบิวพิวาเคนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้ อาเจียน 
- ผลต่อระบบประสาท:  เช่น กลั้นอุจจาระ-ปัสสาวะไม่อยู่  ความรู้สึกทางเพศถดถอย  ความรู้สึกสัมผัสเพี้ยน  อัมพาตช่วงล่าง/ช่วงตั้งแต่สะดือลงไป  วิงเวียน ปวดศีรษะ  ปวดหลัง   ตัวสั่น  อาจพบอาการลมชัก   การคลอดตามธรรมชาติเกิดได้ช้า 
- ผลต่อระบบหัวใจและหลอดเลือด:   เช่น  กดการทำงานของกล้ามเนื้อหัวใจ                               ปริมาณเลือดออกจากหัวใจลดลง   ความดันโลหิตต่ำ  หัวใจเต้นช้า   หัวใจเต้นผิดจังหวะหัวใจหยุดเต้น 
- ผลต่อระบบทางเดินปัสสาวะ:  เช่น  ปัสสาวะขัด  กลั้นปัสสาวะไม่อยู่ 
- ผลต่อผิวหนัง:  เช่น  เกิดผื่นคัน  ลมพิษ 
- ผลต่อตา:  เช่น  ตาพร่า 
- ผลต่อสภาพจิตใจ:  เช่น  ตื่นเต้นง่าย หรือไม่ก็ซึม  กระสับกระส่าย วิตกกังวล  นอนไม่หลับ 
- ผลต่อระบบทางเดินหายใจ:  เช่น  หยุดหายใจ 
 
 ///// มีข้อควรระวังการใช้บิวพิวาเคนอย่างไร? ///// 
มีข้อควรระวังการใช้ยาบิวพิวาเคน เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยน มีผง หรือตะกอนในยา 
- ห้ามใช้กับผู้ป่วยโรคไข้สมองอักเสบ  ผู้ที่มีเลือดออกในกะโหลกศีรษะ/เลือดออกที่สมอง   ผู้ป่วยวัณโรคที่ไขสันหลัง 
- *กรณีได้รับยานี้เกินขนาด อาจสังเกตจากอาการต่างๆเหล่านี้ เช่น  เป็นลมชัก                       การไหลเวียนโลหิตล้มเหลว   ความดันโลหิตต่ำ  หัวใจเต้นช้า  หัวใจหยุดเต้น 
- หลังการใช้ยานี้แล้วเกิดความผิดปกติต่อร่างกาย เช่น ปวดหลัง  เท้าชา                            ให้กลับมาขอคำปรึกษาจากแพทย์/มาโรงพยาบาลอีกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาบิวพิวาเคนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// บิวพิวาเคนมีปฏิกิริยาระหว่างยากับยาตัวอื่นอย่างไร? ///// 
ยาบิวพิวาเคนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาบิวพิวาเคนร่วมกับยาชาเฉพาะที่ชนิดอื่น  ด้วยจะทำให้ผู้ป่วยได้รับพิษจากยาชามากขึ้น 
- ห้ามใช้ยาบิวพิวาเคนร่วมกับยารักษาโรคหัวใจเต้นผิดจังหวะ  ด้วยอาจก่อให้เกิดภาวะกดการทำงานของกล้ามเนื้อหัวใจตามมา 
- การใช้ยาบิวพิวาเคนร่วมกับยา Beta-blockers และยา Calcium channel blockers  อาจทำให้ผู้ป่วยได้รับผลข้างเคียงของยาบิวพิวาเคนได้มากขึ้น  หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาบิวพิวาเคนอย่างไร? ///// 
ควรเก็บยาบิวพิวาเคนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น และเก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// บิวพิวาเคนมีชื่ออื่นอีกไหม? ผลิตจากบริษัทอะไรบ้าง? ///// 
ยาบิวพิวาเคน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Marcain, Buloc, Bupivac, Bupivan, Levo anawin, Bupicaine 
 ///// บรรณานุกรม ///// 
https://en.wikipedia.org/wiki/Bupivacaine [2017,Jan14] 
https://www.drugs.com/mtm/bupivacaine.html [2017,Jan14] 
http://www.mims.com/thailand/drug/info/bupivacaine?mtype=generic [2017,Jan14] 
http://www.mims.com/thailand/drug/info/regivell/?type=brief [2017,Jan14] 
https://www.betterhealth.vic.gov.au/~/media/bhc/files/medicine%20guides%20library/04/cmi4874.pdf [2017,Jan14] 
https://www.accessdata.fda.gov/drugsatfda_docs/label/2012/018692s015lbl.pdf [2017,Jan14] 
https://www.medicines.org.uk/emc/PIL.8786.latest.pdf [2017,Jan14] 
http://reference.medscape.com/drug/marcaine-sensorcaine-bupivacaine-343360 [2017,Jan14] 
https://www.drugs.com/sfx/bupivacaine-side-effects.html [2017,Jan14]
