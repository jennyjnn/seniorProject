รูฟินาไมด์ (Rufinamide)
 ///// บทนำ ///// 
ยารูฟินาไมด์(Rufinamide) เป็นยารักษาอาการชัก สามารถใช้ร่วมกับยาอื่นเพื่อรักษากลุ่มอาการชักที่มีชื่อเรียกว่า Lennox-Gastaut syndrome    ยารูฟินาไมด์ถูกพัฒนาขึ้นเมื่อปี ค.ศ.2004 (พ.ศ.2547) โดยบริษัท Novartis Pharma  รูปแบบเภสัชภัณฑ์เป็นยาชนิดรับประทาน 
ยารูฟินาไมด์จะถูกดูดซึมจากระบบทางเดินอาหารได้ประมาณ 85% ร่างกายต้องใช้เวลาประมาณ 6–10 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับปัสสาวะ  ตัวยานี้สามารถใช้ได้กับผู้ใหญ่และกับเด็กที่มีอายุตั้งแต่ 1 ปีขึ้นไป 
ยารูฟินาไมด์มีข้อจำกัดการใช้กับผู้ป่วยโรคตับขั้นรุนแรง  โรคหัวใจ  และโรคไต  รวมถึงต้องเพิ่มความระมัดระวังหากต้องใช้ยารูฟินาไมด์กับผู้ป่วยโรคซึมเศร้า  โรคทางจิตเวช   และผู้ที่มีประวัติทำร้ายตนเอง   ทั้งนี้มีข้อมูลทางคลินิกพบว่า การใช้ยารูฟินาไมด์กับผู้ป่วยกลุ่มดังกล่าวจะทำให้อาการป่วยรุนแรงมากขึ้น 
นอกจากนี้ ยังมีข้อห้ามใช้ยาชนิดนี้กับสตรีมีครรภ์/ตั้งครรภ์  สตรีในภาวะให้นมบุตร  ด้วยตัวยารูฟินาไมด์สามารถส่งผ่านไปถึงทารก และก่อให้เกิดอันตรายขึ้นกับทารกได้ 
การรับประทานยารูฟินาไมด์เพื่อควบคุมอาการชัก จะต้องอาศัยการรับประทานยานี้อย่างต่อเนื่อง  ห้ามหยุดรับประทานยานี้กะทันหันเพราะจะทำให้เกิดอาการชักขึ้นมาอีกได้   แพทย์เท่านั้นที่จะเป็นผู้ปรับลดขนาดการใช้ยานี้ หรือหยุดการใช้ยานี้ได้อย่างเหมาะสมที่สุด 
สำหรับการรับประทานยารูฟินาไมด์ให้เกิดประโยชน์สูงสุด ผู้ป่วยจำเป็นต้องใช้ยาตามขนาดที่แพทย์แนะนำ  ควรรับประทานยานี้พร้อมอาหาร และตรงเวลาในแต่ละวัน  ถึงแม้จะรู้สึกว่าไม่มีอาการชักเกิดขึ้นแล้วและดูเหมือนร่างกายเป็นปกติ ก็ยังคงต้องรับประทานต่อเนื่องตามคำสั่งแพทย์ 
อนึ่ง ห้ามรับประทานยาอื่นใดร่วมกับยารูฟินาไมด์ นอกจากจะมีคำสั่งแพทย์  ด้วยมียาหลายรายการที่สามารถทำให้ผู้ป่วยได้รับอาการข้างเคียง(ผลข้างเคียง)จากยารูฟินาไมด์เพิ่มมากขึ้น หรืออาจทำให้ประสิทธิภาพของการรักษาของยารูฟินาไมด์ลดลงเมื่อใช้ร่วมกันกับยาเหล่านั้น 
กรณีใช้ยารูฟินาไมด์แล้วมีอาการวิงเวียน  ห้ามมิให้ผู้ป่วยขับขี่ยวดพาหนะต่างๆ และ/หรือทำงานกับเครื่องจักร ด้วยสามารถจะเกิดอุบัติเหตุได้ง่าย 
ยารูฟินาไมด์เป็นยาที่สามารถก่อให้เกิดพิษ(ผลข้างเคียงรุนแรง)กับร่างกายได้หากใช้ไม่ถูกวิธี  ดังนั้นการใช้ยานี้ต้องเป็นไปตามคำสั่งแพทย์แต่ผู้เดียว 
ปัจจุบันเราจะพบเห็นการจัดจำหน่ายยารูฟินาไมด์ ภายใต้ชื่อการค้าว่า “Banzel” และ “Inovelon” 
 
 ///// รูฟินาไมด์มีสรรพคุณ(คุณสมบัติ)อย่างไร? ///// 
ยารูฟินาไมด์มีสรรพคุณ/ข้อบ่งใช้ เช่น 
- บำบัดรักษากลุ่มอาการชักที่เรียกว่า Lennox-Gastaut syndrome 
 
 ///// รูฟินาไมด์มีกลไกการออกฤทธิ์อย่างไร? ///// 
ยารูฟินาไมด์ มีกลไกการออกฤทธิ์โดย ตัวยาจะปรับค่าศักย์ไฟฟ้าของสมองหรือที่เรียกกันว่า Voltage-gated sodium channels ทำให้ลดกระแสประสาทที่คอยกระตุ้นให้เกิดอาการชัก  ด้วยกลไกนี้จึงก่อให้เกิดฤทธิ์ของการรักษาตามสรรพคุณ 
 
 ///// รูฟินาไมด์มีรูปแบบการจัดจำหน่ายอย่างไร? ///// 
ยารูฟินาไมด์มีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยตัวยา Rufinamide  200 และ 400 มิลลิกรัม/เม็ด 
 
 ///// รูฟินาไมด์มีขนาดรับประทานอย่างไร? ///// 
ยารูฟินาไมด์มีขนาดรับประทาน เช่น 
- ผู้ใหญ่: รับประทานยา 400 – 800 มิลลิกรัม/วัน โดยแบ่งรับประทานวันละ 2 ครั้ง เช้า-เย็น พร้อมอาหาร   แพทย์สามารถปรับขนาดรับประทานเพิ่มขึ้น 400–800 มิลลิกรัมทุกๆ 2 วัน ขึ้นกับการตอบสนองต่อยาของผู้ป่วย  โดยขนาดรับประทานสูงสุดของผู้ใหญ่ห้ามเกิน 3,200 มิลลิกรัม/วัน 
- เด็กอายุตั้งแต่ 1 ปีขึ้นไป: รับประทานยา 10 มิลลิกรัม/น้ำหนักตัว 1 กิโลกรัม/วัน 
โดยแบ่งรับประทานวันละ 2 ครั้ง เช้า-เย็น พร้อมอาหาร  โดยแพทย์สามารถปรับขนาดรับประทานเพิ่มขึ้นอีก 10 มิลลิกรัม/น้ำหนักตัว 1 กิโลกรัม โดยขนาดสูงสุดไม่ควรเกิน 
45 มิลลิกรัม/ น้ำหนักตัว 1 กิโลกรัม/วัน หรือ 3,200 มิลลิกรัม/วัน 
- เด็กอายุต่ำกว่า 1 ปี: ยังไม่มีข้อมูลด้านความปลอดภัยในการใช้ยานี้ 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยารูฟินาไมด์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคไต  โรคหัวใจ โรคจิตประสาท/โรคทางจิตเวช  รวมทั้งกำลังกินยา/ใช้ยาอะไรอยู่ เพราะยารูฟินาไมด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยารูฟินาไมด์  สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาขนาดปกติ 
แต่การหยุดรับประทานยารูฟินาไมด์ทันที อาจก่อให้เกิดอาการถอนยาตามมา 
 
 ///// รูฟินาไมด์มีผลไม่พึงประสงค์อย่างไร? ///// 
ยารูฟินาไมด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น   คลื่นไส้อาเจียน  ปวดท้อง   เบื่ออาหาร  ท้องเสีย 
- ผลต่อระบบประสาท:   เช่น   ง่วงนอน   ปวดศีรษะ  วิงเวียน  การทรงตัวผิดปกติ  อาจเกิดอาการชัก 
- ผลต่อระบบทางเดินหายใจ:   เช่น  เยื่อจมูกอักเสบ  ไซนัสอักเสบ  ปอดบวม 
- ผลต่อผิวหนัง:   เช่น  เกิดผื่นคันตามผิวหนัง  เกิดสิว 
- ผลต่อระบบการเผาผลาญพลังงานของร่างกาย:   เช่น  เบื่ออาหาร  น้ำหนักตัวลดลง 
- ผลต่อระบบเลือด:   เช่น  เกิดภาวะเลือดจาง   มีภาวะขาดธาตุเหล็ก  เม็ดเลือดขาวต่ำ 
- ผลต่อตับ:   เช่น ค่าเอนไซม์การทำงานของตับในเลือดเพิ่มขึ้น 
- ผลต่อหัวใจ:   เช่น   ลิ้นหัวใจทำงานผิดปกติ 
- ผลต่อสภาพจิตใจ:   เช่น  วิตกกังวล  นอนไม่หลับ  อยากทำร้ายตนเอง 
- ผลต่อตา:   เช่น  การมองเห็นภาพไม่ชัดเจน   หนังตากระตุก 
 
 ///// มีข้อควรระวังการใช้รูฟินาไมด์อย่างไร? ///// 
มีข้อควรระวังการใช้ยารูฟินาไมด์ เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีเม็ดยาเปลี่ยน 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร 
- ห้ามใช้ยานี้กับผู้ป่วย  โรคตับขั้นรุนแรง  โรคหัวใจ  โรคไต  การใช้ยานี้กับผู้ป่วยกลุ่มนี้	  ต้องเป็นไปตามดุลยพินิจของแพทย์เท่านั้น 
- ห้ามหยุดรับประทานยานี้ทันทีทันใด  เพราะอาจเกิดอาการชักขึ้นใหม่ได้  การหยุดใช้ยานี้ต้องให้แพทย์เป็นผู้ปรับลดขนาดการใช้ยาเป็นลำดับลงมา 
- กรณีที่ใช้ยานี้แล้วไม่ได้ผล/อาการชักไม่ดีขึ้น ให้รีบกลับมาปรึกษาแพทย์/มาโรงพยาบาลโดยไม่ต้องรอถึงวันแพทย์นัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยารูฟินาไมด์ด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// รูฟินาไมด์มีปฏิกิริยาระหว่างยากับยาตัวอื่นอย่างไร? ///// 
ยารูฟินาไมด์มีปฏิกิริยาระหว่างยากับยาตัวอื่น เช่น 
- ห้ามใช้ยารูฟินาไมด์ร่วมกับยา Divalproex,   Valproic acid  ด้วยจะทำให้ผู้ป่วยได้รับอาการข้างเคียงจากรูฟินาไมด์มากขึ้น 
- ห้ามใช้ยารูฟินาไมด์ร่วมกับยา Carbamazepine, Phenobarbital, Phenytoin, Primidone,  เพราะจะทำให้ประสิทธิภาพการรักษาของยารูฟินาไมด์ลดต่ำลง 
- ห้ามใช้ยารูฟินาไมด์ร่วมกับยาเม็ดคุมกำเนิด   ด้วยจะทำให้ฤทธิ์ในการคุมกำเนิดลดน้อยลง จึงต้องใช้การคุมกำเนิดวิธีอื่นร่วมด้วยขณะใช้ยานี้ เช่น ถุงยาอนามัยชาย หรือ ใส่ห่วงอนามัย 
 
 ///// ควรเก็บรักษารูฟินาไมด์อย่างไร? ///// 
ควรเก็บยารูฟินาไมด์ภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// รูฟินาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยารูฟินาไมด์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/banzel.html[2017,July29] 
https://www.drugs.com/banzel-images.html[2017,July29] 
https://en.wikipedia.org/wiki/Rufinamide[2017,July29] 
http://www.mims.com/hongkong/drug/info/inovelon/?type=brief[2017,July29]
