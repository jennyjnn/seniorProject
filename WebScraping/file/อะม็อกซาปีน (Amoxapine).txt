อะม็อกซาปีน (Amoxapine)
 ///// บทนำ ///// 
ยาอะม็อกซาปีน (Amoxapine) มีชื่อการค้าในต่างประเทศเช่น Asendis, Demolox เป็นยาบำ บัดอาการโรคซึมเศร้าซึ่งอยู่ในกลุ่ม Tetracyclic antidepressant หากจะเปรียบเทียบประสิทธิภาพกับยาอื่นที่ใช้รักษาอาการซึมเศร้า จะพบว่ายาอะม็อกซาปีนเป็นยาที่ออกฤทธิ์และเห็นผลเร็วภายใน 4 - 7 วันอาการของผู้ป่วยก็เริ่มดีขึ้นตามลำดับ ในอนาคตมีแนวโน้มที่จะนำยานี้ไปรักษาอาการทางจิตเภทอีกด้วย 
รูปแบบยาแผนปัจจุบันของยาอะม็อกซาปีนที่มีจำหน่ายจะเป็นยาชนิดรับประทาน ตัวยาสามารถถูกดูดซึมจากระบบทางเดินอาหารและกระจายตัวเข้าสู่ร่างกายได้มากกว่า 60% จากนั้นตัวยาอะม็อกซาปีนจะเข้าจับกับพลาสมาโปรตีนในเลือดได้ถึงประมาณ 90% ก่อนที่จะถูกส่งไปเปลี่ยนแปลงโครงสร้างทางเคมีที่ตับ ร่างกายต้องใช้เวลาเฉลี่ยประมาณ 30 ชั่วโมงเพื่อกำจัดยาอะม็อกซาปีนปริมาณ 50% ออกจากกระแสเลือดโดยผ่านทิ้งไปกับปัสสาวะเสียเป็นส่วนมากและมีบางส่วนถูกกำจัดทิ้งไป    กับอุจจาระ 
ทางคลินิกได้ระบุข้อควรระวังการใช้ยารักษาโรคซึมเศร้ากับเด็ก-วัยรุ่น ต้องระวังอาการคิดทำร้ายตนเองหรือความรู้สึกอยากฆ่าตัวตาย ยาอะม็อกซาปีนก็เป็นยาอีกหนึ่งรายการที่ต้องเฝ้าระวังเรื่องนี้เช่นกัน และเป็นเหตุผลที่แพทย์มักไม่ใช้ยาอะม็อกซาปีนกับผู้ป่วยเด็กและวัยรุ่นดังกล่าว 
อาจสรุปเหตุผลที่แพทย์นำมาประกอบการพิจารณาก่อนใช้ยานี้กับผู้ป่วยโรคซึมเศร้าดังนี้ 
- ผู้ป่วยเคยมีประวัติการแพ้ยาอะม็อกซาปีนมาก่อนหรือไม่ 
- ถือเป็นข้อห้ามที่จะใช้อะม็อกซาปีนกับผู้ป่วยโรคหัวใจล้มเหลวโดยเด็ดขาด หรือต้องระวังการใช้ยาอย่างมากกับผู้ป่วยด้วยโรคต่อมไทรอยด์ โรคต้อหิน โรคเลือด โรคต่อมลูกหมากโต หรือผู้ที่มีอาการปัสสาวะไม่ออก 
- แพทย์จะไม่ใช้ยานี้กับผู้ป่วยที่ได้รับยากลุ่ม MAOI ภายใน 14 วันที่ผ่านมา 
- เป็นผู้ดื่มสุราจัดหรือติดสุราหรือไม่เพราะแอลกอฮอล์จะส่งผลกระทบต่อการรักษาโรคซึมเศร้าอย่างมาก 
- ผู้ป่วยมีความผิดปกติของระบบประสาทมาก่อนเช่น เป็นโรคลมชัก อารมณ์สองขั้ว/ไบโพลาร์(Bipolar disorder) หรืออาการทางจิตประสาทอย่างรุนแรงมาก่อนหรือไม่ 
- ผู้ป่วยอยู่ในภาวะต้องเข้ารับการผ่าตัดในเวลาอันใกล้หรือไม่ ด้วยการใช้ยานี้จะส่งผลต่อการทำงานของหัวใจทำให้สภาพร่างกายผู้ป่วยไม่สามารถเข้ารับการผ่าตัดได้ 
- ปัจจุบันผู้ป่วยใช้ยาอะไรอยู่บ้าง เพราะมียาหลายรายการที่สามารถเกิดปฏิกิริยาระหว่างยากับตัวยาอะม็อกซาปีนเช่น กลุ่มยาต้านการแข็งตัวของเลือด ยาบำบัดอาการหัวใจเต้นผิดจังหวะ ยากลุ่ม SSRIs กลุ่ม Sympathomimetics, Macrolides, Phenothiazine จนสามารถส่งผลกระทบ/ผลข้าง เคียงต่อระบบเลือด ระบบประสาท ความดันโลหิต การทำงานของหัวใจ เมื่อใช้ยาเหล่านี้ร่วมกับยาอะม็อกซาปีน 
ผู้ป่วยที่ได้รับยาอะม็อกซาปีนอาจเกิดความผิดปกติในการทรงตัวรวมถึงการควบคุมการทำงานของอวัยวะต่างๆเช่น แขน ขา ใบหน้า ปาก กราม ลิ้น แก้ม ซึ่งพบมากเมื่อมีการใช้ยาอะม็อกซาปีนในผู้สูงอายุและผู้ป่วยที่เป็นสตรี หากพบอาการเหล่านี้ในช่วงเริ่มต้นของการรับประทานยานี้ ต้องรีบแจ้งให้แพทย์ทราบ/ไปโรงพยาบาลทันที/ฉุกเฉินก่อนถึงวันนัดเพื่อแพทย์พิจารณาปรับเปลี่ยนการรักษา 
ผู้ป่วยบางกลุ่มอาจพบอาการแพ้แสงแดดหลังใช้ยาอะม็อกซาปีน หากพบอาการนี้แพทย์จะแนะนำให้เลี่ยงการออกกิจกรรมกลางแจ้งในระหว่างที่มีการใช้ยานี้ 
โดยรวมแล้วยังมีข้อพึงระวังและข้อห้ามอีกหลายประการที่ผู้ป่วยควรทราบ และระหว่างการใช้ยานี้ผู้ป่วยต้องให้ความร่วมมือและปฏิบัติตามคำแนะนำของแพทย์อย่างเคร่งครัด 
 ///// อะม็อกซาปีนมีสรรพคุณ (คุณสมบัติ) อย่างไร? ///// 
ยาอะม็อกซาปีนมีสรรพคุณ/ข้อบ่งใช้เพื่อบำบัดรักษาอาการโรคซึมเศร้า 
 ///// อะม็อกซาปีนมีกลไกการออกฤทธิ์อย่างไร? ///// 
กลไกการออกฤทธิ์ของยาอะม็อกซาปีนคือ ตัวยาจะออกฤทธิ์ที่สมองโดยยับยั้งการดูดกลับของสารสื่อประสาทที่เรียกว่า Serotonin และ Norepinephrine อีกทั้งส่งผลปิดกั้นการตอบสนองของตัวรับ (Receptor) ที่มีชื่อว่า Dopamine receptor ต่อสารสื่อประสาทประเภท Dopamine ด้วยกลไกดังกล่าวทำให้เกิดการปรับสมดุลของสารสื่อประสาทได้อย่างเหมาะสมจนทำให้อารมณ์ความรู้สึกของผู้ป่วยกลับมาเหมือนปกติ 
 ///// อะม็อกซาปีนมีรูปแบบการจัดจำหน่ายอย่างไร? ///// 
ยาอะม็อกซาปีนมีรูปแบบการจัดจำหน่ายเป็นยาเม็ดชนิดรับประทาน ขนาด 25, 50 100 และ150 มิลลิกรัม/เม็ด 
 ///// อะม็อกซาปีนมีขนาดรับประทานอย่างไร? ///// 
ยาอะม็อกซาปีนมีขนาดรับประทานเช่น 
- ผู้ใหญ่: เริ่มต้นรับประทานครั้งละ 50 มิลลิกรัมวันละ 2 - 3 ครั้ง ขนาดรับประทานที่คงระดับการรักษาอยู่ที่ 100 มิลลิกรัมวันละ 2 - 3 ครั้ง กรณีที่ใช้ยาขนาด 300 มิลลิกรัม/วันแล้วอาการผู้ป่วยไม่ดีขึ้นภายใน 2 สัปดาห์แพทย์อาจปรับขนาดรับประทานเพิ่มอีกได้ โดยขนาดรับประทานสูงสุดไม่เกิน 600 มิลลิกรัม/วัน 
- ผู้สูงอายุ: เริ่มต้นรับประทานครั้งละ 25 มิลลิกรัมวันละ 2 - 3 ครั้ง ขนาดรับประทานที่คงระดับการรักษาอยู่ที่ 50 มิลลิกรัมวันละ 2 - 3 ครั้ง ขนาดรับประทานสูงสุดไม่เกิน 300 มิลลิกรัม/วัน 
- เด็ก: โดยทั่วไปแพทย์มักไม่ใช้ยานี้ในเด็กและวัยรุ่นด้วยเหตุผลจากผลข้างเคียงที่อาจทำให้ผู้ป่วยกลุ่มนี้เกิดอารมณ์อยากทำร้ายตนเองหรือคิดฆ่าตัวตาย 
*อนึ่ง สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาอะม็อกซาปีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอะม็อกซาปีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะม็อกซาปีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// อะม็อกซาปีนมีผลไม่พึงประสงค์อย่างไร? ///// 
ยาอะม็อกซาปีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการท้องผูก ง่วงนอน ปากแห้ง 
บางกรณีอาจพบอาการข้างเคียงที่รุนแรงขึ้นเช่น อึดอัดหายใจไม่ออก/หายใจลำบาก ปาก-ใบหน้า-ลิ้นบวม แสบร้อนผิวหนัง หูอื้อ รู้สึกสับสน ปัสสาวะขัด หัวใจเต้นผิดจังหวะ อารมณ์และพฤติกรรมเปลี่ยนไป นอนหลับยาก สูญเสียการทรงตัว เหนื่อยง่ายหรืออ่อนเพลียไม่มีแรง พูดจาติดขัด สภาพการมองเห็นเปลี่ยนไป หรือไม่ก็เกิดอาการซึมเศร้ามากขึ้น ถ้ามีอาการเหล่านี้ให้รีบพบแพทย์/ไปโรงพยาบาลก่อนนัด 
*อนึ่งอาการของผู้ที่ได้รับยานี้เกินขนาดสามารถพบอาการไตวาย มีภาวะกล้ามเนื้อลายสลาย เกิดภาวะโคม่า มีอาการลมชัก หากพบอาการดังกล่าวควรต้องรีบนำตัวผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้อะม็อกซาปีนอย่างไร? ///// 
มีข้อควรระวังการใช้อะม็อกซาปีนเช่น 
- ห้ามใช้กับผู้ที่แพ้ยาอะม็อกซาปีน 
- ห้ามใช้ยานี้กับผู้ป่วยโรคหัวใจล้มเหลว 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก โดยที่ไม่ได้รับคำสั่งจากแพทย์ 
- ห้ามรับประทานยานี้พร้อมเครื่องดื่มที่มีแอลกอฮอล์เป็นส่วนประกอบ 
- ห้ามปรับเปลี่ยนขนาดรับประทานยานี้หรือหยุดการใช้ยานี้โดยมิได้ปรึกษาแพทย์ 
- ห้ามใช้ยาที่เปลี่ยนสภาพไปจากเดิม 
- หลีกเลี่ยงการออกแดดจัดด้วยตัวยานี้อาจกระตุ้นให้ร่างกายแพ้แสงแดดได้ง่าย 
- ญาติควรเฝ้าระวังพฤติกรรมของผู้ป่วยระหว่างการใช้ยานี้เช่น อารมณ์เปลี่ยนแปลง รู้สึกอยากทำร้ายตัวเองหรือซึมเศร้ามากขึ้น หากพบอาการเหล่านี้ต้องรีบปรึกษาแพทย์/ไปโรงพยาบาลก่อนนัด เพื่อแพทย์พิจารณาปรับเปลี่ยนแนวทางการรักษา 
- การรับประทานยาในช่วงก่อนนอนอาจช่วยลดเรื่องอาการข้างเคียงต่างๆจากยาลงได้ 
- พาผู้ป่วยมาพบแพทย์ตามนัดทุกครั้ง 
- ห้ามแบ่งยาให้ผู้อื่นใช้โดยเด็ดขาด 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะม็อกซาปีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะม็อกซาปีนมีปฏิกิริยาระหว่างยากับยาตัวอื่นอย่างไร? ///// 
ยาอะม็อกซาปีนมีปฏิกิริยาระหว่างยากับยาตัวอื่นเช่น 
- การใช้ยาอะม็อกซาปีนร่วมกับยา Chlorpheniramine อาจเพิ่มอาการข้างเคียงจากยาอะม็อกซาปีนมากยิ่งขึ้นเช่น มีอาการง่วงนอน ตาพร่า ปากแห้ง หน้าแดง เกิดภาวะเป็นลมแดดได้ง่าย เหงื่อออกน้อย ปัสสาวะลำบาก/ปัสสาวะขัด เพื่อหลีกเลี่ยงอาการข้างเคียงดังกล่าวควรหลีกเลี่ยงการใช้ยาร่วมกัน 
- การใช้ยาอะม็อกซาปีนร่วมกับยา Bupropion อาจเพิ่มความเสี่ยงกับการเกิดอาการลมชัก หากจำเป็นที่ต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาอะม็อกซาปีนร่วมกับยา Methylene blue อาจทำให้เกิดภาวะ Serotonin syndrome หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาอะม็อกซาปีนร่วมกับยาต้านการแข็งตัวของเลือดเช่น Warfarin อาจนำมาซึ่งอาการตกเลือดหรือเกิดภาวะเลือดออกง่าย กรณีที่จำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาอะม็อกซาปีนอย่างไร? ///// 
ควรเก็บยาอะม็อกซาปีนในช่วงอุณหภูมิ 20 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// อะม็อกซาปีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะม็อกซาปีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Amoxapine#Pharmacodynamics  [2015,Nov14] 
http://www.drugs.com/drug-interactions/amoxapine-index.html?filter=3&amp;generic_only= [2015,Nov14] 
http://www.mims.com/THAILAND/Home/GatewaySubscription/?generic=Amoxapine  [2015,Nov14] 
http://www.drugs.com/cdi/amoxapine.html  [2015,Nov14] 
http://www.catalog.md/drugs/defanyl.html  [2015,Nov14] 
http://www.drugs.com/imprints/a-13-1917.html  [2015,Nov14]
