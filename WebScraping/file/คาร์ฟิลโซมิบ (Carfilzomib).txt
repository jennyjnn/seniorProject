คาร์ฟิลโซมิบ (Carfilzomib)
 ///// บทนำ ///// 
ยาคาร์ฟิลโซมิบ(Carfilzomib) เป็นยาต่อต้านโรคมะเร็งที่มีการออกฤทธิ์ในลักษณะที่เรียกว่า Proteasome inhibitor   สำหรับ Proteasome เกิดจากกลุ่มสารโปรตีนที่รวมตัวกันเป็นสารประกอบเชิงซ้อน   มีหน้าที่คอยทำลายสายของโปรตีน(กรดอะมิโนที่เชื่อมต่อกันจนเกิดเป็นสายยาว/เส้นยาว)ที่ร่างกายไม่สามารถนำไป                   ใช้งานให้สั้นลง  สารโปรตีนที่ผ่านกระบวนการตัดทำลายจาก Proteasome อาจทำได้ถึงระดับเป็นกรดอะมิโนที่จะถูกนำไปสังเคราะห์เป็นสายโปรตีนเส้นใหม่  กระบวนการขยายตัวของเซลล์มะเร็งก็ต้องอาศัย Proteasome มาตัดต่อโปรตีนที่ไม่ก่อประโยชน์ต่อตัวมันให้สั้นลงเช่นกัน  การปิดกั้นหน้าที่ Proteasome ของเซลล์มะเร็ง จะทำให้เกิดสายโปรตีนที่เซลล์มะเร็งไม่สามารถนำไปใช้ได้มากขึ้นเรื่อยๆ  การสะสมสายโปรตีนที่ไม่มีประโยชน์ดังกล่าวจึงก่อให้เกิดความเป็นพิษต่อเซลล์มะเร็ง ด้วยกลไกแบบนี้จึงทำให้เซลล์มะเร็งฝ่อตัวลง ลดการเจริญเติบโตจน  ไม่สามารถลุกลามได้ในที่สุด 
ในปี ค.ศ.2012(พ.ศ.2555) ยาคาร์ฟิลโซมิบได้รับการจดทะเบียนยาและมีวัตถุประสงค์การใช้ทางคลินิกเพื่อบำบัดรักษาโรคมะเร็งมัลติเพิลมัยอีโลมา (Multiple myeloma) ซึ่งเป็นมะเร็งเม็ดเลือดขาวชนิดหนึ่ง  รูปแบบเภสัชภัณฑ์ของยาคาร์ฟิลโซมิบเป็นแบบยาฉีด ซึ่งต้องฉีดให้ผู้ป่วยเป็นรอบ(Course)ไป ในแต่ละรอบของการรักษาผู้ป่วยจะต้องได้รับยา 2 วันติดต่อกัน  จากนั้นเว้นระยะเวลาการให้ยาไปอีก 5 วัน โดยให้ยาในลักษณะนี้เป็นเวลา 3 สัปดาห์  จากนั้นหยุดการใช้ยานี้ตั้งแต่วันที่ 17 เป็นต้นไป  สำหรับขนาดยานี้ที่ต้องใช้กับผู้ป่วยแพทย์จะคำนวณโดยใช้พื้นที่ผิวหนังของร่างกายมาเป็นเกณฑ์อ้างอิง 
ในทางคลินิก ยังไม่มีการระบุข้อห้ามใช้ของยาคาร์ฟิลโซมิบอย่างชัดเจนแต่ก็มีข้อควรระวังและคำเตือนที่ต้องใส่ใจรับฟัง เพื่อใช้เป็นประโยชน์ของตัวผู้ป่วยเอง กล่าวคือ 
1. ยาคาร์ฟิลโซมิบอาจทำให้เกิดภาวะหัวใจวาย  กล้ามเนื้อหัวใจขาดเลือด  ส่งผลให้หัวใจหยุดเต้น และเป็นเหตุให้ผู้ที่ได้รับยาชนิดนี้เสียชีวิตในที่สุดได้  ดังนั้นขณะที่ ฉีดยาคาร์ฟิลโซมิบให้กับผู้ป่วย แพทย์/บุคคลากรทางการแพทย์จะทำการตรวจสอบสัญญาณชีพต่างๆของผู้ป่วย เช่น  อัตราการเต้นหัวใจตลอดจนกระทั่ง ความดันโลหิต หากพบอาการผิดปกติแพทย์/บุคคลากรทางการแพทย์จะหยุดการให้ยาคาร์ฟิลโซมิบ และรีบให้ความช่วยเหลือผู้ป่วยทันที 
2. ประมาณ 2% ของผู้ป่วยที่ได้รับยาคาร์ฟิลโซมิบ อาจมีอาการความดันหลอดเลือดปอดสูงขึ้น  หากตรวจพบกรณีดังกล่าวแพทย์จะหยุดการให้ยาแล้วทำการลดความดันของหลอดเลือดในปอดให้กลับมาเป็นปกติเสียก่อน  กรณีนี้แพทย์จะต้องพิจารณาถึงผลดี-ผลเสียว่าสมควรให้ยาคาร์ฟิลโซมิบกับผู้ป่วยต่อไปหรือไม่ 
3. เกิดภาวะแทรกซ้อน(ผลข้างเคียง)ในปอด กล่าวคือประมาณ 35% ของผู้ที่ได้รับยานี้ จะมีอาการหายใจลำบาก/หายใจขัด  เมื่อพบเห็นอาการหายใจขัดเกิดขึ้นต้องรีบให้แพทย์/บุคคลากรทางแพทย์เข้าช่วยเหลือโดยเร็ว 
4. ระหว่างหยดยาเข้าหลอดเลือดดำ  ผู้ป่วยอาจมีอาการ เป็นไข้   หนาวสั่น  ปวดข้อ  ปวดกล้ามเนื้อ  ใบหน้าบวมแดง  อาเจียน   อ่อนแรง   หายใจขัด  ความดันโลหิตต่ำ  แน่นหน้าอก และมีภาวะหัวใจขาดเลือด  กรณีนี้แพทย์จะให้ยาDexamethasone 	    กับผู้ป่วยก่อนที่จะได้รับยาคาร์ฟิลโซมิบต่อไป 
5. การให้ยาคาร์ฟิลโซมิบสามารถกระตุ้นให้เกิดกลุ่มอาการมะเร็งถูกทำลาย (Tumor lysis syndrome) ส่งผลให้อิเล็กโทรไลต์(Electrolyte)ต่างๆเพิ่มในกระแสเลือดอย่างผิดปกติ  การให้สารละลาย 0.9% Sodium chloride ทางเส้นเลือดดำ(หลอดเลือดดำ)เป็นการเพิ่มปริมาตรของเลือดซึ่งจะช่วยบรรเทาและป้องกันภาวะอาการมะเร็งถูกทำลายได้ดีในระดับหนึ่ง 
6. ในวันที่ 8 ของการให้ยานี้ในแต่ละรอบ ผู้ป่วยมักจะมีอาการเกล็ดเลือดต่ำ                     การตรวจประเมินจำนวนเกล็ดเลือดจะเป็นขั้นตอนสำคัญที่แพทย์ต้องนำมา	 	    ประเมินผลกระทบ(ผลข้างเคียง)ต่อร่างกายผู้ป่วยเช่นกัน 
7. สามารถตรวจพบภาวะตับเป็นพิษ/ตับอักเสบเกิดขึ้นหลังจากได้รับยานี้/ยาชนิดนี้  ทั้งนี้แพทย์จะใช้การตรวจเลือดดูระดับเอนไซม์การทำงานของตับในเลือดมาเป็นเครื่องมือบ่งบอกการทำงานของตับ กรณีตรวจพบความผิดปกติของระดับเอนไซม์ดังกล่าว  แพทย์จะหยุดการใช้ยาคาร์ฟิลโซมิบ และรอให้ตับกลับมาทำงานเป็นปกติเสียก่อนจึงเริ่มทำการให้ยานี้ใหม่ 
ทั้ง 7 กรณีที่กล่าวมา หากแพทย์จำเป็นต้องใช้ยาคาร์ฟิลโซมิบอย่างต่อเนื่องแต่ต้องป้องกันระวังมิให้เกิดผลกระทบต่อผู้ป่วยควบคู่กันไป  แพทย์มักจะใช้วิธีลดขนาดยาคาร์ฟิลโซมิบลงมา 
ยาคาร์ฟิลโซมิบเป็นยาที่มีการใช้และจัดจำหน่ายในประเทศไทยเช่นกัน คณะกรรมการอาหารและยาของไทยได้กำหนดให้ยาคาร์ฟิลโซมิบเป็นยาควบคุมพิเศษ  สามารถพบเห็นการใช้ยานี้แต่ในสถานพยาบาลเท่านั้น โดยใช้ชื่อการค้าว่า “Kyprolis” 
 
 ///// คาร์ฟิลโซมิบมีสรรพคุณ(คุณสมบัติ)อย่างไร? ///// 
ยาคาร์ฟิลโซมิบมีสรรพคุณ/ข้อบ่งใช้ เช่น 
- รักษามะเร็งมัลติเพิลมัยอีโลมา(Multiple myeloma) 
 
 ///// คาร์ฟิลโซมิบมีกลไกการออกฤทธิ์อย่างไร? ///// 
กลไกการออกฤทธิ์ของยาคาร์ฟิลโซมิบคือ เป็นตัวยาประเภท Proteasome inhibitor โดยตัวยาจะเข้ายับยั้งการทำงานของ Proteasome ซึ่งมีหน้าที่ตัดทำลายสายโปรตีนเพื่อให้ได้โปรตีนที่มีขนาดเล็กและเหมาะต่อเซลล์มะเร็งจะนำไปใช้ประโยชน์  การปิดกั้นหน้าที่ของProteasomeของเซลล์มะเร็ง จะทำให้เกิดสายโปรตีนที่เซลล์มะเร็งไม่สามารถนำไปใช้ได้มากขึ้นเรื่อยๆจนก่อให้เกิดความเป็นพิษต่อเซลล์มะเร็ง ด้วยกลไกปิดกั้นการทำงานของ Proteasome นี่เองจึงทำให้เซลล์มะเร็งหยุดการแพร่กระจายและฝ่อตัวสลายตายไปในที่สุด 
 
 ///// คาร์ฟิลโซมิบมีรูปแบบการจัดจำหน่ายอย่างไร? ///// 
ยาคาร์ฟิลโซมิบ มีรูปแบบการจัดจำหน่าย เช่น 
- ยาฉีดที่มีส่วนประกอบของตัวยา Carfilzomab ขนาด 60 มิลลิกรัม/ขวด(Vial) 
 ///// คาร์ฟิลโซมิบมีขนาดการบริหารยาอย่างไร? ///// 
ยาคาร์ฟิลโซมิบมีขนาดการบริหารยา/ใช้ยาสำหรับรักษา Multiple myeloma ดังนี้ เช่น 
- รอบการรักษาที่ 1: ผู้ใหญ่;  วันที่ 1และ2,  ให้ยาทางหลอดเลือดดำ 20 มิลลิกรัม/พื้นที่ผิวหนัง/พื้นที่ผิวของร่างกาย 1 ตารางเมตร,  วันที่ 3ถึง7 หยุดการให้ยา,  วันที่ 8และ9   ให้ยาทางหลอดเลือดฯ 20 มิลลิกรัม/พื้นที่ผิวหนัง1 ตารางเมตร
วันที่ 10ถึง14   หยุดการให้ยา,   วันที่ 15และ16 ให้ยาทางหลอดเลือดฯ 20 มิลลิกรัม/พื้นที่ผิวหนัง1 ตารางเมตร,  วันที่ 17ถึง28   หยุดการให้ยา 
- รอบการรักษาที่ 2: ผู้ใหญ่;  วันที่ 1และ2  ให้ยาทางหลอดเลือดฯ 27 มิลลิกรัม/พื้นที่ผิวหนัง1 ตารางเมตร,  วันที่ 3ถึง7 หยุดการให้ยา,  วันที่ 8และ9 ให้ยาทางหลอดเลือดฯ 27 มิลลิกรัม/พื้นที่ผิวหนัง1 ตารางเมตร, วันที่ 10ถึง14 หยุดการให้ยา, วันที่ 15และ16 ให้ยาทางหลอดเลือดฯ 27 มิลลิกรัม/พื้นที่ผิวหนัง1 ตารางเมตร,  วันที่ 17 ถึง 28  หยุดการให้ยา 
อนึ่ง: 
- การรักษาโดยใช้ยานี้ในรอบที่ 2 นั้น แพทย์จะพิจารณาจากผลการใช้ยานี้ใน   รอบแรก โดยดูการตอบสนองทางร่างกายของผู้ป่วยเป็นสำคัญ 
- ระยะห่างระหว่างการให้ยารอบที่ 1 และ 2 นั้น ให้เป็นไปตามที่แพทย์เห็นสมควรนัดหมาย 
- เด็ก: ยังไม่มีรายงานถึงขนาดยาและความปลอดภัยของการใช้ยานี้ในเด็ก 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาคาร์ฟิลโซมิบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาคาร์ฟิลโซมิบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
หากลืมมารับการฉีดยาคาร์ฟิลโซมิบ ผู้ป่วยควรทำการนัดหมายแพทย์/บุคคลากรทางแพทย์ที่เกี่ยวข้อง เพื่อขอรับยาคาร์ฟิลโซมิบโดยร็ว และไม่ควรหยุดการใช้ยานี้ไปโดยไม่ปรึกษาแพทย์ 
 
 ///// คาร์ฟิลโซมิบมีผลไม่พึงประสงค์อย่างไร? ///// 
ยาคาร์ฟิลโซมิบสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น คลื่นไส้  ท้องเสียหรือท้องผูก   อาเจียน 
- ผลต่อระบบประสาท:  เช่น  วิงเวียน   มีไข้  หนาวสั่น  ปวดศีรษะ 
- ผลต่อระบบทางเดินหายใจ: เช่น  เกิดโรคติดเชื้อที่ทางเดินหายใจส่วนบนได้ ง่าย  หายใจขัด  ไอ  ปอดบวม 
- ผลต่อระบบเลือด: เช่น เกิดโลหิตจาง  เกล็ดเลือดต่ำ  เม็ดเลือดขาวชนิดนิวโทรฟิล/Neutrophilต่ำ   เม็ดเลือดขาวต่ำ 
- ผลต่อระบบหัวใจและหลอดเลือด: เช่น  บวมปลายมือปลายเท้า  ความดันโลหิตสูง 
- ผลต่อสภาพจิตใจ:  เช่น นอนไม่หลับ 
- ผลต่อตับ:  เช่น  เอนไซม์การทำงานของตับในเลือดสูงขึ้น 
- ผลต่อกล้ามเนื้อ: เช่น  ปวดหลัง  ปวดข้อ  กล้ามเนื้อหดเกร็งตัว  กล้ามเนื้ออ่อนแรง 
- ผลต่อระบบการเผาผลาญพลังงานของร่างกาย: เช่น ระดับโปแตสเซียมในเลือดต่ำ และแมกนีเซียมในเลือดต่ำ 
 
 ///// มีข้อควรระวังการใช้คาร์ฟิลโซมิบอย่างไร? ///// 
มีข้อควรระวังการใช้ยาคาร์ฟิลโซมิบ เช่น 
- ห้ามใช้กับผู้ที่แพ้ยานี้ 
- ห้ามใช้ยาอื่นใดร่วมกับยาคาร์ฟิลโซมิบโดยไม่มีคำสั่งจากแพทย์ทั้งนี้เพื่อป้องกันภาวะยาตีกัน/ปฏิกิริยาระหว่างยา 
- การใช้ยานี้กับสตรีมีครรภ์/ตั้งครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาคาร์ฟิลโซมิบด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทควาเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คาร์ฟิลโซมิบมีปฏิกิริยาระหว่างยากับยาตัวอื่นอย่างไร? ///// 
ยาคาร์ฟิลโซมิบมีปฏิกิริยาระหว่างยากับยาตัวอื่น เช่น 
- ห้ามใช้ยาคาร์ฟิลโซมิบร่วมกับวัคซีนไข้ทรพิษ  ด้วยจะทำให้เกิดความเสี่ยงของการติดเชื้อจากวัคซีนดังกล่าว 
- หลีกเลี่ยงการใช้ยาคาร์ฟิลโซมิบร่วมกับยา Estradiol , Nandrolone, เพราะจะเสี่ยงต่อการเกิดลิ่มเลือดในหลอดเลือดตามมา 
- ห้ามใช้ยาคาร์ฟิลโซมิบร่วมกับ ยาZafirlukast เพราะจะทำให้เส้นประสาทของผู้ป่วยเกิดความเสียหายได้ 
 ///// ควรเก็บรักษาคาร์ฟิลโซมิบอย่างไร? ///// 
ควรเก็บยาคาร์ฟิลโซมิบภายใต้อุณหภูมิ 2-8 องศาเซลเซียส(Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// คาร์ฟิลโซมิบมีชื่ออื่นอีกไหม? ผลิตจากบริษัทอะไรบ้าง? ///// 
ยาคาร์ฟิลโซมิบ มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Carfilzomib  [2018, Jan27] 
https://www.accessdata.fda.gov/drugsatfda_docs/label/2012/202714lbl.pdf  [2018, Jan27] 
http://www.mims.com/thailand/drug/info/kyprolis/?type=brief  [2018, Jan27] 
https://www.drugs.com/ppa/carfilzomib.html  [2018, Jan27] 
https://www.drugs.com/drug-interactions/carfilzomib-index.html?filter=3&amp;generic_only=  [2018, Jan27]
