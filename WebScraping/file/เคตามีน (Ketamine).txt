เคตามีน (Ketamine)
 ///// บทนำ ///// 
ยาเคตามีน (Ketamine) เป็นยาในกลุ่ม NMDA (N-Methyl-D-aspartic acid หรือ N-Methyl-D-aspartate, สารที่ทำงานเกี่ยวข้องกับสารสื่อประสาทในสมอง) receptor antagonist ทางคลินิกใช้เป็นยาสลบก่อนทำการผ่าตัด นอกจากจะมีฤทธิ์ในการสงบประสาทแล้วยังมีฤทธิ์ระงับปวด ช่วยขยายหลอดลม ต่อต้านอาการซึมเศร้า 
ยาเคตามีนอาจก่อให้เกิดอาการข้างเคียงทั่วๆไปได้เช่น มีภาวะกระสับกระส่าย รู้สึกสับสน ความดันโลหิตสูง 
ยานี้ถูกสังเคราะห์ได้ครั้งแรกเมื่อปี ค.ศ. 1962 (พ.ศ. 2505) อีก 2 ปีต่อมาได้ถูกนำไปทด ลองใช้กับนักโทษในเรือนจำจนได้ข้อสรุปให้ใช้เป็นยาสลบได้ และถูกนำไปใช้กับทหารอเมริกันสมัยสงครามเวียดนาม 
องค์การอนามัยโลกได้ระบุให้ยาเคตามีนเป็นยาจำเป็นขั้นพื้นฐานที่สถานพยาบาลควรมีประ จำไว้ใช้กับผู้ป่วยที่จำเป็นต้องใช้ยานี้ คณะกรรมการอาหารและยาของไทยได้บรรจุให้ยานี้อยู่ในบัญชียาหลักแห่งชาติและจัดเป็นวัตถุออกฤทธิ์ต่อจิตประสาทในประเภท 2 โดยระบุเงื่อนไขการใช้ยาเคตามีนดังนี้ 
- ใช้ฉีดเข้ากล้ามเนื้อกับผู้ป่วยที่หาเส้นเลือดสำหรับให้น้ำเกลือไม่ได้ 
- ใช้ในกรณีที่ผู้ป่วยมีความดันโลหิตต่ำ 
- ใช้ในการระงับความรู้สึกสำหรับการทำหัตถการทางการแพทย์ที่ใช้ระยะเวลาสั้นๆ 
- ใช้เป็นยาเสริม (adjunct therapy) เพื่อระงับอาการปวดรุนแรง (intractable pain) 
การใช้ยาเคตามีนจะมีใช้ตามสถานพยาบาลที่ได้รับอนุญาตทางกฎหมายอย่างถูกต้อง การขอซื้อยานี้ต้องทำธุรกรรมผ่านขั้นตอนของคณะกรรมการอาหารและยาเท่านั้น การจัดเก็บยานี้ในสถานพยาบาลต้องถูกจัดเก็บในตู้ยาที่มิดชิดมีการล็อคกุญแจ เภสัชกรผู้ที่ได้รับมอบหมายให้ดูแล          การจัดเก็บเท่านั้นที่สามารถนำยาออกจากคลังยาเพื่อส่งมอบต่อกับบุคคลากรทางการแพทย์เพื่อนำไปใช้กับผู้ป่วย 
รูปแบบยาแผนปัจจุบันของยานี้เท่าที่พบเห็นในประเทศไทยจะเป็นยาฉีด ถึงแม้มีการระบุให้ใช้ในสถานพยาบาล แต่ก็มีการลักลอบใช้เป็นยาเสพติดหรือที่เราได้ยินคำว่า “ยาเค” จากหลักฐานทางคลินิกที่กระทรวงสาธารณสุขแจ้งเตือนไว้ การใช้ยานี้ต่อเนื่อง นอกจากผู้เสพจะต้องใช้ปริมาณเพิ่มมากขึ้นเรื่อยๆแล้ว หากใช้ขนาดที่สูงถึง 1 กรัมอาจทำให้ผู้เสพยาเสียชีวิต (ตาย) ได้ 
 ///// เคตามีนมีสรรพคุณ (คุณสมบัติ) อย่างไร? ///// 
ยาเคตามีนมีสรรพคุณ/ข้อบ่งใช้เช่น 
- ใช้เป็นยาสลบในเด็กเพื่อให้กล้ามเนื้อคลายตัวและทำให้ง่ายต่อการสอดท่อช่วยหายใจ 
- บรรเทาอาการหอบหืดในผู้ป่วยด้วยโรคทางเดินหายใจตีบเรื้อรัง 
- ใช้เป็นยาช่วยในการผ่าตัดฉุกเฉินในภาวะสงคราม 
- ใช้บรรเทาอาการปวดหลังเข้ารับการผ่าตัดและช่วยลดการใช้ยามอร์ฟีน (Morphine) 
- ใช้บำบัดอาการซึมเศร้าในโรคอารมณ์สองขั้ว (Bipolar depression) 
 ///// เคตามีนมีกลไกการออกฤทธิ์อย่างไร? ///// 
กลไกการออกฤทธิ์ของยาเคตามีนคือ ตัวยาจะออกฤทธิ์ที่ตัวรับ (Receptor) ในสมองและยับยั้งสารสื่อประสาทที่ชื่อว่า กลูตาเมท (Glutamate, สารสื่อประสาทที่มีหน้าที่เกี่ยวข้องกับการทำให้เซลล์สมองตื่นตัว) ส่งผลให้เกิดการปรับสมดุลของสารสื่อประสาท และได้ฤทธิ์ของการสงบประ สาท ระงับอาการปวด โดยมีระยะเวลาของการออกฤทธิ์ประมาณ 5 - 10 นาทีกรณีที่ฉีดยาเข้าหลอดเลือดดำ หรือประมาณ 12 - 25 นาทีในกรณีที่ฉีดยาเข้ากล้ามเนื้อ 
 ///// เคตามีนมีรูปแบบการจัดจำหน่ายอย่างไร? ///// 
ยาเคตามีนมีรูปแบบการจัดจำหน่ายในประเทศไทยดังนี้ 
- ยาฉีด ขนาด 50 มิลลิกรัม/มิลลิลิตร 
- ยาฉีด ขนาด 10 มิลลิกรัม/20 มิลลิลิตร 
- ยาฉีด ขนาด 50 มิลลิกรัม/10 มิลลิลิตร 
 ///// เคตามีนมีขนาดการบริหารยาอย่างไร? ///// 
ยาเคตามีนมีขนาดการบริหารยา/ใช้ยาเช่น 
ก.สำหรับฉีดเข้าหลอดเลือด : 
- ผู้ใหญ่:ฉีดยา 1 - 4.5 มิลลิกรัม/น้ำหนักตัว 1 กิโลกรัม 
- เด็ก:ฉีดยา 0.5 - 4.5 มิลลิกรัม/น้ำหนักตัว 1 กิโลกรัม 
ข. สำหรับฉีดเข้ากล้ามเนื้อ : 
- ผู้ใหญ่:ฉีดยา 6.5 - 13 มิลลิกรัม/น้ำหนักตัว 1 กิโลกรัม 
- เด็ก:ฉีดยา 2 - 5 มิลลิกรัม/น้ำหนักตัว 1 กิโลกรัม 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเคตามีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาโคลซาปีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆ และ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// เคตามีนมีผลไม่พึงประสงค์อย่างไร? ///// 
ยาเคตามีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ฝันร้าย รู้สึกสับสน เกิดอาการประสาทหลอน เกิดกล้ามเนื้อกระตุก อาจทำให้ความดันโลหิตเพิ่ม ขึ้นหรือลดลง หัวใจเต้นเร็วหรือช้า กดการทำงานของระบบทางเดินหายใจ (หายใจช้า ตื้น เบา) อาจพบอาการผื่นคันตามผิวหนัง คลื่นไส้ อาเจียน และมีน้ำลายมาก เห็นภาพซ้อน หนังตากระตุก ทางเดินหายใจตีบ มีสารคัดหลั่งออกมาที่หลอดลม/เสมหะมาก หากใช้ติดต่อกันบ่อยครั้ง สามารถพบอาการติดยาได้ และผู้ป่วยบางรายจะมีอาการแพ้ยานี้ 
 ///// มีข้อควรระวังการใช้เคตามีนอย่างไร? ///// 
มีข้อควรระวังการใช้ยาเคตามีนเช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยด้วยโรคหัวใจ รวมถึงผู้ที่มีภาวะความดันโลหิตสูงขั้นรุนแรง 
- ห้ามใช้ยานี้กับผู้ป่วยที่มีความดันในกะโหลกศีรษะสูง 
- ห้ามใช้ยาในสตรีตั้งครรภ์ 
- ระวังการใช้ยานี้กับผู้ป่วยที่มีประวัติเป็นโรคลมชัก 
- ระวังการใช้ยานี้กับผู้ป่วยโรคจิต 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเคตามีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เคตามีนมีปฏิกิริยาระหว่างยากับยาตัวอื่นอย่างไร? ///// 
ยาเคตามีนมีปฏิกิริยาระหว่างยากับยาตัวอื่นเช่น 
- การใช้ยาเคตามีนร่วมกับยา Barbiturates และยากลุ่ม Opioids จะส่งผลให้มีภาวะซึมเศร้า     มากยิ่งขึ้นจึงควรหลีกเลี่ยงการใช้ยาร่วมกัน 
- การใช้ยาเคตามีนร่วมกับยา Propoxyphene, Hydroxyzine, Brompheniramine, Chlorphe niramine, Pyrilamine, Midazolam, Alprazolam จะทำให้เกิดอาการข้างเคียงจากยาเคตามีนเพิ่มมากขึ้นเช่น มีอาการวิงเวียน ง่วงนอน รู้สึกสับสน ขาดสมาธิ เพื่อป้องกันอาการข้างเคียงดังกล่าวควรหลีกเลี่ยงการใช้ยาร่วมกัน 
- การใช้ยาเคตามีนร่วมกับยา Theophylline อาจทำให้เกิดภาวะชักติดตามมา กรณีที่จำเป็น     ต้องใช้ยาร่วมกันแพทย์จะปรับขนาดการใช้ยาให้เหมาะสมกับผู้ป่วยเป็นกรณีไป 
 ///// ควรเก็บรักษาเคตามีนอย่างไร? ///// 
ควรเก็บยาเคตามีนในช่วงอุณหภูมิ 15 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และเก็บยาในที่ปลอดภัย ป้องกันการลักขโมยยานี้ 
 ///// เคตามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเคตามีนที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
1.https://en.wikipedia.org/wiki/Ketamine[2015,Sept19] 
	2.http://narcotic.fda.moph.go.th/welcome/?p=2518[2015,Sept19]
	3.http://drug.fda.moph.go.th:81/nlem.in.th/medicine/essential/list/192#item-9071[2015,Sept19]
	4.http://www.mims.com/Thailand/drug/info/Calypsol/?type=BRIEF [2015,Sept19] 
	5.http://www.mims.com/Thailand/drug/search/?q=ketamine[2015,Sept19]
	6.http://neurotransporter.org/glutamate.html[2015,Sept19]
	7.http://www.drugs.com/drug-interactions/ketamine-index.html?filter=2#B[2015,Sept19] 
	8.http://www.medsafe.govt.nz/profs/datasheet/k/ketamineinf.pdf [2015,Sept19]
