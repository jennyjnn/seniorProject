บิวทีนาฟีน (Butenafine)
 ///// บทนำ ///// 
ยาบิวทีนาฟีน(Butenafine หรือ Butenafine hydrochloride หรือ Butenafine HCl) เป็นสารประกอบที่นักวิทยาศาสตร์สังเคราะห์ขึ้นมาเพื่อทำเป็นยาต้านเชื้อราประเภทเกลื้อน  ฮ่องกงฟุต  กลาก  และการติดเชื้อราบริเวณข้อพับต่างๆ  สูตรเคมีของยานี้ คือ C23H27N  ตัวยานี้มีลักษณะเป็นผงผลึกสีขาว  ไม่มีกลิ่น  ละลายได้ดีในแอลกอฮอล์และคลอโรฟอร์ม  รูปแบบเภสัชภัณฑ์ของยานี้เป็นยาทาภายนอกเฉพาะที่ ประเภทครีม ขนาดความเข้มข้น 1%  ในต่างประเทศ ประชาชนสามารถหาซื้อยานี้ได้จากร้านขายยาได้โดยไม่จำเป็นต้องมีใบสั่งจากแพทย์ (ยาโอทีซี) 
ยาบิวทีนาฟีนมีกลไกการต่อต้านเชื้อราโดยออกฤทธิ์ยับยั้งการสร้างเยื่อหุ้มเซลล์ของเชื้อรา ทำให้เชื้อราหยุดการเจริญเติบโต และค่อยๆตายลงในที่สุด   โดยทั่วไป การใช้ยาบิวทีนาฟีนทาผิวหนังรักษาเชื้อรา จะต้องใช้ระยะเวลา 1–4 สัปดาห์ อาจใช้ยาในแต่ละวันเพียง1–2ครั้ง  ทั้งนี้ขึ้นอยู่กับชนิดของเชื้อราและความรุนแรงของอาการที่เกิดขึ้น  ยาบิวทีนาฟีนเป็นยาที่ใช้ได้กับเด็กที่มีอายุตั้งแต่ 12 ปีขึ้นไป 
ยังมีข้อจำกัดการใช้ยาบิวทีนาฟีนที่ผู้บริโภค/ผู้ป่วยควรทราบดังต่อไปนี้ เช่น 
- หลีกเลี่ยงการใช้กับผู้ที่มีประวัติแพ้ยาชนิดนี้ 
- หลีกเลี่ยงการใช้ยาบิวทีนาฟีนกับสตรีมีครรภ์/ตั้งครรภ์ และสตรีที่อยู่ในภาวะให้นมบุตร 
- ห้ามใช้ผ้าพันแผลหรือพลาสเตอร์ปิดทับบริเวณผิวหนังที่มีการทายานี้ นอกจากจะมีคำสั่งแพทย์เท่านั้น 
- ห้ามทายานี้ในบริเวณเล็บและหนังศีรษะ 
- ห้ามมิให้ยาครีมบิวทีนาฟีน เข้าปาก  ตา  อวัยวะเพศ และจมูก  ด้วยจะทำให้เกิดการดูดซึมเข้าสู่ร่างกาย และก่อให้เกิดผลข้างเคียงต่างๆตามมา 
การใช้ยาบิวทีนาฟีน อาจก่อให้เกิดอาการข้างเคียง(ผลข้างเคียง)บางประการอย่างเช่น  มีอาการ แดง แสบคัน บริเวณผิวหนังที่ทายา   โดยทั่วไป อาการเหล่านี้จะทุเลาและหายไปได้เองเมื่อหยุดใช้ยานี้ 
ผู้ที่ใช้ยาบิวทีนาฟีนในการรักษาเชื้อรา จะต้องทายานี้ต่อเนื่องจนครบคอร์ส(Course)ของการรักษา ถึงแม้อาการจะดีขึ้นแล้วก็ตาม ทั้งนี้เพื่อหลีกเลี่ยงการกลับมาเป็นโรคซ้ำ  การปฏิบัติตัวให้มีสุขลักษณะอนามัยส่วนบุคคลที่เหมาะสม ย่อมเป็นการป้องกันการติดเชื้อราได้เป็นอย่างดี   การใช้ยารักษา/ยาต้านเชื้อราล้วนแต่เป็นเรื่องปลายทาง 
อนึ่ง หากต้องการข้อมูลการใช้ยาบิวทีนาฟีนเพิ่มเติมสามารถสอบถามได้จากแพทย์ผู้ที่สั่งจ่ายยานี้ หรือสอบถามจากเภสัชกรได้โดยทั่วไป 
 
 ///// บิวทีนาฟีนมีสรรพคุณ(คุณสมบัติ)อย่างไร? ///// 
ยาบิวทีนาฟีนมีสรรพคุณ/ข้อบ่งใช้เพื่อ รักษาการติดเชื้อราที่ผิวหนังประเภท  กลาก  เกลื้อน  ฮ่องกงฟุต(โรคน้ำกัดเท้า)  เชื้อราตามข้อพับ หรือ ขาหนีบ โดยมากมักมีสาเหตุมาจากเชื้อราชนิด  Malassezia furfur, Epidermophyton floccosum, Trichophyton mentagrophytes, Trichophyton rubrum, Trichophyton tonsurans 
 
 ///// บิวทีนาฟีนมีกลไกการออกฤทธิ์อย่างไร? ///// 
กลไกการออกฤทธิ์ของยาบิวทีนาฟีนคือ ตัวยาจะออกฤทธิ์ยับยั้งการทำงานของเอนไซม์ในเชื้อราที่มีชื่อเรียกว่า Squalene epoxidase  เอนไซม์นี้มีหน้าที่ต่อกระบวนการสังเคราะห์สารที่มีชื่อว่า Ergosterol  ซึ่งเป็นส่วนประกอบสำคัญของเยื่อหุ้มเซลล์ในเชื้อรา  จากกลไกนี้ ส่งผลให้เชื้อราหยุดการเจริญเติบโต และตายลงในที่สุด 
 
 ///// บิวทีนาฟีนมีรูปแบบการจัดจำหน่ายอย่างไร? ///// 
ยาบิวทีนาฟีนมีรูปแบบการจัดจำหน่าย เป็น 
- ยาครีมทาผิวภายนอก ที่ประกอบด้วยยา Butenafine HCl ขนาดความเข้มข้น 1% 
 
 ///// บิวทีนาฟีนมีขนาดการบริหารยาอย่างไร? ///// 
ยาบิวทีนาฟีน ใช้ได้เฉพาะกับ “ผู้ใหญ่และเด็กอายุตั้งแต่ 12 ปีขึ้นไป” โดยมีขนาดการบริหารยา/ใช้ยา เช่น 
ก.รักษาเกลื้อน (Tinea Versicolor): ทายาบริเวณผิวหนังที่เป็นเกลื้อน วันละ 1 ครั้งติดต่อกัน 2 สัปดาห์ 
ข.รักษากลาก (Tinea Pedis): ทายาวันละ 2 ครั้ง เช้า–เย็นต่อเนื่อง 1 สัปดาห์ หรือ ทายาวันละครั้ง เป็นเวลา 4 สัปดาห์ 
ค.รักษากลากที่ลำตัว (Tinea Corporis): ทายาวันละ 1 ครั้ง เป็นเวลา 2 สัปดาห์ต่อเนื่อง 
ง.รักษากลากที่ขาหนีบ (Tinea Cruris): ทายาวันละ 1 ครั้ง เป็นเวลา 2 สัปดาห์ 
อนึ่ง: 
- ควรทายานี้ต่อเนื่องตรงตามเวลาในแต่ละวันตามแพทย์สั่ง 
- ล้างมือก่อนและหลังทายานี้เสมอ 
- ปรับเปลี่ยนพฤติกรรมเรื่องสุขอนามัยส่วนบุคคล เพื่อป้องกันการกลับมาติดเชื้อราซ้ำ 
- หลีกเลี่ยงการใช้ยานี้ รักษาการติดเชื้อราที่เล็บหรือที่หนังศีรษะ ด้วยบริเวณดังกล่าวมีลักษณะทางกายภาพที่ไม่เอื้อต่อกลไกการออกฤทธิ์ของตัวยานี้ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาบิวทีนาฟีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคผิวหนัง หรือมีบาดแผลตามผิวหนังรวมทั้งกำลังกินยา/ใช้ยาอะไรอยู่ เพราะยาบิวทีนาฟีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมใช้ยา/ทายาบิวทีนาฟีน   สามารถทายาทันทีเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป  ไม่จำเป็นต้องเพิ่มปริมาณการทายาเป็น 2 เท่า  ให้ทายาในปริมาณปกติ 
แต่อย่างไรก็ดี เพื่อประสิทธิผลของการรักษา ควรทายาบิวทีนาฟีน ตรงเวลาในแต่ละวัน 
 ///// บิวทีนาฟีนมีผลไม่พึงประสงค์อย่างไร? ///// 
ด้วยยาบิวทีนาฟีนเป็นยาทาภายนอกเฉพาะที่ เราจึงพบเห็นผลไม่พึงประสงค์จากยา (ผลข้างเคียง/อาการข้างเคียง)ที่อาจเกิดขึ้นได้ เฉพาะในบริเวณผิวหนังที่สัมผัสยานี้เท่านั้น  เช่น มีอาการ แสบ  คัน  ระคายเคือง อาจมีอาการแดงร่วมด้วย  ซึ่งโดยทั่วไป อาการเหล่านี้จะหายได้เองเมื่อหยุดใช้ยานี้ 
 
 ///// มีข้อควรระวังการใช้บิวทีนาฟีนอย่างไร? ///// 
มีข้อควรระวังการใช้ยาบิวทีนาฟีน เช่น 
- ห้ามใช้กับผู้ที่แพ้ยานี้ 
- ห้ามกลืนยานี้และต้องระวังหลีกเลี่ยงมิให้ยานี้เข้า ตา จมูก ปาก 
- ห้ามทายานี้ในบริเวณอวัยวะเพศ 
- ห้ามใช้ยานี้กับสตรีมีครรภ์   สตรีที่อยู่ในภาวะให้นมบุตร รวมถึงเด็กที่อายุต่ำกว่า 12 ปี 
- ห้ามใช้ยาที่มีสภาพบบรจุภัณฑ์ของยาชำรุด เช่น ฉีกขาด 
- ห้ามปรับขนาดการใช้ยาด้วยตนเอง 
- ทายานี้ต่อเนื่องในแต่ละวัน และต้องทาจนครบตามระยะเวลาที่แพทย์กำหนดถึงแม้อาการจะดีขึ้นก็ตาม 
- หากใช้ยานี้ตรงตามคำสั่งของแพทย์แล้วอาการยังไม่ดีขึ้น ต้องรีบกลับมาปรึกษาแพทย์/มาโรงพยาบาล เพื่อแพทย์พิจารณาปรับแนวทางการรักษา 
- กรณีที่ใช้ยานี้แล้วเกิดอาการแพ้ยา เช่น  ตัวบวม  ใบหน้า–คอ–ลิ้น–ปากบวม  อึดอัด/หายใจไม่ออก/หายใจลำบาก  มีลมพิษหรือผื่นคันขึ้นเต็มตัว ให้หยุดการใช้ยานี้ทันทีแล้วรีบนำตัวผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาบิวทีนาฟีนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// บิวทีนาฟีนมีปฏิกิริยาระหว่างยากับยาตัวอื่นอย่างไร? ///// 
ด้วยเป็นยาทาภายนอกและทาเฉพาะที่ จึงยังไม่พบเห็นปฏิกิริยาระหว่างยาบิวทีนาฟีนกับยารับประทานชนิดใดๆ  แต่หากพบว่าการใช้ยาบิวทีนาฟีนร่วมกับยาอื่นแล้วทำให้เกิดอาการข้างเคียงต่างๆตามมา ควรต้องรีบมาพบแพทย์/มาโรงพยาบาลเพื่อบำบัดรักษาอาการดังกล่าว 
 ///// ควรเก็บรักษาบิวทีนาฟีนอย่างไร? ///// 
สามารถเก็บยาบิวทีนาฟีน  ในช่วงอุณหภูมิ 5–30 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// บิวทีนาฟีนมีชื่ออื่นอีกไหม? ผลิตจากบริษัทอะไรบ้าง? ///// 
ยาบิวทีนาฟีน ที่จำหน่ายในประเทศไทย มียาชื่อการค้า  และบริษัทผู้ผลิต/บริษัทผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Butenaskin, Butop, Fintop 
 ///// บรรณานุกรม ///// 
https://www.drugs.com/ppa/butenafine.html[2017,March18] 
http://www.mims.com/thailand/drug/info/butenafine/?type=brief&amp;mtype=generic[2017,March18] 
https://en.wikipedia.org/wiki/Butenafine[2017,March18] 
https://www.accessdata.fda.gov/drugsatfda_docs/label/2002/21408lbl.pdf[2017,March18] 
file:///C:/Users/apai/Downloads/20170208_36f09b0c-454a-4489-92be-8e6902874a74%20(1).pdf[2017,March18]
