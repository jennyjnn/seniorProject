พิโคซัลเฟต (Picosulfate or Picosulphate )
 ///// บทนำ ///// 
ยาพิโคซัลเฟต (Picosulfate หรือ Picosulphate ) เป็นยาที่กระตุ้นให้ระบาย/ยาแก้ท้องผูก ใช้เป็นยาระบายและใช้เตรียมให้กับผู้ป่วยที่ต้องเข้ารับการส่องกล้องตรวจลำไส้ใหญ่ (Colonoscopy) 
ยาพิโคซัลเฟตเป็นยาที่ออกฤทธิ์เร็วใช้เวลาไม่เกินประมาณ 1 ชั่วโมงหลังบริโภคยาผู้ป่วยจะรู้สึกอยากระบาย 
อาการข้างเคียงที่พบได้บ่อยของยาพิโคซัลเฟตคือ เกิดตะคริวที่ท้อง หัวใจเต้นเร็วและมีภาวะท้องเสียจนอาจส่งผลรบกวนสมดุลของเกลือแร่/อิเล็กโทรไลต์ (Electrolyte) ภายในร่างกายเช่น ทำให้เกลือโซเดียมและเกลือโพแทสเซียมในร่างกายต่ำ นอกจากนี้ผู้ป่วยยังรู้สึกกระหายน้ำเพิ่มมากขึ้น 
ธรรมชาติของยาพิโคซัลเฟตยังไม่สามารถออกฤทธิ์ได้ทันที แต่หลังบริโภคจะต้องถูกแบคทีเรียในลำไส้เปลี่ยนโครงสร้างยาจนได้สารประกอบที่ก่อให้เกิดฤทธิ์กระตุ้นผนังลำไส้ให้มีการบีบตัวอีกทีหนึ่ง 
แพทย์ผู้รักษาอาจสั่งจ่ายสูตรตำรับยาที่มียาพิโคซัลเฟตร่วมกับยา Magnesium citrate (ยาระบาย) เพื่อช่วยระบายได้มากยิ่งขึ้น ทางคลินิกแพทย์แนะนำให้ใช้ยานี้เพียงแต่ระยะสั้นๆเท่านั้น กรณีที่ผู้ป่วยมีอาการท้องผูกนานถึง 5 วัน ควรต้องขอคำปรึกษาจากแพทย์ในการใช้ยาร่วมกับปรับพฤติ กรรมของการบริโภคอาหารที่มีกากใยและดื่มน้ำในปริมาณที่เพียงพอ 
รูปแบบของยาแผนปัจจุบันของยาพิโคซัลเฟตจะเป็นยาชนิดรับประทานทั้งชนิดแคปซูลและชนิดผงละลายน้ำ การใช้ยานี้จะต้องเป็นไปตามคำสั่งแพทย์เท่านั้น หากผู้ป่วยได้รับยาพิโคซัลเฟต มากเกินไปอาจก่อให้เกิดอันตรายกับผู้ป่วยได้ และเพื่อประสิทธิผลของการรักษาแพทย์จะแนะนำให้ผู้ป่วยรับประทานยานี้ตรงเวลาเพื่อกันลืม และไม่ควรแบ่งยานี้ให้ผู้อื่นรับประทาน หรือถ้าพบอาการผิดปกติหลังการใช้ยานี้ต้องรีบนำตัวผู้ป่วยส่งโรงพยาบาลทันที/ฉุกเฉิน 
ประเทศไทยมีสูตรตำรับยาพิโคซัลเฟตที่มีลักษณะเป็นยาผงสำหรับละลายน้ำก่อนรับประทาน โดยในสูตรตำรับจะมีเกลือ Magnesium oxide และกรด Citric acid ผสมร่วมอยู่ด้วยทั้งนี้เกลือแมกนี เซียม (Magnesium) จะช่วยเพิ่มฤทธิ์ในการระบาย 
คณะกรรมการอาหารและยาได้ระบุให้ยาพิโคซัลเฟตเป็นยาควบคุมพิเศษและมีใช้แต่ในสถาน พยาบาลเท่านั้น เราจึงไม่พบเห็นการซื้อขายยานี้ได้จากร้านขายยาทั่วไป 
 ///// พิโคซัลเฟตมีสรรพคุณ (คุณสมบัติ) อย่างไร? ///// 
ยาพิโคซัลเฟตมีสรรพคุณ/ข้อบ่งใช้เช่น 
- บรรเทาอาการท้องผูก 
- ใช้เป็นยาระบายก่อนการส่องกล้องตรวจลำไส้ใหญ่หรือก่อนตรวจเอกซเรย์ลำไส้ใหญ่ด้วยการสวนแป้ง 
- ใช้เป็นยาระบายก่อนเข้ารับการผ่าตัด 
 ///// พิโคซัลเฟตมีกลไกการออกฤทธิ์อย่างไร? ///// 
กลไกการออกฤทธิ์ของยาพิโคซัลเฟตคือ หลังรับประทานยาพิโคซัลเฟตตัวยาจะถูกเปลี่ยนโครงสร้างทางเคมีในขณะอยู่ในลำไส้ไปเป็นสารประกอบที่มีฤทธิ์กระตุ้นผนังลำไส้ให้บีบตัว ผู้ป่วยจึงรู้สึกอยากระบายอุจจาระและเกิดการระบายอุจจาระตามมา 
 ///// พิโคซัลเฟตมีรูปแบบการจัดจำหน่ายอย่างไร? ///// 
ยาพิโคซัลเฟตมีรูปแบบการจัดจำหน่ายเช่น 
- ยาแคปซูลชนิดรับประทาน ขนาด 2.5 มิลลิกรัม/แคปซูล 
- ยาผงละลายน้า ขนาด 10 มิลลิกรัม/ซอง 
- ยาน้ำชนิดรับประทาน ขนาด 5 มิลลิกรัม/มิลลิลิตร 
 ///// พิโคซัลเฟตมีขนาดรับประทานอย่างไร? ///// 
ขนาดการใช้ยาพิโคซัลเฟตจะขึ้นกับข้อบ่งใช้จึงอยุ๋ในดุลพินิจของแพทย์เป็นกรณีไป ในบทความนี้ขอยกตัวอย่างขนาดยาพิโคซัลเฟตสำหรับใช้เป็นยาระบายก่อนที่จะเข้ารับการทำหัตถการส่องกล้องตรวจลำไส้ใหญ่ หรือเอ็กซเรย์สวนแป้งลำไส้ใหญ่ หรือรับการผ่าตัดลำไส้ดังนี้เช่น 
- ผู้ใหญ่และเด็กอายุ 9 ปีขึ้นไป: ใช้ยาชนิดผงละลายน้ำรับประทาน 1 ซองพร้อมกับค่อยๆดื่มน้ำตามอีก 1,250 มิลลิลิตรก่อนนอนก่อนวันที่ต้องทำหัตถการ 1 วัน รับประทานซองที่ 2 ในช่วงเช้าของวันถัดมาพร้อมกับดื่มน้ำตามอีก 750 มิลลิลิตรโดยรับประทานก่อนเข้ารับการทำหัตถการ 5 - 9 ชั่วโมง 
- เด็กอายุ 4 - 9 ปี: รับประทาน 1 ซองในช่วงเช้าและอีก ½ ซองในช่วงบ่าย 
- เด็กอายุ 2 - 4 ปี: รับประทาน ½ ซองในช่วงเช้าและอีก ½ ซองในช่วงบ่าย 
- เด็กอายุ 1 - 2 ปี:	รับประทาน ¼ ซองในช่วงเช้าและอีก ¼ ซองในช่วงบ่าย 
*อนึ่ง 
- การใช้ยานี้กับเด็กในช่วงอายุ 1 - 9 ปี ให้รับประทานยาในช่วงก่อน 8 โมงเช้า จากนั้นเว้นระยะ เวลา 6 - 8 ชั่วโมงให้เด็กรับประทานยาช่วงที่ 2 ตอนบ่ายตามขนาดรับประทานที่แพทย์ระบุ และแพทย์จะเป็นผู้กำหนดการดื่มน้ำเพิ่มเติมหลังการรับประทานยาในแต่ละครั้ง 
- ในเด็กอายุต่ำกว่า 1 ปี: ยังไม่มีข้อมูลทางคลินิกที่ชัดเจนในการใช้ยานี้ในเด็กกลุ่มนี้ การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
- ควรรับประทานยานี้ในช่วงท้องว่าง 
*****หมายเหตุ: 
- ขนาดและระยะเวลาของการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาพิโคซัลเฟต ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาพิโคซัลเฟตอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาพิโคซัลเฟตสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาพิโคซัลเฟตตรงเวลา 
 ///// พิโคซัลเฟตมีผลไม่พึงประสงค์อย่างไร? ///// 
ยาพิโคซัลเฟตสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ปวดศีรษะ คลื่นไส้ เป็นตะคริวที่ท้อง หัวใจเต้นเร็ว มีภาวะท้องเสีย วิงเวียน ระดับเกลือโซเดียมในเลือดต่ำ และโพแทสเซียมในเลือดต่ำ เป็นต้น 
 ///// มีข้อควรระวังการใช้พิโคซัลเฟตอย่างไร? ///// 
มีข้อควรระวังการใช้ยาพิโคซัลเฟตเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคหัวใจล้มเหลว ผู้ที่มีภาวะปวดเกร็ง/ปวดบิด/ปวดบีบในกระเพาะอาหาร ผู้ป่วยด้วยแผลในกระเพาะอาหาร ผู้ป่วยด้วยโรคลำไส้ใหญ่อักเสบ ผู้ที่อยู่ในภาวะคลื่นไส้ ผู้ป่วยด้วยโรคทางเดินอาหาร/ลำไส้อุดตัน ผู้ที่อยู่ในภาวะร่างกายเสียน้ำ/ภาวะขาดน้ำ ผู้ที่มีภาวะกล้ามเนื้อลายสลาย มีภาวะเกลือแมกนีเซียมในร่างกายเกินมาตรฐาน ผู้ป่วยทางเดินลำไส้อักเสบ ผู้ป่วยไตอักเสบอย่างรุนแรง 
- ห้ามใช้ยาที่มีสภาพเปลี่ยนไปจากเดิม 
- ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ 
- หยุดการใช้ยานี้ทันทีหากพบอาการแพ้ยานี้หลังรับประทาน แล้วรีบไปโรงพยาบาลทันที /ฉุกเฉิน 
- ระวังการใช้ยานี้กับผู้ป่วยที่เพิ่งได้รับการผ่าตัดอวัยวะในระบบทางเดินอาหาร 
- การใช้ยานี้อาจรบกวนสมดุลของน้ำและเกลือแร่/อิเล็กโทรไลต์ของร่างกาย 
- สำหรับยาน้ำชนิดรับประทานของยานี้ หากเปิดขวดใช้แล้ว 28 วันให้ทิ้งยาและไม่ควรใช้รับประทานต่อ (อ่านเพิ่มเติมในเว็บ haamor.com บทความเรื่อง วิธีทิ้งยาหมดอายุ) 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาพิโคซัลเฟตด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// พิโคซัลเฟตมีปฏิกิริยาระหว่างยากับยาตัวอื่นอย่างไร? ///// 
ยาพิโคซัลเฟตมีปฏิกิริยาระหว่างยากับยาตัวอื่นเช่น 
- การใช้ยาพิโคซัลเฟตร่วมกับยาชนิดรับประทานทุกกลุ่มเช่น ยาต้านโรคเบาหวาน ยาปฏิชีวนะ ยาเม็ดคุมกำเนิด อาจทำให้การดูดซึมยาทุกกลุ่มน้อยลงและส่งผลต่อประสิทธิภาพของการรักษา เพื่อป้องกันภาวะดังกล่าวควรหลีกเลี่ยงการใช้ยาร่วมกัน 
- การใช้ยาพิโคซัลเฟตร่วมกับยาขับปัสสาวะอาจทำให้เกิดภาวะเกลือโพแทสเซียมในเลือดต่ำ หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาพิโคซัลเฟตอย่างไร? ///// 
เก็บยาพิโคซัลเฟตภายใต้อุณหภูมิ 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// พิโคซัลเฟตมีชื่ออื่นอีกไหม? ผลิตจากบริษัทอะไรบ้าง? ///// 
ยาพิโคซัลเฟตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Sodium_picosulfate  [2016,Jan16] 
http://patient.info/medicine/sodium-picosulfate-dulcolax-pico  [2016,Jan16] 
http://www.mims.com/Thailand/drug/info/Picoprep/?type=BRIEF  [2016,Jan16] 
http://www.medicinesforchildren.org.uk/sodium-picosulfate-constipation  [2016,Jan16] 
http://www.drugs.com/uk/sodium-picosulfate-5mg-5ml-oral-solution-leaflet.html  [2016,Jan16] 
http://www.drugs.com/uk/pdf/leaflet/618432.pdf  [2016,Jan16]
