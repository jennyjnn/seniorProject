ยาวาลซาร์แทน (Valsartan)
 ///// บทนำ ///// 
ยาวาลซาร์แทน (Valsartan) เป็นยารักษาภาวะความดันโลหิตสูง จัดอยู่ในกลุ่ม แองจิโอเทนซิน 2 รีเซพเตอร์ บล็อกเกอร์ (Angiotensin II Receptor Blocker: ARB) โดยยาในกลุ่มนี้มีผลปิดกั้นตัวรับแองจิโอเทนซิน 2 (Angiotensin II Receptor) จึงมีผลทำให้หลอดเลือดขยายตัว โดยเฉพาะอย่างยิ่งหลอดเลือดแดงที่ไต แต่มีผลน้อยต่อหลอดเลือดแดงที่สมอง ปอด และกล้ามเนื้อลาย ซึ่งทำให้มีผลรวมแรงต้านภายในหลอดเลือด (Total peripheral resistance ) ลดลง ความดันโลหิตจึงมีค่าลดลง 
นอกจากนี้ยาวาลซาร์แทน ยังสามารถลดการหลั่งสารอัลโดสเตอโรน (Aldersterone) จากต่อมหมวกไต ซึ่งฮอร์โมนนี้ส่งผลทำให้ลดการขับแร่ธาตุโพแทสเซียม เพิ่มการขับแร่ธาตุโซเดียม และน้ำออกจากร่างกาย ส่งผลให้ความดันโลหิตลดลง แต่ยานี้ไม่มีผลต่อ แบรดดีไคนิน (Bradykinin: สารช่วยขยายหลอดเลือด) ดังนั้นยาในกลุ่มนี้จึงไม่มีผลข้างเคียงจากแบรดดีไคนิน คือ อาการไอแห้ง บวมชนิดแองจิโอเอดดิมา (Angioedema: การบวมที่เกิดจากการขยายตัวของหลอดเลือด) 
ทั้งนี้ แพทย์สามารถเลือกใช้ยาวาลซาร์แทน เป็นยาชนิดเดี่ยวในการรักษา หรือใช้ควบคู่กับยารักษาความดันโลหิตสูงชนิดอื่น เพื่อรักษาภาวะความดันโลหิตสูงในผู้ป่วยที่ไม่ทราบสาเหตุชัดเจน (Primary/Essential Hypertension) ได้ 
นอกจากนี้ยาวาลซาร์แทนยังช่วยลดอัตราการตายในผู้ป่วยที่มีภาวะหลังกล้ามเนื้อหัวใจห้องล่างซ้ายขาดเลือด (Left Ventricular dysfunction postmyocardial infarction) และใช้ในการรักษาภาวะหัวใจล้มเหลว (Heart Failure) ได้ 
 ///// ยาวาลซาร์แทนมีสรรพคุณ (คุณสมบัติ) อย่างไร? ///// 
ยาวาลซาแทนมีข้อบ่งใช้ (สรรพคุณ) ดังต่อไปนี้ 
- รักษาภาวะ/โรคความดันโลหิตสูง (Hypertension) 
- ภาวะหัวใจล้มเหลว (Heart Failure) 
- ภาวะหลังกล้ามเนื้อหัวใจห้องล่างซ้ายขาดเลือด (Left Ventricular dysfunction post myocardial infarction) (อ่านเพิ่มเติมในเว็บ haamor.com บทความเรื่อง โรคกล้ามเนื้อหัวใจตาย) 
 ///// ยาวาลซาร์แทนมีกลไกการออกฤทธิ์อย่างไร? ///// 
ยาวาลซาแทนมีกลไกการออกฤทธิ์ โดยตัวยาจะปิดกั้นตัวรับแองจิโอเทนซิน 2 รีเซพเตอร์ (Angiotensin II receptor blocker: ARB) ซึ่งตัวรับชนิดดังกล่าวมีผลต่อหลอดเลือดแดง โดยทำให้หลอดเลือดแดงหดตัว ซึ่งส่งผลทำให้ผลรวมแรงต้านภายในหลอดเลือดเพิ่มสูงขึ้น ความดันโลหิตจึงสูงขึ้น และส่งผลเพิ่มการหลั่งฮอร์โมนอัลโดสเตอโรน (Aldosterone) จากต่อมหมวกไต โดยฮอร์โมนดังกล่าวมีผลเพิ่มการขับโพแทสเซียมออกทางปัสสาวะ, การดูดกลับโซเดียมและน้ำเข้าสู่ร่างกาย ทำให้ความดันโลหิตเพิ่มสูงขึ้น แต่อย่างไรก็ตามเมื่อเทียบยาในกลุ่มนี้ คู่กับยาในกลุ่ม Angiotensin-converting enzyme inhibitors (ACE inhibitors: ยาลดความดันโลหิตโดยช่วยทำให้ผนังหลอดเลือดหย่อน) เช่น Captopril, Enalapril, lisinopril, Perindopril, Ramipril, Moexipril ซึ่งยาทั้งสองกลุ่มนี้ออกฤทธิ์ต่อ Renin Angiotensin Sys tem/ระบบฮอร์โมน Renin จากไตที่ช่วยคงความดันโลหิตโดยการควบคุมสมดุลของน้ำและเกลือแร่ที่จะปล่อยออกทางปัสสาวะ (RAS blocking agents) 
ยาในกลุ่ม ARB ซึ่งรวมยาวาลซาร์แทนด้วย ไม่มีกลไกเกี่ยวข้องกับสารแบรดดีไคนิน (Bradykinin) ดังนั้นยาในกลุ่มนี้จึงไม่มีผลข้างเคียงจากแบรดดีไคนิน คือ อาการไอแห้งบวมชนิดแองจิโอเอดดิมา (Angioedema) แพทย์จึงอาจเปลี่ยนแปลงการใช้ยาในผู้ป่วยที่ใช้ยากลุ่ม ACE inhibitors แล้วมีผลข้างเคียงจากยามาเป็นยาในกลุ่ม ARB ได้ 
 ///// ยาวาลซาร์แทนมีรูปแบบการจัดจำหน่ายอย่างไร? ///// 
รูปแบบที่มีจำหน่ายของยาวาลซาร์แทนในประเทศไทยเป็น ยาเม็ดขนาด 80, 160 และ 320 มิลลิกรัม นอกจากนี้ยังมียาสูตรผสมระหว่างยาวาลซาร์แทนกับยาลดความดันโลหิตชนิดอื่นๆจำหน่ายเช่นกัน ซึ่งจะไม่ขอกล่าวในบทความนี้ 
 ///// ยาวาลซาร์แทนมีขนาดรับประทานหรือวิธีใช้ยาอย่างไร? ///// 
ยาวาลซาร์แทนมีขนาดรับประทานหรือวิธีใช้ยา ดังนี้ 
- สามารถรับประทานยาวาลซาร์แทนได้ทั้งก่อนหรือหลังอาหาร โดยอาหารไม่มีผลต่อการดูดซึมยา 
- ขนาดยาวาลซาร์แทนสำหรับความดันโลหิตสูง คือ 80 มิลลิกรัม หรือ 160 มิลลิกรัม วันละ 1 ครั้ง โดยจะเห็นผลในการลดความดันภายใน 2 สัปดาห์หลังใช้ยา และยาจะออกฤทธิ์สูงสุดหลังให้ยาประมาณ 4 สัปดาห์ สามารถเพิ่มขนาดยาเป็น 320 มิลลิกรัมต่อวันได้ หรือเพิ่มยาขับปัสสาวะร่วมด้วยได้ในกรณีที่ควบคุมความดันโลหิตไม่ได้ 
- ขนาดยาวาล์ซาร์แทนสำหรับภาวะหัวใจล้มเหลว อาจเริ่มด้วยขนาด 40 มิลลิ กรัม วันละ 2 ครั้ง โดยอาจเพิ่มขนาดยาสูงสุดเป็น 80 มิลลิกรัม หรือ 160 มิลลิกรัม วันละ 2 ครั้ง (ขนาดยาสูงสุดต่อวันไม่เกิน 320 มิลลิกรัม) โดยจำเป็นต้องประเมินผลการทำงานของไตร่วมด้วยก่อนและระหว่างใช้ยา 
- การรักษาภาวะหลังกล้ามเนื้อหัวใจขาดเลือด โดยเริ่มรักษาได้ภายใน 12 ชั่ว โมงหลังการเกิดกล้ามเนื้อหัวใจขาดเลือด โดยเริ่มต้นที่ขนาดยา 20 มิลลิกรัม วันละ 2 ครั้ง และเพิ่มสูงสุด 160 มิลลิกรัม วันละ 2 ครั้ง สามารถใช้ยาวาลซาร์แทนคู่กับยาสลายลิ่มเลือดได้ 
*****หมายเหตุ: 
ขนาดยาที่กล่าวมาข้างต้นแล้วนั้น เป็นขนาดยาในผู้ใหญ่ กรณีผู้ป่วยที่มีภาวะการทำงานของไตบกพร่อง ไม่จำเป็นต้องปรับขนาดยาวาร์ซาลแทน แต่ควรระมัดระวังการใช้ยานี้ในรายที่มีภาวะการทำงานของไตบกพร่องรุนแรง [ค่าการทำงานของไต (GFR: Glomerular infiltration rate) น้อยกว่า 10 มิลลิลิตร/นาที] เนื่องจากข้อมูลยังมีไม่เพียงพอ 
กรณีผู้ป่วยเด็ก (อายุ 6 - 16 ปี) มีข้อบ่งใช้เฉพาะในภาวะความดันโลหิตสูง โดยขนาดยาแนะนำคือ เริ่มต้น 1.3 มิลลิกรัมต่อน้ำหนักตัว 1 กิโลกรัม วันละครั้ง ขนาดยาสูงสุดต่อวัน คือไม่เกิน 40 มิลลิกรัม อาจเพิ่มขนาดยาเป็นมากกว่า 2.7 มิลลิกรัมต่อน้ำหนักตัว 1 กิโลกรัม กรณีต้องการเพิ่มประสิทธิภาพของยา โดยขนาดยาสูงสุดกรณีเพิ่มขนาดยาไม่เกิน คือ 160 มิลลิกรัม แต่ขนาดยานี้ยังไม่มีผลการศึกษายืนยัน 
กรณีเด็กอายุต่ำกว่า 6 ปี การใช้ยานี้ต้องอยู่ในดุลพินิจของแพทย์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยาวาลซาร์แทน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด รวมทั้งเคยแพ้ยาวาลซาร์แทนหรือไม่ 
- มีโรคประจำตัวต่างๆรวมทั้งกำลังกินยาอะไรอยู่ เพราะยานี้อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้ว 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาต่างๆรวมทั้งยาวาลซาร์แทน สามารถรับประทานยาเมื่อนึกขึ้นได้ หากเวลาที่นึกขึ้นได้ใกล้เคียงกับการรับประทานยาในมื้อถัดไป ให้รับประทานยามื้อนั้นในขนาดปกติ ไม่จำเป็นต้องเพิ่มขนาดยาเป็น 2 เท่า 
 ///// ยาวาลซาร์แทนมีผลไม่พึงประสงค์อย่างไร? ///// 
อาการไม่พึงประสงค์หรือผลข้างเคียงของยาวาลซาร์แทน ได้แก่ อาการปวดศีรษะ, มึนงง (Dizziness), ค่าการทำงานของไตลดลง, อาการบวม (Angioedema), ขึ้นผื่น, คัน 
 ///// มีข้อควรระวังการใช้ยาวาลซาร์แทนอย่างไร? ///// 
มีข้อควรระวังการใช้ยาวาลซาร์แทน ดังนี้ 
- ห้ามใช้กับผู้ป่วยที่แพ้ยานี้ 
- ห้ามใช้ยานี้ในหญิงตั้งครรภ์และหญิงที่อยู่ในภาวะให้นมบุตร 
- ปรึกษาและพบแพทย์/ไปโรงพยาบาลทันที ที่เมื่อกินยานี้แล้วมีอาการ ซึมคลื่นไส้  อาเจียนเกิดขึ้นรวมไปถึงมีอาการบวมของใบหน้า ริมฝีปาก ลำคอ (หลอดลม กล่องเสียงและสายเสียง: แน่น หายใจลำบาก เสียงแหบ) ที่อาจก่อให้เกิดการอุดตันของทางเดินหายใจ 
- ปฏิบัติตามข้อปฏิบัติพื้นฐานในการใช้ยาทุกชนิดเสมอ ซึ่งรวมถึงในการใช้ยาวาลซาร์แทนด้วย 
- ยานี้อาจทำให้เกิดภาวะไตวายได้ จึงควรระมัดระวังการใช้ยา โดยใช้ยาตามคำแนะนำของแพทย์เท่านั้น 
- ยานี้สามารถทำให้ระดับโพแทสเซียมในเลือด (อาการเช่น อ่อนเพลีย หัวใจเต้นผิดปกติ) สูงขึ้นได้ 
- ห้ามใช้ยาหมดอายุ 
 ///// ยาวาลซาร์แทนมีปฏิกิริยาระหว่างยากับยาตัวอื่นอย่างไร? ///// 
ยาวาลซาร์แทนมีปฏิกิริยาระหว่างยากับยาตัวอื่น ดังนี้ 
การให้ยาวาลซาร์แทนคู่กับยากลุ่มเอ็นเสด (NSAIDs) เช่น ยาไอบูโพรเฟน (Ibuprofen ), ยาเอนโดเมททาซิน (Indomethasin), รวมถึงยากลุ่ม selective COX-2 inhibitors (เช่น Celecoxib) อาจทำให้ฤทธิ์ของยาลดความดันโลหิตลดลง รวมถึงอาจเพิ่มความเสี่ยงต่อการทำให้ไตมีการทำงานผิดปกติมากขึ้น จึงแนะนำให้ตรวจภาวะการทำงานของไต โดยติดตามค่าการทำงานของไตอย่างใกล้ชิด กรณีผู้ป่วยกำลังได้รับยาทั้งสองชนิดร่วมกันอยู่ 
 ///// ควรเก็บรักษายาวาลซาร์แทนอย่างไร? ///// 
ควรเก็บยาวาลซาร์แทนที่อุณหภูมิห้อง ไม่เก็บยาในที่ร้อน ถูกแสงแดด ชื้น ควรเก็บยาในภาชนะบรรจุเดิม เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาวาลซาร์แทนมีชื่ออื่นอีกไหม? ผลิตจากบริษัทอะไรบ้าง? ///// 
ยาวาลซาร์แทนที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1. ณัฐวุธ สิบหมู่ และคณะ. เภสัชวิทยา: เนื้อหาสำคัญและแบบฝึกหัด. กรุงเทพฯ: บริษัท โฮลิสติก พับลิชชิ่ง จำกัด; 2552
	3. TIMS (Thailand). MIMS. 130th ed. Bangkok: UBM Medica ;2013
	4. Novartis Pharma AG. International Package Leaflet (Diovan). Switzerland; 2012.
	2. Lacy CF. Amstrong LL, Goldman MP, Lance LL. Drug Information handbook. 20th ed. Ohio: Lexi-Comp; 2011-12.
