โซเดียมไนไตรท์ (Sodium nitrite)
 ///// บทนำ ///// 
ยาโซเดียมไนไตรท์ (Sodium nitrite) เป็นสารประกอบประเภทอนินทรีย์ ลักษณะเป็นผงผลึกสีขาวออกเหลืองเล็กน้อย ละลายน้ำได้ดี ถูกนำไปใช้ประโยชน์เป็นยาแผนปัจจุบัน เป็นส่วนประกอบในอุตสาหกรรมสี รวมถึงเป็นส่วนผสมในยาฆ่าแมลง โซเดียมไนไตรท์เคยถูกนำไปผสมกับเนื้อสัตว์เพื่อให้ดูสีแดงสดน่ารับประทาน อีกทั้งทำให้อายุการเก็บรักษาของเนื้อสัตว์ยาวนานขึ้น แต่กลับส่งผลเสียอย่างร้ายแรงต่อผู้บริโภคด้วยเกิดการเปลี่ยนแปลงโครงสร้างทางเคมีของเนื้อสัตว์ ทำให้ผู้บริโภคต่อเนื่องอาจเกิดเนื้องอกสมองและอาจเป็นสาเหตุของการเกิดโรคมะเร็งต่างๆติดตามมา ปัจจุบันมีกฎหมายห้ามมิให้นำโซเดียมไนไตรท์มาผสมกับเนื้อสัตว์โดยเด็ดขาด 
สำหรับด้านเภสัชภัณฑ์โซเดียมไนไตรท์ถูกนำมาเป็นยาแก้พิษของสารไซยาไนด์ (Cyanide poisoning) โดยใช้ร่วมกับยา Sodium thiosulfate (ยาแก้พิษสารไซยาไนด์) รูปแบบของยาแผนปัจจุบันของโซเดียมไนไตรท์จะเป็นลักษณะของยาฉีดที่มีใช้ตามสถานพยาบาลเท่านั้น 
องค์การอนามัยโลกได้ระบุให้โซเดียมไนไตรท์เป็นยาจำเป็นขั้นพื้นฐานของระดับชุมชน การใช้ยานี้ได้อย่างถูกต้องปลอดภัยและเกิดประโยชน์สูงสุดจะต้องเป็นไปตามคำสั่งจากแพทย์เท่านั้น 
 ///// โซเดียมไนไตรท์มีสรรพคุณ (คุณสมบัติ) อย่างไร? ///// 
ยาโซเดียมไนไตรท์มีสรรพคุณใช้รักษาและบำบัดอาการผู้ป่วยที่ได้รับพิษจากสารไซยาไนด์ (Cyanide poisoning) 
 ///// โซเดียมไนไตรท์มีกลไกการออกฤทธิ์อย่างไร? ///// 
กลไกการออกฤทธิ์ของยาโซเดียมไนไตรท์คือ ตัวยาจะออกฤทธิ์โดยรวมตัวกับสาร Hemoglobin ของเม็ดเลือดแดงจนกลายเป็นสาร Methemoglobin ซึ่งจะไปรวมตัวกับสารไซยาไนด์(Cyanide) และทำให้สารไซยาไนด์กลายเป็นสารที่ไม่มีพิษที่มีชื่อเรียกว่า Cyanmethemoglobin 
 ///// โซเดียมไนไตรท์มีรูปแบบการจัดจำหน่ายอย่างไร? ///// 
ยาโซเดียมไนไตรท์มีรูปแบบการจัดจำหน่ายเป็นยาฉีดที่เป็นสารละลาย 30 มิลลิกรัม/มิลลิลิตร โดยมีขนาดบรรจุ 10 มิลลิลิตร/ขวด 
 ///// โซเดียมไนไตรท์มีขนาดการบริหารยาอย่างไร? ///// 
ยาโซเดียมไนไตรท์มีขนาดการบริหารยา/การใช้ยาสำหรับรักษาอาการผู้ที่ได้รับพิษจากสารไซยาไนด์ดังนี้เช่น 
- ผู้ใหญ่: ให้ยาโซเดียมไนไตรท์ในรูปสารละลายทางหลอดเลือดดำ ใช้ยาขนาด 300 มิลลิกรัมภายในช่วงเวลา 5 - 20 นาที จากนั้นให้ยา Sodium thiosulfate 12.5 กรัมในรูปของสารละลาย 25% จำนวน 50 มิลลิลิตรโดยให้ทางหลอดเลือดดำเป็นเวลา 10 นาที ซึ่งแพทย์อาจให้ยาโซเดียมไนไตรท์และ Sodium thiosulfate ซ้ำอีกหลังจากการให้ยาครั้งแรกไปแล้ว 30 นาที โดยลดปริมาณยาทั้ง 2 ตัวเหลือเพียงครึ่งเดียว ทั้งนี้ขึ้นกับดุลพินิจของแพทย์ผู้รักษา 
- เด็ก: ให้ยาโซเดียมไนไตรท์ในรูปสารละลายทางหลอดเลือดดำ ใช้ยาขนาด 4 - 10 มิลลิกรัม/น้ำหนักตัว 1 กิโลกรัม ขนาดสูงสุดไม่เกิน 300 มิลลิกรัม จากนั้นติดตามด้วยการให้ยา Sodium thiosulfate ใช้ยาขนาด 400 มิลลิกรัม/น้ำหนักตัว 1 กิโลกรัม โดยให้ในรูปสารละลายขนาดสูงสุดไม่เกิน 12.5 กรัม ซึ่งแพทย์อาจให้ยาซ้ำหลังจากการให้ยาครั้งแรกไปแล้ว 30 นาที โดยลดปริมาณยาลงครึ่งหนึ่ง ทั้งนี้ขึ้นกับดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโซเดียมไนไตรท์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาโซเดียมไนไตรท์ อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// โซเดียมไนไตรท์มีผลไม่พึงประสงค์อย่างไร? ///// 
ยาโซเดียมไนไตรท์สามารถก่อให้เกิดผลไม่พึงประสงค์ (ผลข้างเคียง) ดังนี้เช่น เกิดภาวะความดันโลหิตต่ำ หัวใจเต้นเร็วผิดปกติ หัวใจเต้นผิดจังหวะ อาจพบลมพิษตามผิวหนัง คลื่นไส้ อาเจียน ปวดในกระเพาะอาหาร-ลำไส้ ปวดศีรษะ วิงเวียน ตาพร่า วิตกกังวล สับสน ชัก ในบางรายจะพบภาวะ Methemoglobinemia (Hemoglobinในเม็ดเลือดแดงทำงานผิดปกติ) เกิดภาวะโคม่า หายใจไม่ออก/หายใจลำบาก เป็นต้น 
ภาวะที่ผู้ป่วยได้รับยาโซเดียมไนไตรท์เกินขนาด จะพบอาการความดันโลหิตต่ำและเกิดภาวะพิษของ Methemoglobin ( Hemoglobin ในเม็ดเลือดแดงชนิดที่ทำงานผิดปกติ) ที่มีมากเกินไป การช่วยเหลือผู้ป่วยที่ได้รับโซเดียมไนไตรท์เกินขนาดคือแพทย์ต้องให้ออกซิเจนสนับสนุนกับผู้ป่วยอย่างเพียงพอ รวมถึงการให้ยา Methyleneblue (ยาใช้รักษาภาวะ Methemglobin สูงในเลือด) ทางหลอดเลือดดำร่วมกับการควบคุมสัญญาณชีพต่างๆของผู้ป่วยอย่างใกล้ชิด 
 ///// มีข้อควรระวังการใช้โซเดียมไนไตรท์อย่างไร? ///// 
มีข้อควรระวังการใช้ยาโซเดียมไนไตรท์ดังนี้เช่น 
- ห้ามใช้ยานี้กับสตรีตั้งครรภ์ การจะใช้ยากับผู้ป่วยกลุ่มนี้ต้องได้รับความเห็นชอบจากแพทย์เท่านั้น 
- ระวังการใช้ยานี้ในสตรีที่อยู่ในภาวะให้นมบุตร หรือถ้ามารดามีความจำเป็นต้องใช้ยานี้ ให้เลี่ยงการเลี้ยงบุตรจากนมมารดาไปเป็นนมผงดัดแปลงแทน 
- ระหว่างการให้ยาโซเดียมไนไตรท์ ผู้ป่วยจะต้องได้รับออกซิเจนอย่างเพียงพอ และมีการเฝ้าระวังสัญญาณชีพของผู้ป่วยตลอดเวลาของการรักษา 
- ระวังการเกิดภาวะความดันโลหิตต่ำระหว่างใช้ยานี้ 
- ระวังการใช้ยานี้กับผู้ป่วยโรคโลหิตจาง ผู้ป่วยภาวะขาดเอนไซม์จีซิกพีดี 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโซเดียมไนไตรท์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โซเดียมไนไตรท์มีปฏิกิริยาระหว่างยากับยาตัวอื่นอย่างไร? ///// 
ยาโซเดียมไนไตรท์มีปฏิกิริยาระหว่างยากับยาตัวอื่นดังนี้เช่น 
- การใช้ยาโซเดียมไนไตรท์ร่วมกับยา Acetaminophen, Dapsone, Lidocaine, Pheno barbital, Sulfamethoxazole อาจทำให้มีภาวะ Methemoglobinemia เกิดขึ้นภายในไม่กี่ชั่วโมงหลังจากใช้ยาร่วมกัน ซึ่งจะทำให้ความสามารถในการขนส่งออกซิเจนของเลือดเพื่อไปเลี้ยงอวัยวะต่างๆของร่างกายด้อยประสิทธิภาพลงไป โดยอาจสังเกตพบอาการเขียวคล้ำ คลื่น ไส้ ปวดศีรษะ วิงเวียน อ่อนเพลีย หายใจลำบาก จนอาจเป็นอันตรายกับผู้ป่วยจึงควรหลีกเลี่ยงการใช้ยาร่วมกัน 
- การใช้ยาโซเดียมไนไตรท์ร่วมกับยาบางตัวเช่น Acebutolol, Amlodipine, Nifedipine, Hydralazine, Hydrochlorothiazide อาจเป็นเหตุให้เกิดความดันโลหิตต่ำและนำไปสู่ภาวะช็อกจนถึงภาวะโคม่าและเสียชีวิต (ตาย) ในที่สุดได้ จึงควรหลีกเลี่ยงการใช้ยาดังกล่าวร่วมกัน 
 ///// ควรเก็บรักษาโซเดียมไนไตรท์อย่างไร ///// 
ควรเก็บยาโซเดียมไนไตรท์ในช่วงอุณหภูมิระหว่าง 15 - 30 องศาเซลเซียส (Celsius) 
ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาที่หมดอายุ 
 ///// โซเดียมไนไตรท์มีชื่ออื่นอีกไหม? ผลิตจากบริษัทอะไรบ้าง? ///// 
ยาโซเดียมไนไตรท์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Sodium_nitrite#Medicine [2015,March 21]
	2 http://www.mims.com/usa/drug/info/sodium%20thiosulfate/?type=full&amp;mtype=generic [2015,March 21]
	3 http://www.drugs.com/mmx/sodium-nitrite.html [2015,March 21]
	4 http://www.drugs.com/pregnancy/sodium-nitrite.html [2015,March 21]
	5 http://www.drugs.com/sfx/sodium-nitrite-side-effects.html [2015,March 21]
	6 http://www.drugs.com/pro/sodium-nitrite-injection.html [2015,March 21]
	7 http://www.drugs.com/drug-interactions/sodium-nitrite-index.html?filter=3&amp;generic_only= [2015,March 21]
	8 http://www.drugs.com/drug-interactions/sodium-nitrite-index.html?filter=2 [2015,March 21]
	9 http://www.purezing.com/living/toxins/living_toxins_dangerousingredients.html [2015,March 21]
	10 http://www.drugs.com/pro/nithiodote.html [2015,March 21]
	11 https://www.akorn.com/documents/catalog/msds/11098-507-01.pdf [2015,March 21]
