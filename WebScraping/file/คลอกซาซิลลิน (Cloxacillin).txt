คลอกซาซิลลิน (Cloxacillin)
 ///// บทนำ ///// 
ยาคลอกซาซิลลิน (Cloxacillin) เป็นยาปฏิชีวนะจัดอยู่ในยากลุ่มยาเพนนิซิลิน (Penicillins) 
 ///// ยาคลอกซาซิลลินมีสรรพคุณ (คุณสมบัติ) อย่างไร? ///// 
ยาคลอกซาซิลลินมีสรรพคุณใช้รักษาการติดเชื้อของกระดูกและข้อ การติดเชื้อของเยื่อหุ้มหัวใจ การติดเชื้อที่ผิวหนัง และการติดเชื้อทางเดินหายใจ 
 ///// ยาคลอกซาซิลลินมีกลไกการออกฤทธิ์อย่างไร? ///// 
ยาคลอกซาซิลลินมีกลไกการออกฤทธิ์ โดยยับยั้งการสร้างผนังเซลของแบคทีเรีย แบคทีเรียจึงเจริญเติบโตไม่ได้จึงตายในที่สุด 
 ///// ยาคลอกซาซิลลินมีรูปแบบการจัดจำหน่ายอย่างไร? ///// 
ยาคลอกซาซิลลินมีรูปแบบการจัดจำหน่ายดังนี้คือ 
- แคปซูล ขนาด 250 และ 500 มิลลิกรัม 
- ยาผงละลายน้ำ ขนาด 125 และ 250 มิลลิกรัม 
- ยาฉีด ขนาด 1 กรัม 
 ///// ยาคลอกซาซิลลินมีขนาดรับประทานอย่างไร? ///// 
การใช้ยาคลอกซาซิลลินสำหรับผู้ใหญ่ขนาดที่รับประทานอยู่ในช่วง 250 - 500 มิลลิกรัม/ครั้ง 4 ครั้งต่อวัน ควรรับประทานยาคลอกซาซิลลินก่อนอาหาร 1 ชั่วโมงหรือหลังอาหาร 2 ชั่วโมง เพราะอาหารจะรบกวนการดูดซึมยาคลอกซาซิลลินและลดประสิทธิภาพในการรักษา อย่างไรก็ตาม ในการรักษาโรคต่างๆมีขนาดการให้ยาที่แตกต่างกันไป ทั้งนี้ขึ้นกับชนิดของเชื้อโรคและความรุนแรง ดังนั้นควรให้แพทย์เป็นผู้วินิจฉัยสั่งจ่ายยาที่เหมาะสม ไม่ควรซื้อรับประทานเองหรือควรปรึกษาเภสัชกรประจำร้านขายยาก่อนซื้อยารับประทานเอง 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยาคลอกซาซิลลิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดและอาการจากการแพ้ยาเช่น กินยาแล้ว คลื่นไส้มาก หรือแน่น หายใจติดขัด 
- โรคประจำตัวต่างๆรวมทั้งกำลังกินยาอะไรอยู่ เพราะยาอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้ว 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือไม่ หรือกำลังให้นมบุตรหรือไม่ เพราะยามักผ่านรกหรือผ่านเข้าสู่น้ำนมและเข้าสู่ทารก ก่อผลข้างเคียงต่อทารกได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคลอกซาซิลลินสามารถรับประทานยาเมื่อนึกขึ้นได้ หากการลืมทานยาใกล้กับมื้อถัดไป ให้รับประทานขนาดปกติโดยไม่ต้องเพิ่มขนาดยาเป็น 2 เท่า 
 ///// ยาคลอกซาซิลลินมีผลไม่พึงประสงค์อย่างไร? ///// 
ยาคลอกซาซิลลินมีผลอันไม่พึงประสงค์ (ผลข้างเคียง) คือ อาจมีผลให้เกิดตับอักเสบ ผื่นคัน ตัว/ตาเหลือง (ดีซ่าน) เลือดออกง่าย เลือดจาง ใจสั่น อาจมีไข้หนาวสั่น ปวดศีรษะ และท้องร่วง 
 ///// มีข้อควรระวังการใช้ยาคลอกซาซิลลินอย่างไร? ///// 
ข้อควรระวังในการใช้ยาคลอกซาซิลลินคือ 
- ระวังการใช้ยาในผู้ที่แพ้ยา (การแพ้ยา) กลุ่มเพนนิซิลิน 
- ถ้ามีอาการหอบหืดเกิดขึ้นหลังกินยาให้รีบหยุดยาและรีบพบแพทย์ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาคลอกซาซิลลินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาคลอกซาซิลลินมีปฏิกิริยาระหว่างยากับยาตัวอื่นอย่างไร? ///// 
ปฏิกิริยาระหว่างยาคลอกซาซิลลินกับยาตัวอื่นคือ 
- การกินยาร่วมกับยาคุมกำเนิดจะลดประสิทธิภาพของการคุมกำเนิด จึงอาจตั้งครรภ์ได้ ตัวอย่างยาคุมกำเนิดเช่น ไดเนสตรอล (Dienestrol) ไดเอธิลสติลเบสทรอล (Diethylstilboestrol) และสติลเบสทรอล (Stilboestrol) 
- การกินยาร่วมกับยาลดการดูดซึมไขมันโคเลสเตรอล (Cholesterol) จะทำให้การดูดซึมยาคลอกซาซิลลินลดน้อยลงไปส่งผลให้การรักษาการติดเชื้อไม่ได้ผล ตัวอย่างยาลดการดูดซึมไขมันโคเลสเตอรอลเช่น โคเลสไตรามีน (Colestyramine) 
 ///// ควรเก็บรักษายาคลอกซาซิลลินอย่างไร? ///// 
การเก็บรักษายาคลอกซาซิลลินทุกรูปแบบบรรจุ ให้เก็บในที่แห้ง ระวังความชื้น เก็บในที่ที่พ้นแสงแดด อุณหภูมิไม่ควรเกิน 25 องศาเซลเซียส (Celsius) ยาผงสำหรับเด็กที่ละลายน้ำแล้วจะต้องเก็บในตู้เย็นเพื่อชะลอความเสื่อมของยา ห้ามเก็บในช่องแช่แข็ง เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาคลอกซาซิลลินมีชื่ออื่นอีกไหม? ผลิตจากบริษัทอะไรบ้าง? ///// 
ยาคลอกซาซิลลินมีชื่อทางการค้าอื่นและบริษัทผู้ผลิตในประเทศไทยเช่น 
 ///// บรรณานุกรม ///// 
1. Antibiotics. http://www.mims.com/Thailand/drug/search/ [2014,Oct18]
	2. Antimicrobial http://en.wikipedia.org/en.wikipedia.org/wiki/Antimicrobial [2014,Oct18]
