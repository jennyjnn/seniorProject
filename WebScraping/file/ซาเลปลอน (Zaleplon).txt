ซาเลปลอน (Zaleplon)
 ///// บทนำ ///// 
ยาซาเลปลอน(Zaleplon) เป็นยาในกลุ่มนอนเบนโซไดอะซิปีน(Non-benzodiazepine)คือกลุ่มยานอนหลับที่ไม่ใช่กลุ่มยา Benzodiazepine  ทางการแพทย์ได้ใช้เป็นยารักษาอาการนอนไม่หลับโดยมีระยะเวลาการใช้ยานี้ในช่วงสั้นๆ ตัวยานี้จะออกฤทธิ์โดยกดการทำงานระบบประสาทหรือสมองจนทำให้เกิดอาการง่วงนอน  ยาซาเลปลอนมีรูปแบบเภสัชภัณฑ์เป็นยารับประทาน หลังตัวยาถูกดูดซึมจากระบบทางเดินอาหารเข้าสู่กระแสเลือด ตับจะคอยทำลายโครงสร้างของยานี้อย่างต่อเนื่อง  ยาซาเลปลอนจะมีเวลาอยู่ในร่างกายประมาณ 1–1.5 ชั่วโมงก่อนจะถูกขับทิ้งไปกับปัสสาวะ 
มีข้อห้ามและข้อควรระวังบางประการที่ผู้บริโภค/ผู้ป่วยควรทราบก่อนการใช้ยาซาเลปลอน เช่น 
- ห้ามใช้กับผู้แพ้ยานี้ 
- ห้ามใช้ยานี้เป็นระยะเวลานานๆกับผู้สูงอายุ  ด้วยผู้ป่วยกลุ่มนี้มีความเสี่ยงต่อการเกิดอาการข้างเคียง(ผลข้างเคียง)จากยานี้มากกว่าผู้ป่วยกลุ่มอื่น 
- ห้ามใช้ยาซาเลปลอนกับสตรีมีครรภ์/ตั้งครรภ์ และสตรีในภาวะให้นมบุตร  ทั้งนี้เพื่อป้องกันการส่งผ่านตัวยานี้ไปถึงทารก 
- หลีกเลี่ยงการใช้ยานี้กับผู้มีประวัติติดสาร/ยาเสพติด  ผู้ที่ติดสุรา  รวมถึงผู้ที่มีภาวะซึมเศร้า หรือผู้ป่วยด้วยโรคจิต  ด้วยการใช้ยานี้กับผู้ป่วยกลุ่มนี้อาจก่อให้เกิดผลกระทบ/ผลข้างเคียงจากยานี้ต่อร่างกายผู้ป่วยมากกว่าประโยชน์ที่ผู้ป่วยจะได้รับ 
- ด้วยตัวยานี้ถูกทำลายโดยตับ และถูกขับทิ้งโดยไต  การใช้ยานี้กับผู้ป่วยโรคตับหรือโรคไต ต้องเพิ่มความระมัดระวังอย่างมาก หรือหลีกเลี่ยงการใช้ยานี้กับผู้ป่วยกลุ่มนี้ 
- ห้ามใช้ยานี้ร่วมกับยา Cimetidine หรือยา Sodium oxabate  ด้วยการใช้ยาร่วมกัน จะทำให้ระยะเวลาการนอนหลับของผู้ป่วยยาวนานขึ้น  ซึ่งไม่น่าจะเป็นผลดีเท่าใดนัก 
- ห้ามใช้ยาซาเลปลอนร่วมกับยา  Carbamazepine, Phenobarbital, Phenytoin หรือ Rifampin  ด้วยจะทำให้ประสิทธิภาพของยาซาเลปลอนลดต่ำลง 
- ห้ามรับประทานยานี้พร้อมกับอาหารที่มีไขมันสูงๆ ด้วยจะทำให้การออกฤทธิ์ของ  ตัวยานี้ช้าลงกว่าเดิม 
- ห้ามรับประทานยานี้พร้อมเครื่องดื่มประเภทแอลกอฮอล์  เพราะจะก่อให้เกิดอาการวิงเวียนมากยิ่งขึ้น 
- การใช้ยานี้ อาจทำให้ผู้ป่วยเกิดภาวะผื่นแพ้แสงแดดได้ง่าย  ดังนั้นระหว่างได้รับยานี้ควรหลีกเลี่ยงการออกแดดจัด 
- หากใช้ยานี้แล้ว อาการนอนหลับยากไม่ดีขึ้นภายใน 7 วัน ให้หยุดการใช้ยานี้ แล้วรีบกลับมาพบแพทย์/มาโรงพยาบาล โดยไม่ต้องรอถึงวันแพทย์นัด 
- ห้ามรับประทานยานี้ เกินจากคำสั่งแพทย์  ด้วยจะทำให้ได้รับอาการข้างเคียงจากยานี้ จนอาจถึงขั้นเป็นอันตรายต่อผู้ป่วย 
- *ผู้บริโภคสามารถสังเกตอาการของผู้ที่ได้รับยานี้เกินขนาด เช่น  ซึม  สับสน  สูญเสียการครองสติและการทรงตัว จนถึงขั้นโคม่า  ซึ่งหากเกิดอาการดังกล่าว ต้องรีบมาโรงพยาบาลทันที/ฉุกเฉิน 
- หากรู้สึกวิงเวียนเมื่อตื่นนอนในตอนเช้า อาจเกิดจากฤทธิ์ของยาซาเลปลอนที่ตกค้างในร่างกาย  ผู้ป่วยต้องหลีกเลี่ยงการขับขี่ยวดยานพาหนะหรือการทำงานที่เกี่ยวข้องกับเครื่องจักรต่างๆ ด้วยจะเป็นสาเหตุให้เกิดอุบัติเหตุได้ง่าย 
ยาซาเลปลอนเป็นยาที่ถูกออกแบบมาให้ใช้ในระยะสั้นๆ  การใช้ยานี้ต้องเป็นไปตามคำสั่งแพทย์ และห้ามมิให้ผู้ป่วยไปซื้อหายานี้มารับประทานเอง  ทั้งนี้ในต่างประเทศเราจะพบเห็นการจัดจำหน่ายยาซาเลปลอนภายใต้ชื่อการค้าว่า “Sonata” 
 
 ///// ซาเลปลอนมีสรรพคุณ(คุณสมบัติ)อย่างไร? ///// 
ยาซาเลปลอนมีสรรพคุณ/ข้อบ่งใช้ เช่น 
- บำบัดอาการนอนไม่หลับ 
 
 ///// ซาเลปลอนมีกลไกการออกฤทธิ์อย่างไร? ///// 
ยาซาเลปลอน มีกลไกการออกฤทธิ์ต่อการทำงานของสมองโดยเข้าจับกับตัวรับ(Receptor)ที่ชื่อ  GABAA receptors จึงทำให้เกิดภาวะสงบประสาท มีความรู้สึกผ่อนคลาย และช่วยทำให้นอนหลับ 
 
 ///// ซาเลปลอนมีรูปแบบการจัดจำหน่ายอย่างไร? ///// 
ยาซาเลปลอนมีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วย Zaleplon ขนาด 5 และ 10 มิลลิกรัม/แคปซูล 
 
 ///// ซาเลปลอนมีขนาดรับประทานอย่างไร? ///// 
ยาซาเลปลอนมีขนาดรับประทาน เช่น 
- ผู้ใหญ่: รับประทานยาขนาด 10 มิลลิกรัม ก่อนนอน  โดยขนาดรับประทานสูงสุดไม่เกิน 20 มิลลิกรัม/วัน 
- ผู้สูงอายุที่อายุมากกว่า 65 ปีขึ้นไป: รับประทานยาขนาด 5 มิลลิกรัม ก่อนนอนโดยขนาดรับประทานสูงสุดไม่เกิน 10 มิลลิกรัม/วัน 
- เด็ก: ห้ามใช้ยานี้กับเด็ก 
อนึ่ง: 
- ห้ามใช้ยานี้กับผู้ป่วยโรคตับระยะรุนแรง 
- ใช้ยานี้ตามขนาดและระยะเวลาที่แพทย์กำหนดให้เท่านั้น 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาซาเลปลอน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น โรคตับ รวมทั้งกำลังกินยา/ใช้ยาอะไรอยู่เพราะยาซาเลปลอนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับ	ยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาซาเลปลอน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาในขนาดปกติ 
 
 ///// ซาเลปลอนมีผลไม่พึงประสงค์อย่างไร? ///// 
ยาซาเลปลอนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:   เช่น  ปวดศีรษะ   วิงเวียน  สับสน   อุณหภูมิของร่างกายสูงขึ้น  ง่วงนอน  ความรู้สึกสัมผัสเพี้ยน  ปวดศีรษะไมเกรน 
- ผลต่อผิวหนัง:  เช่น  เกิดผื่นคัน  ผมร่วง  ผิวแห้ง  เหงื่อออกมาก  ลมพิษ 
- ผลต่อระบบทางเดินอาหาร:  เช่น  คลื่นไส้   ปวดท้อง  ลำไส้ใหญ่อักเสบ  ท้องผูก  ปากแห้ง  ท้องอืด  หลอดอาหารอักเสบ  กระเพาะอาหารอักเสบ  ช่องปากเป็นแผล 
- ผลต่อระบบการเผาผลาญพลังงานของร่างกาย:  เช่น  เบื่ออาหารหรือไม่ก็หิวอาหารบ่อย  เกิดโรคเกาต์คุกคาม  ไขมันในเลือดเพิ่มขึ้น  น้ำหนักตัวเพิ่มขึ้นหรือไม่ก็ลดลง 
- ผลต่อระบบกล้ามเนื้อและกระดูก:  เช่น  ปวดหลัง  ปวดกล้ามเนื้อ  ปวดข้อ  เส้นเอ็นอักเสบ 
- ผลต่อตา:   เช่น  ตาพร่า  ปวดตา  เยื่อตาอักเสบ 
- ผลต่อสภาพจิตใจ:   เช่น  ประสาทหลอน  วิตกกังวล  ซึม  กระสับกระส่าย  ความรู้สึกทางเพศลดลง 
- ผลต่อระบบทางเดินหายใจ: เช่น  หลอดลมอักเสบ  หอบหืด  ปอดบวม  นอนกรน 
- ผลต่อระบบหัวใจและหลอดเลือด:  เช่น  กล้ามเนื้อหัวใจขาดเลือด  ความดันโลหิตสูงหรือไม่ก็ต่ำ  ชีพจรเต้นผิดปกติ  หัวใจเต้นเร็วหรือไม่ก็ช้าลง  หลอดเลือดขยายตัว  ตัวเขียว/อาการเขียวคล้ำ 
- ผลต่อระบบเลือด:  เช่น  โลหิตจาง 
- ผลต่อไต:  เช่น  เกิดนิ่วในไต  ปวดบริเวณไต 
- ผลต่อระบบต่อมไร้ท่อ:  เช่น  อาจเกิดภาวะเบาหวาน   ไทรอยด์ฮอร์โมนต่ำ 
 
 ///// มีข้อควรระวังการใช้ซาเลปลอนอย่างไร? ///// 
มีข้อควรระวังการใช้ยาซาเลปลอน  เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคตับระยะรุนแรง 
- ห้ามใช้ยานี้กับสตรีมีครรภ์  สตรีในภาวะให้นมบุตร  และเด็ก 
- ห้ามปรับขนาดรับประทานด้วยตนเอง 
- ห้ามใช้ยานี้นานเกินคำสั่งแพทย์ 
- หลีกเลี่ยงการออกแดดจัดขณะใช้ยานี้ 
- ระหว่างการใช้ยานี้ต้องระวังการขับขี่ยวดยานพาหนะหรือการทำงานที่เกี่ยวข้องกับเครื่องจักร 
- ระวังเรื่องการทรงตัวในช่วงตื่นนอนหรือก่อนการลุกขึ้นยืน 
- ระวังการใช้ยานี้กับผู้ป่วยโรคกล้ามเนื้ออ่อนแรง   โรคหลอดลมอักเสบขั้นรุนแรง ผู้ป่วยโรคปอด  ผู้ป่วยที่มีอาการหยุดหายใจขณะนอนหลับ(นอนหลับแล้วหยุดหายใจ) 
- ระวังการใช้ยานี้ในผู้สูงอายุ 
- ปฏิบัติตามคำแนะนำของ แพทย์/พยาบาล/เภสัชกร อย่างเคร่งครัด และ ต้องมาพบแพทย์/มาโรงพยาบาลตามแพทย์นัดหมาย 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาซาเลปลอนด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยา
ใช้เองเสมอ 
 
 ///// ซาเลปลอนมีปฏิกิริยาระหว่างยากับยาตัวอื่นอย่างไร? ///// 
ยาซาเลปลอนมีปฏิกิริยาระหว่างยากับยาตัวอื่น เช่น 
- การใช้ยาซาเลปลอนร่วมกับยาอื่นๆบางตัว สามารถทำให้ฤทธิ์สงบ/กดประสาท มีมากขึ้น  หากไม่มีความจำเป็นใดๆควรหลีกเลี่ยงการใช้ยาร่วมกัน ยากลุ่มดังกล่าว เช่นยา  
TCAs , Antihistamines, Narcotic analgesics, Thioridazine,  และ Diphenhydramine 
- การใช้ยาซาเลปลอนร่วมกับร่วมกับยาอื่นๆบางประเภทจะทำให้เกิดการกดประสาทส่วนกลางส่งผลให้หายใจลำบาก จนอาจเกิดอันตรายต่อผู้ป่วยได้  จึงควรหลีกเลี่ยงการใช้ยาร่วมกัน  ยากลุ่มดังกล่าว เช่นยา  Alfentanil, Buprenorphine , Codeine,  Fentanyl ,Morphine , Oxycodone, Tramadol 
 
 ///// ควรเก็บรักษาซาเลปลอนอย่างไร? ///// 
ควรเก็บรักษายาซาเลปลอน ในช่วงอุณหภูมิ 20-25 องศาเซลเซียส(Celsisus) ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ซาเลปลอนมีชื่ออื่นอีกไหม? ผลิตจากบริษัทอะไรบ้าง? ///// 
ยาซาเลปลอน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นในต่างประเทศของยานี้ เช่น  Starnoc,  Andante , Hypron, Stilnite, Zalep, Zalpilo 
 ///// บรรณานุกรม ///// 
https://en.wikipedia.org/wiki/Zaleplon[2017,July8] 
https://www.drugs.com/cdi/zaleplon.html[2017,July8] 
https://www.drugs.com/dosage/zaleplon.html[2017,July8] 
https://www.drugs.com/drug-interactions/zaleplon-index.html?filter=3&amp;generic_only=#R[2017,July8] 
http://www.mims.com/thailand/drug/info/zaleplon/?type=brief&amp;mtype=generic[2017,July8]
