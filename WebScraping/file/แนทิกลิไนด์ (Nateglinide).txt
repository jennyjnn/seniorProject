แนทิกลิไนด์ (Nateglinide)
 ///// บทนำ ///// 
ยาแนทิกลิไนด์ (Nateglinide) เป็นยาในกลุ่ม Meglitinide ใช้รักษาโรคเบาหวานประเภทที่ 2 ถูกพัฒนาโดยเครือข่ายของผู้ประกอบการด้านอาหารและเคมีของประเทศญี่ปุ่นที่ชื่อว่า Ajinomo to และวางจำหน่ายภายใต้ชื่อการค้าว่า “Starlix” โดยผลิตเป็นยารับประทาน เมื่อตัวยาถูกดูดซึมจากระบบทางเดินอาหารเข้าสู่กระแสเลือดจะเกิดการรวมตัวกับพลาสมาโปรตีนประมาณ 95% ร่าง กายต้องใช้เวลาประมาณ 1.5 ชั่วโมงขึ้นไปเพื่อกำจัดยานี้ออกจากกระแสเลือดโดยผ่านทิ้งไปกับปัสสาวะและอุจจาระ 
ยาแนทิกลิไนด์เป็นสารอนุพันธุ์ของกรดอะมิโนซึ่งมีฤทธิ์ทำให้ร่างกายหลั่งฮอร์โมนอินซูลินจากตับอ่อน ยานี้จึงไม่เหมาะกับผู้ป่วยเบาหวานประเภทที่ 1 หรือผู้ที่มีภาวะเลือดเป็นกรดด้วยเหตุจากเบาหวาน (Diabetic ketoacidosis) รวมถึงผู้ที่มีประวัติแพ้ยาชนิดนี้ 
ยังมีผู้ป่วยบางกลุ่มหากมีความจำเป็นต้องใช้ยาแนทิกลิไนด์จะต้องเฝ้าระวังอย่างใกล้ชิดเช่น สตรีตั้งครรภ์ สตรีที่อยู่ในภาวะให้นมบุตร และผู้สูงอายุ แต่ผู้ป่วยเด็กจะถูกจัดอยู่ในกลุ่มที่ห้ามใช้ยา แนทิกลิไนด์ด้วยยังไม่มีข้อมูลความปลอดภัยทางคลินิกมาสนับสนุน สำหรับผู้ป่วยด้วยโรคตับและโรคไตควรต้องเพิ่มความระมัดระวังเป็นอย่างมากด้วยอวัยวะดังกล่าวจะคอยกำจัดยานี้ออกจากร่างกาย 
ธรรมชาติของยาแนทิกลิไนด์ควรต้องถูกรับประทานก่อนอาหารประมาณครึ่งชั่วโมง หากผู้ป่วยเว้นการรับประทานอาหารมื้อใดก็สามารถเว้นการรับประทานยามื้อนั้นๆได้ด้วย ทั้งนี้เพื่อป้องกันภาวะน้ำตาลในเลือดต่ำนั่นเอง 
การใช้ยาแนทิกลิไนด์ร่วมกับยาบางประเภทจะทำให้เกิดภาวะน้ำตาลในเลือดต่ำเช่น กลุ่ม Beta-adrenergic blockers, กลุ่ม Imidazoles, MAOIs, NSAIDs, กลุ่มSalicylate, และกลุ่ม Soma tostatin analogs ในทางตรงกันข้ามยังมียาอีกบางประเภทที่ทำให้ประสิทธิภาพการรักษาของยา แนทิกลิไนด์ลดน้อยลงไปเช่น ยากลุ่ม Corticosteroids, Rifamycins, กลุ่ม Sympathomimetics, Thiazides และ Thyroid hormones (เช่น Levothyroxine) ดังนั้นแพทย์จึงหลีกเลี่ยงการใช้แนทิกลิไนด์ร่วมกับกลุ่มยาดังกล่าว 
อาการข้างเคียง (ผลข้างเคียง) ที่ผู้ป่วยอาจได้รับจากยาแนทิกลิไนด์เช่น อาการไอ คัดจมูก และเจ็บคอ 
กรณีที่ผู้ป่วยได้รับยาแนทิกลิไนด์เกินขนาดอาจพบเห็นอาการข้างเคียงที่เด่นชัดคือ ร่างกายมีภาวะน้ำตาลในเลือดต่ำ หากเข้าขั้นรุนแรงผู้ป่วยจะมีอาการโคม่า ชักเกร็ง รวมถึงอาการทางระบบประสาทต่างๆ กรณีเช่นนี้ถ้าผู้ป่วยอยู่ในสถานพยาบาล แพทย์สามารถใช้น้ำตาลกลูโคสชนิดปราศจากเชื้อฉีดเข้าหลอดเลือดดำให้ผู้ป่วย หากผู้ป่วยอยู่ในที่พักอาศัยสามารถดื่มน้ำหวาน อมลูกกวาด เพื่อบรรเทาอาการก่อนรีบเดินทางมาพบแพทย์/มาโรงพยาบาล 
ในทางปฏิบัติผู้ป่วยเบาหวานที่ได้รับยานี้มีความจำเป็นต้องได้รับการตรวจสอบน้ำตาลในเลือดว่าอยู่ในระดับปกติเพียงใด แพทย์จะใช้ผลการทดสอบมาประกอบกับการปรับขนาดรับประทานยา แนทิกลิไนด์ และผู้ป่วยจะต้องปรับพฤติกรรมการดำรงชีวิตตามคำแนะนำของแพทย์อย่างเคร่งครัดไม่ว่าจะเป็นด้านการบริโภค การออกกำลังกาย และการพักผ่อน ทั้งนี้เพราะจะส่งผลให้การออกฤทธิ์ของยาแนทิกลิไนด์มีประสิทธิภาพมากยิ่งขึ้น 
 ///// แนทิกลิไนด์มีสรรพคุณ (คุณสมบัติ) อย่างไร? ///// 
ยาแนทิกลิไนด์มีสรรพคุณ/ข้อบ่งใช้เพื่อรักษาโรคเบาหวานประเภทที่ 2 (Type 2 diabetes) สามารถใช้ในลักษณะยาเดี่ยวๆหรือจะใช้ร่วมกับยาอื่นอย่างเช่นยา Metformin หรือ Thiazolidinedione 
 ///// แนทิกลิไนด์มีกลไกการออกฤทธิ์อย่างไร? ///// 
กลไกการออกฤทธิ์ของยาแนทิกลิไนด์คือ ตัวยาจะกระตุ้นให้ตับอ่อนหลั่งฮอร์โมนอินซูลินอย่างมีความสัมพันธ์กับระดับน้ำตาลในเลือด ส่งผลให้ร่างกายเผาผลาญน้ำตาลและนำไปใช้ให้เกิดประโยชน์เหมือนปกติหรือใกล้เคียงปกติ 
 ///// แนทิกลิไนด์มีรูปแบบการจัดจำหน่ายอย่างไร? ///// 
ยาแนทิกลิไนด์มีรูปแบบการจัดจำหน่ายเป็นยาเม็ดชนิดรับประทานขนาด 60 และ 120 มิลลิ กรัม/เม็ด 
 ///// แนทิกลิไนด์มีขนาดรับประทานอย่างไร? ///// 
ยาแนทิกลิไนด์มีขนาดรับประทานเช่น 
- ผู้ใหญ่: รับประทานครั้งละ 60 - 120 มิลลิกรัมก่อนมื้ออาหารประมาณ 30 นาทีวันละ 3 ครั้ง 
- เด็ก: ทางคลินิกยังไม่มีข้อมูลเรื่องผลข้างเคียงของยานี้ในเด็กอย่างชัดเจน การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีไป 
*อนึ่ง 
- สำหรับผู้ป่วยที่ได้รับการตรวจค่า HbA1c (Glycated hemoglobin A1C, ค่าน้ำตาลสะสมในเลือด) แล้วพบว่ามีความสุ่มเสี่ยงเป็นโรคเบาหวาน แพทย์อาจให้รับประทานยานี้เริ่มต้นที่ครั้งละ 60 มิลลิกรัมวันละ 3 ครั้งก่อนมื้ออาหาร 
- การใช้ยาแนทิกลิไนด์เป็นยาเดี่ยวหรือร่วมกับยาอื่นนั้นจะขึ้นอยู่กับดุลยพินิจของแพทย์ที่เห็นว่าเหมาะสมหรือไม่ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแนทิกลิไนด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาแนทิกลิไนด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแนทิกลิไนด์สามารถรับประทานเมื่อนึกขึ้นได้ กรณีที่รับประทานอาหารไปแล้ว ให้เว้นการรับประทานยามื้อนั้นแล้วข้ามไปรับประทานยาในมื้อถัดไป (รับประทานก่อนอาหาร)โดยไม่ต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิภาพของการรักษาควรรับประทานยาแนทิกลิไนด์ตรงเวลา 
 ///// แนทิกลิไนด์มีผลไม่พึงประสงค์อย่างไร? ///// 
ยาแนทิกลิไนด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบเผาผลาญพลังงานของร่างกาย: เช่น เกิดภาวะน้ำตาลในเลือดต่ำ กรดยูริคในร่าง กายเพิ่มสูงขึ้น 
- ผลต่อระบบทางเดินหายใจ: เช่น ติดเชื้อในระบบทางเดินหายใจส่วนต้น ไอ หลอดลมอักเสบ 
- ผลต่อระบบทางเดินอาหาร: เช่น ท้องเสีย ปวดท้อง คลื่นไส้ ท้องอืด อาเจียน 
- ผลต่อการทำงานของตับ: เช่น ค่าระดับเอนไซม์การทำงานตับในเลือดหลายตัวเพิ่มสูงขึ้น ตัวเหลือง ตับอักเสบ 
- ผลต่อระบบประสาท: เช่น เกิดอาการวิงเวียน 
- ผลต่อการทำงานของกล้ามเนื้อ: เช่น เกิดอาการปวดหลังหรือพบข้ออักเสบ 
- ผลต่อการทำงานของหัวใจ: เช่น พบอาการมือ-เท้าบวม 
- ผลต่อผิวหนัง: เช่น มีภาวะผื่น แดง อักเสบ 
- ผลต่อระบบภูมิคุ้มกันต้านทานโรคของร่างกาย: เช่น พบอาการคล้ายเป็นไข้หวัด 
 ///// มีข้อควรระวังการใช้แนทิกลิไนด์อย่างไร? ///// 
มีข้อควรระวังการใช้ยาแนทิกลิไนด์เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยานี้กับผู้ป่วยโรคเบาหวานประเภทที่ 1 และผู้ป่วยเบาหวานประเภท Diabetic ketoacidosis 
- ห้ามปรับขนาดรับประทานหรือหยุดการใช้ยานี้ด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- ตรวจสอบระดับน้ำตาลในเลือดอย่างสม่ำเสมอตามแพทย์แนะนำ หากมีภาวะน้ำตาลเกินหรือต่ำกว่าปกติควรรีบมาพบแพทย์/มาโรงพยาบาลก่อนนัดเพื่อแพทย์พิจารณาปรับแนวทางการรักษา 
- หยุดการใช้ยาแนทิกลิไนด์ทันทีหากพบอาการแพ้ยานี้เกิดขึ้น 
- เรียนรู้การปฐมพยาบาลเบื้องต้นในการบำบัดภาวะน้ำตาลในเลือดต่ำ 
- รับประทานอาหาร ออกกำลังกาย พักผ่อน ตามคำแนะนำของแพทย์ และหลีกเลี่ยงกิจกรรมที่ทำให้เกิดบาดแผลตามร่างกายเพราะแผลจะหายช้าและลุกลามติดเชื้อได้ง่าย 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแนทิกลิไนด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แนทิกลิไนด์มีปฏิกิริยาระหว่างยากับยาตัวอื่นอย่างไร? ///// 
ยาแนทิกลิไนด์มีปฏิกิริยาระหว่างยากับยาตัวอื่นเช่น 
- การใช้ยาแนทิกลิไนด์ร่วมกับยากลุ่ม NSAIDs อย่างเช่น Ibuprofen หรือ Aspirin อาจทำให้มีภาวะน้ำตาลในเลือดต่ำ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาแนทิกลิไนด์ร่วมกับยา Isoniazid อาจทำให้ประสิทธิภาพของตัวยาแนทิกลิไนด์ลดต่ำลง หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีๆไป 
- การใช้ยาแนทิกลิไนด์ร่วมกับยา Gatifloxacin อาจทำให้ระดับน้ำตาลในเลือดต่ำหรือสูงก็ได้ การมีภาวะน้ำตาลในเลือดสูงจะมีอาการกระหายน้ำและหิวอาหาร ปัสสาวะมาก สำหรับอาการน้ำตาลในเลือดต่ำจะพบอาการปวดศีรษะ วิงเวียน ง่วงนอน สับสน มือสั่น คลื่นไส้ หิว อ่อนเพลีย ใจสั่น หัวใจเต้นเร็ว เพื่อป้องกันอาการดังกล่าวควรหลีกเลี่ยงการใช้ยาร่วมกัน 
 ///// ควรเก็บรักษาแนทิกลิไนด์อย่างไร? ///// 
ควรเก็บยาแนทิกลิไนด์ภายใต้อุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 
 ///// แนทิกลิไนด์มีชื่ออื่นอีกไหม? ผลิตจากบริษัทอะไรบ้าง? ///// 
ยาแนทิกลิไนด์ที่จำหน่ายในประเทศไทย มียาชื่อการค้าอื่นเช่น 
 ///// บรรณานุกรม ///// 
http://diabetes.about.com/od/glossaryofterms/g/meglitinides.html  [2016,March12] 
http://www.drugs.com/pro/nateglinide.html  [2016,March12] 
https://en.wikipedia.org/wiki/Nateglinide  [2016,March12] 
http://www.drugs.com/dosage/starlix.html  [2016,March12] 
http://www.drugs.com/drug-interactions/nateglinide.html  [2016,March12]
