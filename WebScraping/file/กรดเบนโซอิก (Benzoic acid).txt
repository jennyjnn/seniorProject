กรดเบนโซอิก (Benzoic acid)
 ///// บทนำ ///// 
ยากรดเบนโซอิก (Benzoic acid) เป็นสารอินทรีย์เคมีที่มีลักษณะเป็นผลึกแข็ง ไม่มีสี มีแหล่งกำเนิดจากกระบวนการชีวะสังเคราะห์จากต้นพืชหลายชนิด กรดเบนโซอิกถูกค้นพบครั้งแรกในศตวรรษที่ 16 โดยประโยชน์ที่มนุษย์ได้รับจากการนำกรดนี้ไปใช้คือ 
- ใช้เป็นส่วนประกอบของยาขี้ผึ้งสำหรับทาฆ่าเชื้อราหรือที่เรียกว่า Whitfield’s ointment ในประเทศไทยเรายังพบสูตรตำรับยาต้านเชื้อราที่มีองค์ประกอบของกรดเบนโซอิกในรูปแบบของโลชั่นอีกด้วย 
-  ทั้งยากรดเบนโซอิกกับยาโซเดียมเบนโซเอท (Sodium benzoate, เกลือที่เป็นผลผลิตจากกรด เบนโซอิก) ใช้เป็นสารกันบูด ช่วยในการถนอมอาหารและเครื่องสำอาง (อ่านเพิ่มเติมในเว็บ haamor. com เรื่อง วัตถุเจือปนอาหาร) โดยมีฤทธิ์ยับยั้งการเจริญเติบโตของเชื้อราประเภทยีสต์ (Yeast) และประเภทโมลด์ (Mould) รวมถึงแบคทีเรียบางกลุ่ม 
-  ใช้เป็นสารตั้งต้นในการผลิต Benzoyl chloride เพื่อนำไปใช้ในการทำกลิ่นชนิดสังเคราะห์และสารไล่แมลง 
กระบวนการผลิตยากรดเบนโซอิกถูกเรียกว่า Recrystallisation โดยจะมีการกำจัดสิ่งปนเปื้อนออกไปจนได้ผลึกของยากรดเบนโซอิกที่บริสุทธิ์มากขึ้น กรดเบนโซอิกที่นำมาใช้เป็นวัตถุดิบทาง อุตสาหกรรมยา อาหาร เครื่องสำอาง จะมีความแตกต่างกันออกไปอาทิ ความบริสุทธิ์ เปอร์เซ็นต์การปนเปื้อน ลักษณะของกายภาพเช่น สี รวมถึงจุดเดือด จุดหลอมเหลวของผงผลึก เป็นต้น นอกจากนี้ผลิตภัณฑ์แต่ละประเภทก็จะมีปริมาณหรือเปอร์เซ็นต์ของยากรดเบนโซอิกที่แตกต่างกันออกไป 
ในทางคลินิกการเลือกสูตรตำรับของยากรดเบนโซอิกที่จะนำมาใช้รักษาโรค ควรต้องเป็นหน้า ที่ของแพทย์เท่านั้น 
 ///// กรดเบนโซอิกมีสรรพคุณ (คุณสมบัติ) อย่างไร? ///// 
ยากรดเบนโซอิกมีสรรพคุณดังนี้เช่น 
-  ใช้รักษาการติดเชื้อราทางผิวหนังเช่น โรคน้ำกัดเท้า โรคกลาก เป็นต้น 
- ใช้เป็นสารกันบูด (อ่านเพิ่มเติมในเว็บ haamor.com เรื่อง วัตถุเจือปนอาหาร) ในอาหารและเครื่องสำอาง 
 ///// กรดเบนโซอิกมีกลไกการออกฤทธิ์อย่างไร? ///// 
กลไกการออกฤทธิ์ของยากรดเบนโซอิกคือ ตัวยาจะยับยั้งการเจริญเติบโตการลุกลามของเชื้อรา โดยรบกวนกระบวนการทางชีวภาพของเชื้อราจนเสียสมดุลของการดำรงชีวิตและตายลงในที่สุด 
 ///// กรดเบนโซอิกมีรูปแบบการจัดจำหน่ายอย่างไร? ///// 
ยากรดเบนโซอิกมีรูปแบบการจัดจำหน่ายดังนี้เช่น 
- ยาขี้ผึ้งที่ผสมร่วมกับยาอื่นเช่น Salicylic acid 3% + Benzoic acid 6%, Benzoic acid 6% + Salicylic acid 4% + Zinc oxide 10% 
- โลชั่นที่ผสมร่วมกับยาอื่นเช่น Salicylic acid 3.5% + Benzoic acid 6.5% 
 ///// กรดเบนโซอิกมีขนาดการบริหารยาอย่างไร? ///// 
ยากรดเบนโซอิกมีขนาดการบริหารยา/การใช้ยา 
	เป็นยาใช้ภายนอกในการรักษาเชื้อราที่ผิวหนังดังนี้เช่น 
- ผู้ใหญ่: ทายาวันละ 2 ครั้งเช้า - เย็น หรือตามคำสั่งแพทย์ หากใช้ยาไปแล้ว 7 วัน อา การยังไม่ดีขึ้น ควรต้องปรึกษาแพทย์ เพื่อแพทย์ประเมินปรับแนวทางการรักษาใหม่ 
- เด็ก: ยังไม่มีการศึกษาที่แน่ชัดถึงประโยชน์และผลข้างเคียงของยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษา 
*****หมายเหตุ: 
- 	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยากรดเบนโซอิก ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
-  มีโรคประจำตัวต่างๆรวมทั้งกำลังกินยา/ใช้อะไรอยู่ เพราะยากรดเบนโซอิกอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
-  หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายากรดเบนโซอิกสามารถทายาเมื่อนึกขึ้นได้ ถ้าเวลาใกล้เคียงกับการทายาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// กรดเบนโซอิกมีผลไม่พึงประสงค์อย่างไร? ///// 
ยากรดเบนโซอิกในรูปแบบของยาทาแก้เชื้อรา อาจมีผลไม่พึงประสงค์ (ผลข้างเคียง) ดังนี้เช่น อาจทำให้มีอาการแสบ คัน ในบริเวณที่ทายา หากรับประทานอาหารที่มีกรดเบนโซอิกเข้มข้นมากอาจทำให้เกิดการระคายเคืองตา ปอดและผิวหนัง รวมถึงกระเพาะอาหาร - ลำไส้ อีกทั้งยังทำให้เกิดกรดฮิปปูริก (Hippuric acid) ในปัสสาวะสูงขึ้น ส่งผลเพิ่มสารเคมีในธรรม ชาติจากการกำจัดปัสสาวะ ซึ่งสารนี้ในปริมาณมากอาจเกิดพิษต่อประสาทตาและ/หรือต่อสมองได้ 
 ///// มีข้อควรระวังการใช้กรดเบนโซอิกอย่างไร? ///// 
มีข้อควรระวังการใช้ยากรดเบนโซอิกดังนี้เช่น 
-  ห้ามใช้กับผู้ที่แพ้ยานี้ 
- ห้ามรับประทาน 
- ห้ามใช้กับตา จมูก ปากทวารหนัก อวัยวะเพศ หรือบริเวณผิวหนังที่มีแผลเปิด 
-  ห้ามใช้ผ้าพันแผลปิดทับบริเวณที่ทายา 
-  การใช้ยานี้กับเด็ก สตรีตั้งครรภ์ และสตรีที่อยู่ในภาวะให้นมบุตร ต้องเป็นไปตามคำสั่งแพทย์เท่านั้น 
-  ล้างมือก่อนและหลังใช้ยานี้ทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมกรดเบนโซอิกด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// กรดเบนโซอิกมีปฏิกิริยาระหว่างยากับยาตัวอื่นอย่างไร? ///// 
เนื่องจากยากรดเบนโซอิกเป็นยาที่ใช้ทาผิวภายนอก/ยาใช้ภายนอก จึงไม่ค่อยพบการเกิด ปฏิกิริยาระหว่างยากับยาชนิดรับประทานใดๆ 
 ///// ควรเก็บรักษากรดเบนโซอิกอย่างไร? ///// 
ควรเก็บยากรดเบนโซอิกภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// กรดเบนโซอิกมีชื่ออื่นอีกไหม? ผลิตจากบริษัทอะไรบ้าง? ///// 
ยากรดเบนโซอิกที่จำหน่ายในประเทศไทย มียาชื่อการค้าอื่นและบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://en.wikipedia.org/wiki/Benzoic_acid[2015,May30] 
https://www.mims.com/Thailand/drug/search/?q=benzoic%20acid[2015,May30] 
http://study.com/academy/lesson/benzoic-acid-structure-formula-uses.html [2015,May30] 
http://www.foodchem.cn/pdf/en/benzoic-acid.pdf[2015,May30] 
http://www.newworldencyclopedia.org/entry/Benzoic_acid#Food_preservative[2015,May30] 
http://en.wikipedia.org/wiki/Whitfield%27s_ointment[2015,May30] 
http://www.drugbank.ca/drugs/DB03793[2015,May30] 
http://www.drugs.com/mtm/whitfields-ointment-topical.html [2015,May30] 
http://www.everydayhealth.com/drugs/whitfields-ointment[2015,May30] 
http://hubpages.com/hub/Effects-of-Benzoic-Acid-and-Benzoates-in-Food-and-Medicines [2015,May30]
