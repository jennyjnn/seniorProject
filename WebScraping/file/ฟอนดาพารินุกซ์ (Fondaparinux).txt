ฟอนดาพารินุกซ์ (Fondaparinux)
 ///// บทนำ ///// 
ยาฟอนดาพารินุกซ์ (Fondaparinux หรือ Fondaparinux sodium) เป็นยาป้องกัน/ยาต้านการแข็งตัวของเลือด  แพทย์อาจให้ยานี้กับผู้ป่วยหลังเข้ารับการผ่าตัด หรือใช้ยานี้ร่วมกับยา Wafarin เพื่อบำบัดรักษาอาการอุดตันของลิ่มเลือด ในบริเวณขาและในปอด  รูปแบบเภสัชภัณฑ์ของยาฟอนดาพารินุกซ์เป็นยาฉีด โดย                ต้องฉีดยาเข้าใต้ผิวหนัง  ซึ่งเมื่อตัวยาเข้าสู่กระแสเลือด จะเข้ารวมตัวกับพลาสมาโปรตีนประมาณ 94%   ร่างกายต้องใช้เวลาประมาณ 17–21 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับน้ำปัสสาวะ 
ทางคลินิก ได้นำยาฟอนดาพารินุกซ์มาใช้ในหัตถการผ่าตัดภาวะกระดูกสะโพกหัก   ผ่าตัดเปลี่ยนข้อเข่า  ผ่าตัดช่องท้อง  ซึ่งกลุ่มการผ่าตัดดังกล่าวจะเสี่ยงต่อภาวะหลอดเลือดอุดตันจากการเกิดลิ่มเลือดหากผู้ป่วยไม่ได้รับยาต้านการแข็งตัวของเลือดอย่างยาฟอนดาพารินุกซ์ 
ก่อนการใช้ยาฟอนดาพารินุกซ์ แพทย์จะทำการประเมินร่างกายผู้ป่วยว่าเหมาะสมที่จะใช้ยานี้หรือไม่  โดยตรวจสอบระดับเกล็ดเลือด  ตรวจสอบว่ามีการติดเชื้อแบคทีเรียในบริเวณหัวใจหรือไม่  ไตยังทำงานเป็นปกติหรือไม่ 
มีเงื่อนไขบางประการที่ทำให้ผู้ป่วยไม่สามารถรับการรักษาด้วยยาฟอนดาพารินุกซ์ได้ เช่น 
 
- เป็นผู้ที่มีประวัติแพ้ยาชนิดนี้ 
- เป็นผู้ที่มีสภาพการทำงานของไตในการกำจัดสารครีเอตินิน(Creatinine clearance ย่อว่า Crcl)ออกจากร่างกายได้น้อยกว่า 30 มิลลิลิตร/นาที (Crcl 
- ผู้ที่มีน้ำหนักตัวต่ำกว่า 50 กิโลกรัม จะเสี่ยงต่อภาวะเลือดออกง่ายหากใช้ยานี้ 
- ห้ามการใช้ยาฟอนดาพารินุกซ์กับผู้ป่วยที่มีจำนวนเกล็ดเลือดในร่างกายต่ำกว่าปกติด้วยจะสุ่มเสี่ยงทำให้เกิดภาวะเลือดออกง่าย 
- ต้องไม่ใช่ผู้ป่วยที่มีการติดเชื้อแบคทีเรียในบริเวณหัวใจอยู่ก่อน หรือต้องไม่ใช่ผู้ป่วยที่อยู่ในภาวะตกเลือด หรือมีเลือดออกในร่างกายอย่างรุนแรง 
นอกจากนี้ ขณะที่เข้ารับการรักษา ผู้ป่วยจะต้องแจ้งแพทย์ด้วยว่าตนเองมีประวัติเจ็บป่วยอะไรบ้าง เช่น  เคยมีประวัติเลือดออกในสมอง(เลือดออกในกะโหลกศีรษะ)  มีปัญหาการมองเห็นจากโรคเบาหวานขึ้นตา   เคยป่วยด้วย โรคตับ  โรคไต  มีแผลในกระเพาะอาหารหรือในลำไส้  ซึ่งอาการหรือประวัติการเจ็บป่วยดังกล่าวอาจกลับมาเป็นใหม่และแสดงความรุนแรงออกมาเมื่อใช้ยาฟอนดาพารินุกซ์ 
การใช้ยาใดๆอยู่ก่อนก็เป็นอีกหนึ่งประเด็นสำคัญ ที่ควรต้องแจ้งรายละเอียดให้แพทย์ พยาบาล เภสัชกร ทราบ ซึ่งมียาหลายรายการที่เมื่อใช้ร่วมกับยาฟอนดาพารินุกซ์จะสามารถกระตุ้นให้เกิดอาการข้างเคียง(ผลข้างเคียง)จากยาฟอนดาพารินุกซ์สูงขึ้น อย่างเช่น  เกิดภาวะเลือดออกง่ายขึ้นมาก โดยเฉพาะอย่างยิ่งยากลุ่ม NSAIDs, Clopidogrel,  Aspirin,  Ticlopidine 
ผู้ที่ได้รับยาฟอนดาพารินุกซ์ ยังต้องคอยตรวจควบคุมการทำงานของระบบเลือดในร่างกายตามคำสั่งแพทย์  ด้วยยานี้อาจก่อให้เกิดภาวะเลือดออกที่ไขสันหลังหรือมีเลือดออกบริเวณเยื่อหุ้มสมอง 
ยาฟอนดาพารินุกซ์จัดเป็นยาที่มีประโยชน์ในวงการแพทย์อย่างมาก  คณะกรรมการอาหารและยาของไทยได้บรรจุยานี้ลงในบัญชียาหลักแห่งชาติโดยระบุเงื่อนไขการใช้สำหรับรักษากลุ่มอาการเฉียบพลันจากกล้ามเนื้อหัวใจขาดเลือด(Acute coronary syndrome) ที่ไม่ต้องทำการรักษาด้วยการผ่าตัดที่เรียกว่า Percutaneous Coronary Intervention 
โดยทั่วไป เราจะพบเห็นการใช้ยาฟอนดาพารินุกซ์แต่ในสถานพยาบาลเท่านั้น  ซึ่งหากต้องการทราบข้อมูลของการใช้ยานี้เพิ่มเติม  สามารถสอบถามได้จากแพทย์ผู้รักษา หรือจากเภสัชกรตามสถานพยาบาลได้ทั่วไป 
 
 ///// ฟอนดาพารินุกซ์มีสรรพคุณ(คุณสมบัติ)อย่างไร? ///// 
ยาฟอนดาพารินุกซ์มีสรรพคุณ/ข้อบ่งใช้ เช่น 
- บำบัดภาวะลิ่มเลือดอุดตันบริเวณหลอดเลือดที่ขา 
- บำบัดภาวะลิ่มเลือดอุดตันของหลอดเลือดในปอด 
- ป้องกันภาวะลิ่มเลือดอุดตันหลอดเลือดหลังจากการผ่าตัดช่องท้อง 
- ป้องกันภาวะลิ่มเลือดอุดตันในหลอดเลือดหลังการผ่าตัดกระดูกสะโพกหัก 
- ป้องกันภาวะลิ่มเลือดอุดตันในหลอดเลือดหลังการผ่าตัดหัวเข่า 
 ///// ฟอนดาพารินุกซ์มีกลไกการออกฤทธิ์อย่างไร? ///// 
ยาฟอนดาพารินุกซ์มีกลไกการออกฤทธิ์โดย ตัวยาจะยับยั้งปัจจัยในกระบวนการแข็งตัวของเลือดที่มีชื่อเรียกว่า Factor Xa ส่งผลตามมาต่อการสังเคราะห์สารช่วยการแข็งตัวของเลือดที่ชื่อว่า Thrombin  จากกลไกเหล่านี้ทำให้เกิดการชะลอการจับตัวของเกล็ดเลือดที่จะทำให้เกิดลิ่มเลือด จึงเป็นที่มาของสรรพคุณของยานี้ 
 
 ///// ฟอนดาพารินุกซ์มีรูปแบบการจัดจำหน่ายอย่างไร? ///// 
ยาฟอนดาพารินุกซ์มีรูปแบบการจัดจำหน่าย เช่น 
- ยาฉีดที่บรรจุตัวยา Fondaparinux ขนาดต่างๆ ในหลอดฉีดยาสำหรับพร้อมใช้ โดยมีความแรงดังนี้ ขนาด 2.5 มิลลิกรัม/0.5 มิลลิลิตร, ขนาด 5 มิลลิกรัม/0.4 มิลลิลิตร, ขนาด 7.5 มิลลิกรัม/0.6 มิลลิลิตร, ขนาด 10  มิลลิกรัม/0.8 มิลลิลิตร 
 
 ///// ฟอนดาพารินุกซ์มีขนาดการบริหารยาอย่างไร? ///// 
ยาฟอนดาพารินุกซ์ มีขนาดการบริหารยา/ใช้ยา เช่น 
ก.	สำหรับบำบัดลิ่มเลือดอุดตันที่หลอดเลือดในขาหรือในปอด: 
- ผู้ใหญ่ที่มีน้ำหนักตัวต่ำกว่า 50 กิโลกรัม: ฉีดยาเข้าใต้ผิวหนัง 5 มิลลิกรัม วันละ1ครั้ง 
- ผู้ใหญ่ที่มีน้ำหนักตัว 50-100 กิโลกรัม: ฉีดยาเข้าใต้ผิวหนัง 7.5 มิลลิกรัม วันละ1ครั้ง 
- ผู้ใหญ่ที่มีน้ำหนักตัวมากกว่า 100 กิโลกรัม:	ฉีดยาเข้าใต้ผิวหนัง 10 มิลลิกรัม วันละ1ครั้ง 
อนึ่ง  โดยทั่วไป  แพทย์จะใช้ยานี้ 5 วันเป็นอย่างต่ำ 
ข.	สำหรับป้องกันภาวะหลอดเลือดอุดตันหลังผ่าตัดที่ช่องท้อง:
 โดยทั่วไปแพทย์จะสั่งฉีดยานี้ให้คนไข้หลังการผ่าตัดเสร็จแล้ว 6–8 ชั่วโมง 
- ผู้ใหญ่: ฉีดยาเข้าใต้ผิวหนัง 2.5 กรัม วันละ1ครั้ง เป็นเวลา 5–9 วัน 
ค.สำหรับป้องกันภาวะหลอดเลือดอุดตันจากลิ่มเลือดที่ขาหลังการผ่าตัดเปลี่ยนกระดูกข้อสะโพกหรือเปลี่ยนกระดูกข้อเข่า: 
- ผู้ใหญ่: ฉีดยาเข้าใต้ผิวหนัง 2.5 กรัม วันละ1ครั้ง เป็นเวลา 5–9 วัน 
อนึ่ง: 
- ห้ามฉีดยานี้เข้าเส้นเลือด/หลอดเลือดโดยตรง ให้ฉีดยาเข้าใต้ผิวหนัง 
- หลีกเลี่ยงการฉีดยานี้ซ้ำที่บริเวณเดิมของผิวหนัง 
- หลังใช้ยานี้ ต้องเฝ้าระวังว่ามีการตกเลือดหรือไม่ โดยสังเกตมีจุดแดงใต้ผิวหนัง  และ/หรือ อุจจาระมีสีดำ/อุจจาระเป็นเลือด หรือไม่ 
- เด็ก: ทางคลินิก ยังไม่มีข้อมูลที่แน่ชัดด้านความปลอดภัยและประสิทธิผลของยานี้ การใช้ยานี้กับผู้ป่วยกลุ่มนี้ ต้องเป็นไปตามดุลยพินิจของแพทย์ผู้รักษาเท่านั้น 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาฟอนดาพารินุกซ์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต   มีการติดเชื้อที่หัวใจ  รวมทั้งกำลังกินยา/ใช้ยาอะไรอยู่ เพราะยาฟอนดาพารินุกซ์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
หากลืมมารับการฉีดยาฟอนดาพารินุกซ์  ให้รีบติดต่อ แพทย์/พยาบาลผู้ดูแลรักษา เพื่อนัดหมายมารับการฉีดยานี้โดยเร็ว 
 
 ///// ฟอนดาพารินุกซ์มีผลไม่พึงประสงค์อย่างไร? ///// 
ยาฟอนดาพารินุกซ์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:   เช่น  โลหิตจาง  เกิดภาวะเลือดออกง่าย  มีภาวะเลือดออกในกะโหลกศีรษะ 
- ผลต่อระบบทางเดินอาหาร:  เช่น  คลื่นไส้   ท้องผูกหรือท้องเสีย  อาหารไม่ย่อย  ปวดท้อง   อาเจียน   กระเพาะอาหารอักเสบ 
- ผลต่อระบบประสาท: เช่น   วิงเวียน  ปวดศีรษะ  เลือดออกในไขสันหลัง เลือดออกบริเวณเยื่อหุ้มสมอง(Epidural hematoma) 
- ผลต่อระบบหัวใจและหลอดเลือด:  เช่น  ความดันโลหิตต่ำหรือไม่ก็สูง 
- ผลต่อตับ:  เช่น  เอนไซม์การทำงานของในตับในเลือดสูงขึ้น  ค่าบิลิรูบินในเลือดเพิ่มสูงขึ้น 
- ผลต่อผิวหนัง:  เช่น  อาจพบเลือดออกใต้ผิวหนัง  เกิดผื่นคัน 
- ผลต่อระบบทางเดินปัสสาวะ:  เช่น  ทางเดินปัสสาวะอักเสบ/โรคติดเชื้อระบบทางเดินปัสสาวะ    ปัสสาวะลำบาก/ปัสสาวะขัด 
- ผลต่อระบบเผาผลาญพลังงานของร่างกาย:  เช่น  เกลือโปแตสเซียม/โพแทสเซียมในเลือดต่ำ 
- ผลต่อกล้ามเนื้อ:  เช่น   ปวดขา    ปวดหลัง 
- ผลต่อสภาพจิตใจ:  เช่น   นอนไม่หลับ   รู้สึกสับสน 
- ผลต่อระบบทางเดินหายใจ:  เช่น   ปอดบวม  มีอาการไอ 
 
 ///// มีข้อควรระวังการใช้ฟอนดาพารินุกซ์อย่างไร? ///// 
มีข้อควรระวังการใช้ยาฟอนดาพารินุกซ์ เช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยานี้กับผู้ป่วยโรคไต หรือผู้ที่มีค่า Creatinine clearance น้อยกว่า                              30 มิลลิลิตร/นาที 
- ห้ามใช้ยานี้กับผู้ที่มีภาวะติดเชื้อแบคทีเรียที่เยื่อหุ้มหัวใจ/เยื่อหุ้มหัวใจอักเสบ  ผู้ที่มีภาวะเกล็ดเลือดต่ำ 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  เด็ก  และผู้สูงอายุ  การใช้ยานี้กับผู้ป่วยกลุ่มนี้ต้องเป็นไปตามดุลยพินิจของแพทย์เท่านั้น 
- ห้ามใช้ยานี้หลังการผ่าตัดข้อสะโพกหรือข้อเข่าโดยทันที  ควรต้องเว้นช่วงเวลา ประมาณ 6 ชั่วโมงเป็นอย่างต่ำจึงจะให้ยานี้กับผู้ป่วยได้  ทั้งนี้เพื่อเป็นการป้องกันภาวะเลือดออกที่บาดแผลผ่าตัดตามมา 
- ห้ามใช้ยาที่มีสภาพเปลี่ยนไปจากเดิม เช่น ยาตกตะกอน 
- หลีกเลี่ยงการฉีดยาซ้ำที่ผิวหนังในตำแหน่งเดิม ทั้งนี้เพื่อป้องกันการอักเสบของบริเวณผิวหนังที่ฉีดยา 
- หยุดการใช้ยานี้ทันทีหากตรวจพบว่าผู้ป่วยมีปริมาณเกล็ดเลือดต่ำกว่า       	 100,000/ลูกบาศก์มิลลิเมตร 
- หากพบว่าเกิดภาวะเลือดออกง่าย ควรรีบแจ้งแพทย์/พยาบาลทันที โดยสังเกตจากมีจุดแดงใต้ผิวหนัง  และ/หรืออุจจาระมีสีดำ/อุจจาระเป็นเลือด 
- หลีกเลี่ยงกิจกรรมที่อาจก่อให้เกิดบาดแผลและทำให้เลือดออกง่ายตามมา เช่น  การใช้มีดต่างๆ  การเล่นกีฬาที่รุนแรง 
- มาพบแพทย์/มาโรงพยาบาลตามแพทย์นัด เพื่อรับการตรวจร่างกายและติดตามผลการรักษาจากแพทย์ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาฟอนดาพารินุกซ์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ฟอนดาพารินุกซ์มีปฏิกิริยาระหว่างยากับยาตัวอื่นอย่างไร? ///// 
ยาฟอนดาพารินุกซ์มีปฏิกิริยาระหว่างยากับยาตัวอื่น เช่น 
- การใช้ยาฟอนดาพารินุกซ์ร่วมกับยากลุ่ม NSAIDs อย่างเช่นยา  Ibuprofen,  Naproxen,  Aspirin, หรือยา Urokinase    อาจเพิ่มความเสี่ยงภาวะเลือดออกง่ายตามมา  เพื่อป้องกันภาวะดังกล่าวควรหลีกเลี่ยงการใช้ยาร่วมกัน 
- การใช้ยาฟอนดาพารินุกซ์ร่วมกับวิตามิน E  อาจทำให้ร่างกายผู้ป่วยได้รับผลข้างเคียงจากฟอนดาพารินุกซ์มากขึ้น  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาฟอนดาพารินุกซ์ร่วมกับยา Duloxetine  โดยเฉพาะกับผู้ป่วยสูงอายุ  ผู้ป่วยโรคตับ  ผู้ป่วยโรคไต  ด้วยจะทำให้เกิดภาวะเลือดออกง่ายสูงขึ้นตามมา 
- การใช้ยาฟอนดาพารินุกซ์ร่วมกับยา Valdecoxib(ยาต้านการอักเสบ)  อาจเสี่ยงต่อภาวะเลือดออกในระบบทางเดินอาหาร เช่น ในกระเพาะอาหารหรือในลำไส้เล็ก  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาฟอนดาพารินุกซ์อย่างไร? ///// 
ควรเก็บยาฟอนดาพารินุกซ์ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น	เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ฟอนดาพารินุกซ์มีชื่ออื่นอีกไหม? ผลิตจากบริษัทอะไรบ้าง? ///// 
ยาฟอนดาพารินุกซ์  ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/dosage/fondaparinux.html[2017,March25] 
http://drug.fda.moph.go.th:81/nlem.in.th/medicine/essential/list/44#item-10244[2017,March25] 
https://www.drugbank.ca/drugs/DB00569[2017,March25] 
http://www.accessdata.fda.gov/drugsatfda_docs/label/2005/021345s010lbl.pdf[2017,March25] 
https://www.drugs.com/dosage/fondaparinux.html[2017,March25]
