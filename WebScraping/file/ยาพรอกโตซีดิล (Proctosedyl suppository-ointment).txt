ยาพรอกโตซีดิล (Proctosedyl suppository/ointment)
 ///// บทนำ ///// 
ยาพรอกโตซีดิล (Proctosedyl suppository/ointment) เป็นยาชื่อการค้าของยารักษาและบรรเทาอาการริดสีดวงทวาร มีจัดจำหน่ายในรูปแบบของยาขี้ผึ้งและยาเหน็บทวาร ตัวยาสำคัญจะประกอบด้วย 
- ยาต้านการอักเสบกลุ่มยาสเตียรอยด์ ได้แก่ Hydrocortisone 
- ยาชาลดอาการปวดบริเวณริดสีดวงทวาร ได้แก่ Cinchocaine Hcl 
- ยาต้านเชื้อแบคทีเรีย (ยาปฏิชีวนะ) ได้แก่ Framycetin sulphate 
- ยาช่วยให้เลือดไหลเวียนดีขึ้น ได้แก่ Aesculin 
ทั้งนี้ ยาพรอกโตซีดิลทั้งชนิดเหน็บทวารและชนิดขี้ผึ้ง เป็นยาใช้ภายนอกเฉพาะที่ชนิดหมวดยาอันตราย ดังนั้นก่อนการใช้ยานี้ ควรต้องปรึกษาแพทย์เพื่อความปลอดภัยต่อตัวผู้ป่วยเอง 
 ///// ยาพรอกโตซีดิลมีสรรพคุณ (คุณสมบัติ) อย่างไร? ///// 
ยาพรอกโตซีดิลมีสรรพคุณ คือ 
- รักษาและบรรเทาอาการโรคริดสีดวงทวารทั้งชนิดแบบภายนอกและภายใน 
- ลด การอักเสบ อาการปวด อาการคัน ที่รอยแผลในบริเวณที่เป็นริดสีดวงทวาร 
 ///// ยาพรอกโตซีดิลมีกลไกการออกฤทธิ์อย่างไร? ///// 
กลไกการออกฤทธิ์ของตัวยาสำคัญที่เป็นส่วนประกอบในยาพรอกโตซีดิลมีดังนี้ 
- Hydrocortisone:	ลดการอักเสบ (เช่น บวม ปวด) อาการแสบ คัน 
- Cinchocaine Hcl:	ลดอาการปวดของริดสีดวงฯ 
- Framycetin sulphate: ช่วยต้านแบคทีเรียในบริเวณริดสีดวง ทำให้แผลหายเร็วขึ้น 
- Aesculin: ลดการเกาะตัวของลิ่มเลือด ช่วยให้เลือดไหลเวียนดีขึ้น 
 ///// ยาพรอกโตซีดิลมีรูปแบบการจัดจำหน่ายอย่างไร? ///// 
ยาพรอกโตซีดิลมีรูปแบบการจัดจำหน่าย ดังนี้ 
- รูปแบบของยาเหน็บทวารหนักมีลักษณะเป็นแท่ง บรรจุแผงพีวีซี (PVC: Poly vinyl chloride: พลาสติกชนิดหนึ่ง) 
- รูปแบบของยาขี้ผึ้ง บรรจุในหลอดอลูมิเนียม (Aluminium) ขนาด 15กรัม 
 ///// ยาพรอกโตซีดิลมีวิธีการใช้อย่างไร? ///// 
ยาพรอกโตซีดิลมีวิธีการใช้ ดังนี้ 
ก.	การใช้ยาชนิดเหน็บทวาร: 
- สำหรับริดสีดวงทวารชนิดเฉียบพลัน: เหน็บยาครั้งละ 1 แท่ง เช้า เย็น และหลังขับถ่ายอุจจาระ หากอาการเริ่มดีขึ้นเหน็บยา 1 แท่ง ช่วงเช้าและหลังขับถ่ายอุจจาระ การใช้ยาควรอยู่ในช่วง 1 สัปดาห์ 
- สำหรับริดสีดวงทวารชนิดเรื้อรัง: เหน็บยาวันละ 3 ครั้งของสัปดาห์แรก และลดเหลือวันละ 2 ครั้ง ในสัปดาห์ที่ 2 และเหน็บ 1 แท่งในสัปดาห์ที่ 3 
อนึ่ง วิธีการเหน็บยาง่ายๆ ดังนี้ 
- ล้างมือให้สะอาดแล้วเช็ดให้แห้ง แกะยาออกจากแผง 
- ตะแคงตัวนอนในท่าที่ถนัด จับแท่งยาสอดเข้ารูทวารหนัก ดันแท่งยาให้เข้าไปอยู่ในทวาร 
หนักจนมิดแท่งยา ควรรอเวลาสักพักหนึ่ง (15 นาทีขึ้นไป) ในท่านอนท่าเดิม เพื่อให้ยาดูดซึมเข้า   บริเวณริดสีดวงและไม่หลุดออกมาเมื่อลุกขึ้น (อ่านเพิ่มเติมในบทความเรื่อง วิธีใช้ยาเหน็บทวาร        หนัก ในเว็บ haamor.com) 
ข.	การใช้ยาชนิดขี้ผึ้ง: 
- สำหรับริดสีดวงทวารภายนอก: ให้ทายาบางๆบริเวณริดสีดวงทวารเช้า - เย็นและหลังขับถ่ายอุจจาระ ระยะเวลาในการรักษาประมาณ 1 สัปดาห์ 
- สำหรับริดสีดวงทวารภายใน: ให้ใช้ท่อต่อสำหรับสอดทวาร (มีให้มาพร้อมกับบรรจุภัณฑ์) ติดเข้ากับหลอดยา สอดท่อเข้ารูทวารหนักให้ลึกพอควร ค่อยๆบีบยาปริมาณตามที่แพทย์/เภสัชกร/พยาบาลแนะนำ จากนั้นค่อยๆดึงท่อต่อออกจากรูทวาร 
*****หมายเหตุ: 
การใช้ยาพรอกโตซีดิล ควรอยู่ภายใต้การดูแลของแพทย์ผู้ทำการรักษา 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาเหน็บทวารทุกชนิด ที่รวมถึงยาพรอกโตซีดิล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาเหน็บทวารชนิดใดหรือไม่ 
- อยู่ในภาวะท้องเสีย หรือมีเลือดออกทางทวารหนักหรือไม่ 
- ถ้าเป็นสุภาพสตรีวัยเจริญพันธุ์ ควรแจ้งว่าอยู่ในภาวะตั้งครรภ์หรืออยู่ในภาวะให้นมบุตรหรือไม่ ด้วยตัวยาบางชนิดของยาเหน็บทวาร ยาขี้ผึ้ง ยาใช้ภายนอก อาจซึมเข้าสู่ร่างกายได้ จึงอาจส่งผลข้างเคียงต่อทารกในครรภ์ และอาจสามารถขับออกไปกับน้ำนมมารดาได้ 
 ///// ยาพรอกโตซีดิลมีผลไม่พึงประสงค์อย่างไร? ///// 
ยาพรอกโตซีดิลมีผลไม่พึงประสงค์ (ผลข้างเคียง) คือ อาจพบอาการคัน ปวด และมีผื่นขึ้นบริเวณที่ทาหรือที่สัมผัสยา 
 ///// มีข้อควรระวังการใช้ยาพรอกโตซีดิลอย่างไร? ///// 
ข้อควรระวังการใช้ยาพรอกโตซีดิล คือ 
- ห้ามใช้ยานี้กับผู้ที่แพ้ตัวยาในสูตรตำรับนี้ 
- ห้ามใช้ยานี้กับหญิงตั้งครรภ์และหญิงที่อยู่ในภาวะให้นมบุตร 
- ห้ามใช้ยานี้เกิน 3 สัปดาห์ในเด็กอายุต่ำกว่า 3 ปี 
- ห้ามใช้ยานี้กับผู้ที่ติดเชื้อไวรัส วัณโรค และเชื้อรา ที่ยังไม่ได้รับการรักษา เพราะอาจส่งผล      ให้อาการของโรคเหล่านั้นรุนแรงขึ้น 
- การใช้ยานี้เป็นเวลานานเกินไป อาจได้รับผลข้างเคียงเหมือนกับการได้รับยาสเตียรอยด์ชนิดรับประทาน 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาพรอกโตซีดิลด้วย) ยาแผนโบราณทุกชนิด และสมุนไพรต่างๆเสมอ เพราะ “ยา” มีทั้งให้คุณและให้โทษ ดังนั้นเมื่อมีการใช้ “ยา”ทุกชนิดควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาพรอกโตซีดิลมีปฏิกิริยาระหว่างยากับยาตัวอื่นอย่างไร? ///// 
ยังไม่มีรายงานว่า ยาพรอกโตซีดิลมีปฏิกิริยาระหว่างยากับยารับประทานตัวอื่น แต่หากพบว่าการใช้ยาพรอกโตซีดิลร่วมกับยาชนิดอื่นแล้วมีอาการผิดปกติ ให้หยุดการใช้ยาพรอกโตซีดิล แล้ว  รีบไปพบแพทย์/ไปโรงพยาบาล 
 ///// ควรเก็บรักษายาพรอกโตซีดิลอย่างไร ///// 
สำหรับยาเหน็บทวาร ให้เก็บยาพรอกโตซีดิล ในตู้เย็นที่อุณหภูมิ 2 - 8 องศาเซลเซียส (Celsius) ห้ามเก็บยาในช่องแช่แข็ง 
สำหรับยาขึ้ผึ้ง สามารถเก็บภายใต้อุณหภูมิห้องได้ 
ทั้งนี้ การเก็บยาทั้ง 2 รูปแบบ ควรเก็บให้พ้นแสงสว่าง แสงแดด ความร้อน ความชื้น ไม่เก็บยาในห้องน้ำ และเก็บยาให้พ้นมือเด็กและสัตว์เลี้ยง 
 ///// ยาพรอกโตซีดิลมีชื่ออื่นอีกไหม? ผลิตจากบริษัทอะไรบ้าง? ///// 
ยาพรอกโตซีดิล ที่จำหน่ายในประเทศไทย เป็นยาชื่อการค้าและบริษัทผู้ผลิต คือ 
 ///// บรรณานุกรม ///// 
1.	http://www.mims.com/Thailand/drug/info/Proctosedyl/?q=Proctosedyl&amp;type=brief [2014,July12]
	2.	http://chealth.canoe.ca/drug_info_details.asp?channel_id=0&amp;relation_id=0&amp;brand_name_id=946&amp;page_no=2 [2014,July12]
	3.	http://www.chm.bris.ac.uk/webprojects2001/gerrard/aesculin.html [2014,July12]
	4.	https://www.mims.com/Malaysia/drug/info/Proctosedyl/?type=full#Actions [2014,July12]
	5.	http://en.wikipedia.org/wiki/Aesculin [2014,July12]
