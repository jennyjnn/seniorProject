ไอเดลาลิซิบ (Idelalisib)
 ///// บทนำ ///// 
ในปี ค.ศ.2014 (พ.ศ.257) ยาไอเดลาลิซิบ(Idelalisib) ได้ถูกขึ้นทะเบียนเป็นยารักษามะเร็งต่อมน้ำเหลือง และมะเร็งเม็ดเลือดขาว  สามารถใช้ในลักษณะของยาเดี่ยวหรือใช้ร่วมกับยาริทูซิแมบ(Rituximab) ตามลักษณะอาการป่วยของมะเร็ง โดยตัวยาไอเดลาลิซิบจะเข้ารบกวนการเจริญเติบโตและการแพร่กระจายของเซลล์มะเร็ง 
เภสัชภัณฑ์ของยาไอเดลาลิซิบเป็นยารับประทาน  หลังการดูดซึมยานี้จากระบบทางเดินอาหารเข้าสู่กระแสเลือด ตัวยานี้จะถูกทำลายโดยตับ  ร่างกายต้องใช้เวลาประมาณ 8 ชั่วโมงเพื่อกำจัดยาไอเดลาลิซิบออกจากกระแสเลือด โดยผ่านทิ้งไปกับอุจจาระและปัสสาวะ 
โดยทั่วไป แพทย์จะให้ผู้ป่วยรับประทานยาไอเดลาลิซิบวันละ 2 ครั้ง เช้า-เย็น และต้องรับประทานยานี้ต่อเนื่องเพื่อควบคุมการแพร่กระจายของเซลล์มะเร็ง  แพทย์จะสั่งหยุดรับประทานก็ต่อเมื่ออาการมะเร็งเกิดการลุกลามโดยที่ยาไอเดลาลิซิบไม่สามารถควบคุมอาการมะเร็งได้ กับอีกกรณีคือ ผู้ป่วยได้รับพิษหรือเกิดอาการข้างเคียง(ผลข้างเคียง)อย่างรุนแรงจากการใช้ยาไอเดลาลิซิบ 
ข้อมูลสำคัญบางประการที่ผู้บริโภค/ผู้ป่วยควรทราบในระหว่างที่ใช้ยาไอเดลาลิซิบดังนี้ 
- ตัวยาไอเดลาลิซิบสามารถทำอันตรายกับ ไต  ปอด  ลำไส้เล็ก โดยสามารถกระตุ้นให้มีอาการแทรกซ้อนต่ออวัยวะดังกล่าวให้ทำงานผิดปกติหรือมีการติดเชื้อ
ดังนั้นระหว่างได้รับยาชนิดนี้/นี้ ผู้ป่วยจะต้องมาพบแพทย์/มาโรงพยาบาลตามแพทย์นัดเสมอ เพื่อตรวจสอบการทำงานของ ไต  ปอด และลำไส้เล็ก ควบคู่กันไป 
- ยาไอเดลาลิซิบสามารถทำให้เกิดอาการท้องเสียรุนแรงจนถึงขั้นทำให้ลำไส้เล็กเกิดแผลและทะลุ  หากพบอาการถ่ายเหลวเป็นน้ำ หรือมีเลือดปนมากับอุจจาระ/อุจจาระเป็นเลือดระหว่างใช้ยานี้ ควรรีบนำผู้ป่วยกลับมาพบแพทย์/มาโรงพยาบาลที่ทำการรักษาผู้ป่วยโดยเร็ว ไม่ต้องรอถึงวันแพทย์นัด 
- แจ้งแพทย์ทุกครั้งที่เข้ารับการรักษาว่า ตนเองมีโรคประจำตัวอะไรบ้างโดยเฉพาะอย่างยิ่ง โรคตับ  โรคแผลในทางเดินอาหาร(เช่น แผลในกระเพาะอาหาร)หรือลำไส้อักเสบ ตลอดจนกระทั่งโรคปอด 
- ห้ามใช้ยานี้กับผู้ที่มีอายุต่ำกว่า 18 ปีลงมา และหลีกเลี่ยงการใช้ยาไอเดลาลิซิบกับสตรีมีครรภ์/ตั้งครรภ์ และสตรีในช่วงให้นมบุตร 
- ระหว่างที่ได้รับยาไอเดลาลิซิบ ต้องระวัง  โรคปอดบวม  การติดเชื้อในกระแสเลือด  ตลอดจนอาการไข้เหตุจากที่มีภาวะเม็ดเลือดขาวชนิดนิวโทรฟิลต่ำ (Febrile neutropenia) ผู้ป่วยควรเฝ้าระวัง  เรื่องสุขลักษณะ  สุขภาพอนามัย และไม่อยู่ในที่ที่มีผู้คนแออัด 
- หากพบอาการทางผิวหนังที่เรียกว่า Stevens-Johnson syndrome  ผู้ป่วยต้องหยุดการใช้ยานี้  แล้วรีบมาพบแพทย์/มาโรงพยาบาลทันที เพื่อแพทย์พิจารณาปรับแนวทางการรักษา 
- การรับประทานยาใดๆ ร่วมกับยาจะต้องเป็นไปตามคำสั่งของแพทย์เท่านั้น  ทั้งนี้เพื่อป้องกันภาวะยาตีกัน/ปฏิกิริยาระหว่างยา 
ปัจจุบัน ในประเทศไทย ยังไม่พบเห็นการใช้ยาไอเดลาลิซิบ   อาจขึ้นอยู่กับขั้นตอนการนำเข้าและการขึ้นทะเบียนยา ตลอดจนกระทั่งความต้องการภายในประเทศที่จะใช้ยาชนิดนี้หรือไม่  สำหรับไอเดลาลิซิบที่วางจำหน่ายในต่างประเทศจะใช้ชื่อการค้าว่า Zydelig และอยู่ภายใต้การดำเนินการของบริษัท Gilead Sciences,Inc. 
 
 ///// ไอเดลาลิซิบมีสรรพคุณ(คุณสมบัติ)อย่างไร? ///// 
ยาไอเดลาลิซิบมีสรรพคุณ/ข้อบ่งใช้ เช่น 
1. รักษามะเร็งเม็ดเลือดขาวซีแอลแอล(Chronic lymphocytic leukemia /CLL)ที่มีอาการย้อนกลับมาเป็นใหม่ โดยแพทย์อาจพิจารณาใช่ร่วมกับยาRituximab                                  
ตามความเหมาะสม 
2. รักษามะเร็งต่อมน้ำเหลืองนอน-ฮอดจ์กิน (Non-Hodgkin’s lymphoma) 
3. รักษามะเร็งต่อมน้ำเหลืองชนิด Follicular lymphoma ที่ดื้อต่อยารักษาตัวอื่น 
 
 ///// ไอเดลาลิซิบมีกลไกการออกฤทธิ์อย่างไร? ///// 
มะเร็งเม็ดเลือดขาวและมะเร็งต่อมน้ำเหลือง มีปัจจัยเกิดจากเม็ดเลือดขาวชนิดบีเซลล์ (B Cells หรือ B- Lymphocytes) ซึ่งมีหน้าที่เกี่ยวข้องกับระบบภูมิคุ้มกันต้านทานโรค/ภูมิคุ้มกันของร่างกายมนุษย์  กรณีที่เกิดความผิดปกติและมีการเปลี่ยนแปลงของบีเซลล์ในระดับยีน/จีน(Gene)คือระดับพันธุกรรมก็สามารถกระตุ้นให้เกิดมะเร็งตามมา  ยาไอเดลาลิซิบจะเข้ายับยั้งการทำงานของโปรตีนที่มีชื่อเรียกว่า Phosphoinositide 3-kinase (PI3K) delta  โปรตีนชนิดนี้มีหน้าที่สำคัญในการกระตุ้นให้บีเซลล์เกิดการแบ่งตัว ซึ่งรวมถึงบีเซลล์ที่ผิดปกติด้วยเช่นกัน  จากกลไกนี้จึงทำให้บีเซลล์ที่เป็นปัจจัยของมะเร็งเม็ดเลือดขาวและมะเร็งต่อมน้ำเหลือง หยุดการแบ่งเซลล์และตายลง 
 
 ///// ไอเดลาลิซิบมีรูปแบบการจัดจำหน่ายอย่างไร? ///// 
ยาไอเดลาลิซิบมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยาIdelalisib ขนาด 100 และ 150 มิลลิกรัม/เม็ด 
 ///// ไอเดลาลิซิบมีขนาดรับประทานอย่างไร? ///// 
ยาไอเดลาลิซิบมีขนาดรับประทาน เช่น 
- ผู้ใหญ่: เริ่มรับประทานยา 150 มิลลิกรัม วันละ 2 ครั้ง เช้า-เย็น ก่อนหรือหลังอาหาร 
- เด็ก: การใช้ยานี้ในเด็ก รวมถึงขนาดยานี้ จะอยู่ในดุลพินิจของแพทย์เป็นกรณีๆไป 
อนึ่ง: 
- ขนาดรับประทานข้างต้น แพทย์อาจปรับเปลี่ยน ตามอาการข้างเคียงที่เกิดขึ้นกับผู้ป่วย 
- การรับประทานยานี้ต้องกลืนทั้งเม็ดพร้อมน้ำสะอาดอย่างเพียงพอ  ห้ามแบ่ง  หัก  กัด  หรือละลายเม็ดยาในน้ำก่อนรับประทานเด็ดขาด 
- ห้ามหยุดรับประทานหรือปรับขนาดรับประทานโดยไม่ได้ขอคำปรึกษาจากแพทย์ 
- กรณีรับประทานยานี้เกินขนาด ให้รีบติดต่อแพทย์/โรงพยาบาล ที่ทำการรักษาโดยเร็ว 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาไอเดลาลิซิบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาไอเดลาลิซิบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาไอเดลาลิซิบน้อยกว่า 6 ชั่วโมง สามารถรับประทานทันทีเมื่อนึกขึ้นได้  แต่ถ้านึกได้เวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาที่ขนาดปกติ 
 
 ///// ไอเดลาลิซิบมีผลไม่พึงประสงค์อย่างไร? ///// 
ผลไม่พึงประสงค์จากยา(ผลข้างเคียง/อาการข้างเคียง)ของยาไอเดลาลิซิบที่เกิดกับผู้ป่วยมะเร็งแต่ละประเภทอาจมีความแตกต่างหรือคล้ายกัน  ทั้งนี้อยู่ที่การตอบสนองของผู้ป่วยแต่ละบุคคล เช่น 
ก. สำหรับอาการข้างเคียงที่เกิดกับผู้ป่วยมะเร็งชนิด Chronic lymphocytic leukemia  มีดังนี้ เช่น  เม็ดเลือดขาวชนิดนิวโทรฟิลต่ำลง  ไขมันไตรกลีเซอไรด์ในร่างกายสูง  น้ำตาลในเลือดสูงหรือไม่ก็ต่ำ    เอนไซม์การทำงานของตับในเลือดสูงขึ้น  มีไข้  นอกจากนี้ อาจพบอาการข้างเคียงที่เกิดขึ้นน้อยและไม่ค่อยพบได้บ่อย เช่น คลื่นไส้  เม็ดเลือดขาวชนิดลิมโฟไซด์(Lymphocyte)เพิ่มมากขึ้นหรือไม่ก็ต่ำลง   มีภาวะปอดบวม  ตัวสั่น  ท้องเสีย  เกลือโซเดียมในเลือดต่ำ  มีผื่นคัน  อาเจียน  และปวดศีรษะ 
ข. อาการข้างเคียงที่เกิดกับผู้ป่วยมะเร็งชนิด Non-Hodgkin lymphoma มีดังนี้  เช่น เม็ดเลือดขาวชนิดนิวโทรฟิลต่ำ  ค่าเอนไซม์การทำงานของตับในเลือดเพิ่มขึ้น  ท้องเสีย  อ่อนเพลีย  ไอ  คลื่นไส้  มีไข้  เกล็ดเลือดต่ำ  ปวดท้อง  มีภาวะปอดบวม  เกิดผื่นคัน นอกจากนี้อาการข้างเคียงที่อาจพบได้น้อย เช่น หายใจขัด  เบื่ออาหาร  อาเจียน  เกิดโรคติดเชื้อในทางเดินหายใจส่วนบน  เหงื่อออกกลางคืน  นอนไม่หลับ  ปวดศีรษะ  ตัวบวม 
*หมายเหตุ: อาการข้างเคียงข้างต้นที่กล่าวมา สามารถหายได้เอง เมื่อหยุดการใช้ยานี้ 
 
 ///// มีข้อควรระวังการใช้ไอเดลาลิซิบอย่างไร? ///// 
มีข้อควรระวังการใช้ยาไอเดลาลิซิบ เช่น 
- ห้ามใช้กับผู้แพ้ยานี้ 
- ห้ามรับการฉีดวัคซีนทุกชนิดขณะใช้ยาไอเดลาลิซิบ 
- ห้ามใช้ยานี้กับสตรีมีครรภ์  สตรีในภาวะให้นมบุตร และเด็ก โดยไม่มีคำสั่งแพทย์ 
- ป้องกันการตั้งครรภ์ขณะได้รับยานี้ โดยสวมถุงยางอนามัยชายทุกครั้งเมื่อเพศสัมพันธ์ และสามารถตั้งครรภ์ได้หลังหยุดใช้ยานี้ไปแล้ว 1 เดือนเป็นอย่างต่ำ 
- ดื่มน้ำสะอาดวันละ 2–3 ลิตร/วัน 
- กรณีมีอาการอาเจียน ผู้ป่วยสามารถใช้ยาแก้อาเจียนได้โดยต้องให้แพทย์ 	  ผู้ที่ทำการรักษาเป็นผู้สั่งจ่ายยา  ผู้ป่วยอาจรับประทานอาหารเป็นปริมาณน้อยต่อมื้อ	  แต่รับประทานอาหารบ่อยขึ้น 
- ขณะได้รับยานี้ห้ามดื่มสุราหรือเครื่องดื่มที่มีแอลกอฮอล์ด้วยจะส่งผลให้ผลข้างเคียงจากยานี้รุนแรงขึ้น 
- พักผ่อนอย่างเพียงพอเพื่อให้อาการโรคดีขึ้นอย่างรวดเร็ว 
- รับประทานอาหารอย่างเหมาะสมตามคำแนะนำของ แพทย์ พยาบาล เภสัชกร 
- ระวังการติดเชื้อต่างๆที่อาจเกิดขึ้น  ควรหลีกเลี่ยงการอยู่ในที่ที่มีผู้คนแออัด 
- ล้างมือบ่อยๆด้วยสบู่และน้ำสะอาด และหลีกเลี่ยงการขยี้ตา  การแคะจมูก ซึ่งเป็นช่องทางทำให้เชื้อโรคเข้าสู่ร่างกายได้ง่าย 
- หลีกเลี่ยงการเกิดบาดแผลตามร่างกาย  ด้วยจะทำให้เกิดภาวะเลือดออกง่าย 
- เลี่ยงการออกแสงแดดจัด ด้วยจะทำให้เกิดอาการทางผิวหนัง เช่น ผื่นแพ้แสงแดด ตามมา  หากจำเป็นต้องออกแดด ควรสวมเสื้อผ้ามิดชิด หรือใช้ครีมกันแดดที่มีค่า SPF สูงตั้งแต่ 15 ทาผิว 
- มาพบแพทย์/มาโรงพยาบาลเพื่อรับการตรวจร่างกายตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไอเดลาลิซิบด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไอเดลาลิซิบมีปฏิกิริยาระหว่างยากับยาตัวอื่นอย่างไร? ///// 
ยาไอเดลาลิซิบมีปฏิกิริยาระหว่างยากับยาตัวอื่น เช่น 
- ห้ามใช้ยาไอเดลาลิซิบร่วมกับ ยาHydrocodone  ด้วยจะทำให้เกิดอาการข้างเคียงต่างๆสูงขึ้นตามมา เช่น ง่วงนอน  วิงเวียน  ขาดสมาธิ และสูญเสียความ สามารถในการตัดสินใจ 
- ห้ามใช้ยาไอเดลาลิซิบร่วมกับ ยาLoperamide  เพราะจะทำให้เกิดหัวใจเต้นผิดจังหวะ หรือเกิดภาวะหัวใจหยุดเต้นได้ 
- ห้ามใช้ยาไอเดลาลิซิบร่วมกับ ยาMethylprednisolone  ด้วยจะทำให้เกิดภาวะ
ตัวบวม  น้ำหนักตัวเพิ่ม  ความดันโลหิตสูง  น้ำตาลในเลือดสูง  กล้ามเนื้ออ่อนแรง  ซึม  
เกิดสิว  ผิวหนังบางลง และสูญเสียมวลกระดูกได้ง่าย 
- การใช้ยาไอเดลาลิซิบร่วมกับ ยาFentanyl  จะทำให้ระดับยาFentanyl ในกระแสเลือดเพิ่มมากขึ้นจนทำให้ผู้ป่วยได้รับอาการข้างเคียงต่างๆจากยาFentanylสูงขึ้นตามมา  หากจำเป็นต้องใช้ยาร่วมกัน  แพทย์จะปรับขนาดรับประทานของยาไอเดลาลิซิบให้เหมาะสมเป็นกรณีไป 
 
 ///// ควรเก็บรักษาไอเดลาลิซิบอย่างไร? ///// 
ควรเก็บยาไอเดลาลิซิบตามเงื่อนไขที่ระบุในเอกสารกำกับยา  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// ไอเดลาลิซิบมีชื่ออื่นอีกไหม? ผลิตจากบริษัทอะไรบ้าง? ///// 
ยาไอเดลาลิซิบมียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
http://chemocare.com/chemotherapy/drug-info/idelalisib.aspx[2018,March10] 
https://en.wikipedia.org/wiki/Idelalisib [2018,March10] 
https://www.drugs.com/mtm/idelalisib.html [2018,March10] 
http://www.gilead.com/~/media/CF1E73FFB80B42E2A39F9F5758DB3001.ashx [2018,March10] 
https://www.drugs.com/drug-interactions/idelalisib-index.html?filter=3&amp;generic_only= [2018,March10]
