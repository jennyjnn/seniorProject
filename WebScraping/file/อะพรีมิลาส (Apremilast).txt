อะพรีมิลาส (Apremilast)
 ///// บทนำ ///// 
ยาอะพรีมิลาส (Apremilast) เป็นยาใช้รักษาโรคข้อที่อักเสบสาเหตุจากโรคสะเก็ดเงินที่เรียกว่า ข้ออักเสบสะเก็ดเงิน (Psoriatic arthritis) ยานี้ได้รับการรับรองจากคณะกรรมการอาหารและยาของสหรัฐอเมริกาเมื่อปี ค.ศ. 2014/พ.ศ. 2557 แต่ยานี้ปัจจุบันยังไม่มีรายงานการขึ้นทะเบียนจากสำนักงานคณะกรรมการอาหารและยา/อย. ของไทย ซึ่งยานี้มีรูปแบบยาแผนปัจจุบันเป็นยารับประทาน 
ตัวยาอะพรีมิลาสมีกลไกออกฤทธิ์ยับยั้งการทำงานของเอนไซม์ชื่อ ฟอสโฟไดเอสเทอเรส 4 (Phosphodiesterase 4/PDE 4, เอนไซม์ทำลายสารชีวเคมีที่ชื่อย่อว่า CAMP) ไม่ให้ไปทำลายสารชีวเคมีที่เป็นตัวส่งสาร/ตัวส่งข้อมูลการทำงานระหว่างเซลล์ (Messenger) ที่ชื่อไซคลิก อะดีโนซีนโมโนฟอสเฟต (Cyclic adenosine monophosphate/cAMP หรือ CAMP) ที่ใช้ในกระบวนการทำ งานปกติทางชีวภาพ/ชีวเคมีของร่างกาย จึงมีผลให้ลดการอักเสบของข้อต่างๆที่เกิดจากโรคสะเก็ดเงินได้ 
หลังรับประทานยาอะพรีมิลาสตัวยาจะถูกดูดซึมจากระบบทางเดินอาหารและกระจายตัวเข้าสู่กระแสเลือดประมาณ 73% ตับจะเป็นอวัยวะที่คอยทำลายโครงสร้างโมเลกุลของยานี้อย่างต่อเนื่อง ร่างกายต้องใช้เวลาประมาณ 6 - 9 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับปัสสาวะและอุจจาระ 
ขนาดการรับประทานยาอะพรีมิลาสในปัจจุบันจะมีแต่เฉพาะในผู้ใหญ่เท่านั้น ส่วนการใช้กับเด็กยังคงต้องอาศัยการศึกษาประสิทธิภาพและความปลอดภัยของการใช้ยานี้มาประกอบกัน ดังนั้นการใช้ยานี้ในเด็กจึงต้องอยู่ในดุลพินิจของแพทย์ผู้รักษาเป็นกรณีๆไป 
ก่อนการใช้ยาอะพรีมิลาส แพทย์มักจะสอบถามประวัติผู้ป่วยว่าเคยแพ้ยาใดๆหรือแพ้ยาอะพรีมิลาสมาก่อนหรือไม่ และถ้าผู้ป่วยมีการใช้ยาบางตัวอยู่ก่อนอย่างเช่น Carbamazepine, Phenobar bital, Phenytoin หรือ Rifampin จะต้องแจ้งให้แพทย์ทราบ ด้วยกลุ่มยาดังกล่าวสามารถรบกวนประสิทธิภาพของยาอะพรีมิลาสหากใช้ยาร่วมกัน 
ช่วงแรกของการรับประทานยาอะพรีมิลาสจะมีแบบแผนที่ซับซ้อนเล็กน้อย (อ่านเพิ่มเติมในบทความนี้หัวข้อ “ขนาดยา”) โดยผู้ป่วยสามารถรับประทานยาอะพรีมิลาสทั้งก่อนหรือพร้อมอาหารก็ได้โดยกลืนยาพร้อมน้ำดื่มสะอาดอย่างพอเพียง ห้ามหัก บด หรือกัดยานี้ 
ในระหว่างที่รับประทานยานี้ ยาอะพรีมิลาสอาจเป็นเหตุให้เกิดภาวะซึมเศร้า ทำให้น้ำหนักตัวลด หรือการจะใช้ยากับสตรีตั้งครรภ์และสตรีที่อยู่ในภาวะให้นมบุตรจะต้องอยู่ภายใต้ความดูแลของแพทย์ผู้รักษาเท่านั้น 
ผู้ที่ใช้ยาอะพรีมิลาสอาจได้รับอาการข้างเคียง (ผลข้างเคียง) ซึ่งที่พบได้บ่อยเช่น ท้องเสีย ปวดศีรษะ คลื่นไส้ และน้ำหนักตัวลด ผู้บริโภค/ผู้ป่วยที่มีคำถามเกี่ยวกับการใช้ยานี้สามารถสอบถามข้อมูลเพิ่มเติมได้จากแพทย์ผู้รักษาหรือเภสัชกรได้โดยทั่วไป 
 ///// อะพรีมิลาสมีสรรพคุณ (คุณสมบัติ) อย่างไร? ///// 
ยาอะพรีมิลาสมีสรรพคุณ/ข้อบ่งใช้เพื่อบำบัดรักษาอาการโรคข้ออักเสบสาเหตุจากโรคสะเก็ดเงิน/โรคข้ออักเสบสะเก็ดเงิน (Psoriatic Arthritis) 
 ///// อะพรีมิลาสมีกลไกการออกฤทธิ์อย่างไร? ///// 
ยาอะพรีมิลาสมีกลไกการออกฤทธิ์โดยตัวยาจะยับยั้งการทำงานของเอนไซน์ชื่อว่า ฟอสโฟไดเอสเทอเรส 4 (Phosphodiesterase 4) จึงส่งผลต่อการทำงานของสารชีวเคมีที่เป็นตัวส่งสาร/ส่งข้อมูล (Messenger) ระหว่างเซลล์ที่มีชื่อว่า ไซคลิก อะดีโนซีนโมโนฟอสเฟต (cAMP) จนก่อให้เกิดผลต่อเนื่องในกระบวนการทางชีวภาพและทำให้อาการเจ็บป่วยของโรคข้ออักเสบสะเก็ดเงิน(อาการปวดข้อต่างๆเช่น ข้อกระดูกสันหลัง ข้อนิ้วมือ ข้อนิ้วเท้า) ทุเลาลงและดีขึ้นเป็นลำดับ 
 ///// อะพรีมิลาสมีรูปแบบการจัดจำหน่ายอย่างไร? ///// 
ยาอะพรีมิลาสมีรูปแบบการจัดจำหน่ายเป็นยาเม็ดชนิดรับประทานขนาด 10, 20 และ 30 มิลลิกรัม/เม็ด 
 ///// อะพรีมิลาสมีขนาดรับประทานอย่างไร? ///// 
ยาอะพรีมิลาสมีขนาดรับประทานเช่น 
ก.	ผู้ใหญ่อายุตั้งแต่ 18 ปีขึ้นไป: 
 
- วันที่ 1, รับประทานยา 10 มิลลิกรัมครั้งเดียวในช่วงเช้า 
- วันที่ 2, รับประทานยาครั้งละ 10 มิลลิกรัมวันละ 2 ครั้งเช้า - เย็น 
- วันที่ 3, รับประทานยา 10 มิลลิกรัมในช่วงเช้าและ 20 มิลลิกรัมในช่วงเย็น 
- วันที่ 4, รับประทานยาครั้งละ 20 มิลลิกรัมวันละ 2 ครั้งเช้า - เย็น 
- วันที่ 5, รับประทานยา 20 มิลลิกรัมในช่วงเช้าและ 30 มิลลิกรัมในช่วงเย็น 
- วันที่ 6 และวันต่อไป, รับประทานยาครั้งละ 30 มิลิลิกรัมวันละ 2 ครั้งเช้า - เย็น 
ทั้งนี้ขนาดรับประทานที่คงระดับการรักษาอยู่ที่ 30 มิลลิกรัมวันละ 2 ครั้งเช้า - เย็น และ สามารถรับประทานยานี้ได้ทั้งก่อนหรือพร้อมอาหาร 
ข.	เด็กและผู้อายุต่ำกว่า 18 ปีลงมา: ห้ามใช้ยานี้ 
 
*อนึ่ง: 
- ระยะเวลาในการใช้ยานี้ต้องเป็นไปตามความเห็นของแพทย์ผู้รักษาเท่านั้น 
- ผู้ป่วยโรคไตที่อาการรุนแรงแพทย์อาจต้องปรับลดขนาดรับประทานลงมา 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะพรีมิลาส ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาอะพรีมิลาสอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีลืมรับประทานยาอะพรีมิลาสสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาอะพรีมิลาสตรงเวลา นอกจากนั้นการหยุดใช้ยานี้เองสามารถส่งผลทำให้การรักษาไม่ได้ผล 
 ///// อะพรีมิลาสมีผลไม่พึงประสงค์อย่างไร? ///// 
ยาอะพรีมิลาสสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: เช่น ท้องเสีย คลื่นไส้ อาเจียน ปวดท้อง ท้องอืด อาจมีภาวะกรดไหลย้อน 
- ผลต่อระบบทางเดินหายใจ: เช่น เกิดการติดเชื้อในช่องทางเดินหายใจส่วนต้น (อ่านเพิ่มเติมในเว็บ haamor.com บทความเรื่อง โรคติดเชื้อระบบทางเดินหายใจ) และอาจพบอาการไอได้ด้วย 
- ผลต่อผิวหนัง: เช่น เกิดผื่นคัน 
- ผลต่อระบบการเผาผลาญพลังงานของร่างกาย: เช่น น้ำหนักตัวลด และเบื่ออาหาร 
- ผลต่อระบบประสาท: เช่น ปวดศีรษะ อาจมีอาการไมเกรน 
 ///// มีข้อควรระวังการใช้อะพรีมิลาสอย่างไร? ///// 
มีข้อควรระวังการใช้ยาอะพรีมิลาสเช่น 
- ห้ามใช้กับผู้ที่แพ้ยาอะพรีมิลาส 
- ห้ามปรับขนาดรับประทานหรือหยุดการใช้ยานี้โดยที่ไม่ปรึกษาแพทย์ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งแพทย์ผู้รักษา 
- ห้ามใช้ยาที่มีสภาพที่เปลี่ยนไปจากเดิม 
- ห้ามใช้ยานี้ร่วมกับยา Carbamazepine, Phenobarbitol, Phenytoin และ Rifampin ด้วยยาเหล่านี้จะทำให้ประสิทธิภาพการรักษาของยาอะพรีมิลาสลดลง 
- ระวังการใช้ยานี้กับผู้ป่วยโรคไต แพทย์อาจต้องปรับขนาดรับประทานลดลงมา 
- หากพบอาการซึมเศร้าหรือน้ำหนักตัวลดลงมาก ควรกลับมาพบแพทย์/มาโรงพยาบาลก่อนแพทย์นัดเพื่อแพทย์พิจารณาปรับแนวทางการรักษา 
- กรณีผู้ป่วยรับประทานยานี้เกินขนาด (มีอาการต่างๆที่กล่าวในหัวข้อ ผลไม่พึงประสงค์อย่างรุนแรง) ให้รีบนำตัวผู้ป่วยส่งโรงพยาบาลทันที/ฉุกเฉิน 
- ปฏิบัติตัวตามคำแนะนำของแพทย์อย่างเคร่งครัดและมาโรงพยาบาลตามที่แพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะพรีมิลาสด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// อะพรีมิลาสมีปฏิกิริยาระหว่างยากับยาตัวอื่นอย่างไร? ///// 
ยาอะพรีมิลาสมีปฏิกิริยาระหว่างยากับยาตัวอื่นเช่น ยาหลายรายการที่ใช้ร่วมกับยาอะพรีมิลาส อาจส่งผลให้ระดับยาอะพรีมิลาสในกระแสเลือดลดลงจนส่งผลต่อการรักษาโรคข้ออักเสบสะเก็ดเงิน หากมีความจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีไป ยากลุ่มดังกล่าวเช่น Bosentan (ยาลดความดันโลหิตสูงในปอด), Butalbital (ยารักษาทางจิตเวช), Dabrafe nib (ยารักษาตรงเป้า), Deferasirox, Dexamethasone, Enzalutimide (ยารักษามะเร็งต่อมลูกหมาก), Etravirine (ยาโรคเอดส์), Felbamate (ยากันชัก), Rufinamide (ยากันชัก) และยาอื่นๆอีกหลากหลายรายการ 
 ///// ควรเก็บรักษาอะพรีมิลาสอย่างไร? ///// 
ควรเก็บยาอะพรีมิลาสภายใต้อุณหภูมิ 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// อะพรีมิลาสมีชื่ออื่นอีกไหม? ผลิตจากบริษัทอะไรบ้าง? ///// 
ยาอะพรีมิลาสที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
 ///// บรรณานุกรม ///// 
http://www.otezla.com/otezla-prescribing-information.pdf  [2016,June18] 
https://en.wikipedia.org/wiki/Apremilast#Medical_use [2016,June18] 
http://www.drugs.com/ppa/apremilast.html  [2016,June18] 
http://www.drugs.com/cdi/apremilast.html  [2016,June18] 
http://www.drugs.com/dosage/apremilast.html  [2016,June18]
