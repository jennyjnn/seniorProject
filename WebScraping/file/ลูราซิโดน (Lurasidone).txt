ลูราซิโดน (Lurasidone)
 ///// บทนำ ///// 
ยาลูราซิโดน(Lurasidone หรือ  Lurasidone hydrochloride หรือ Lurasidone HCl) เป็นยารักษาโรคจิตรุ่นที่ 2(Atypical antipsychotics) ที่ถูกพัฒนาขึ้นโดยบริษัทยา Dainippon Sumitomo Pharma  ประเทศญี่ปุ่น เมื่อปี ค.ศ.2010(พ.ศ. 2553) ทางคลินิก ใช้ยาลูราซิโดนบำบัดอาการทางจิตเภท(Schizophrenia) และใช้รักษาโรคอารมณ์สองขั้ว(Bipolar disorder)  เริ่มในปี ค.ศ.2013(พ.ศ. 2556) การใช้ยาชนิดนี้อาจใช้เป็นลักษณะยาเดี่ยวๆหรือจะใช้ร่วมกับ ยาLithium หรือยาValproate ก็ได้ 
รูปแบบเภสัชภัณฑ์ของยาลูราซิโดนเป็นยาชนิดรับประทาน  ตัวยามีการดูดซึมจากระบบทางเดินอาหารประมาณ 9-19%  จากนั้นเอนไซม์ในตับจะคอยทำหน้าที่เปลี่ยนแปลงโครงสร้างของยาลูราซิโดนอย่างต่อเนื่อง  ร่างกายจะต้องใช้เวลาประมาณ 18-40 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับอุจจาระและปัสสาวะ  ด้วยกลไกทางเภสัชจลนศาสตร์ดังกล่าว เป็นเหตุให้ผู้ป่วยที่รับประทานยานี้วันละ1ครั้ง ก็สามารถควบคุมอาการทางจิตได้ตลอดทั้งวัน 
ข้อจำกัดการใช้ยาลูราซิโดนบางประการที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้ที่มีประวัติแพ้ยาลูราซิโดน 
- เพื่อหลีกเลี่ยงภาวะยาตีกัน(ปฏิกิริยาระหว่างยา) จึงห้ามใช้ลูราซิโดนร่วมกับยาต่างๆ ต่อไปนี้ เช่น 	Avasimibe, Carbamazepine, Clarithromycin, Efavirenz, Ritonavir, Phenytoin, Itraconazole, Ketoconazole, Mibefradil, Nefazodone, 	  Nevirapine, Phenobarbital, Primidone, Rifampin, Telithromycin, และ
Voriconazole 
- การใช้ยานี้กับสตรีมีครรภ์/ตั้งครรภ์ และสตรีในภาวะให้นมบุตร จะต้องเป็นไปตามดุลยพินิจของแพทย์แต่ผู้เดียว 
- ผู้ที่มีโรคประจำตัวบางอย่างอาจได้รับผลกระทบ(ผลข้างเคียงรุนแรง)เมื่อต้องใช้ยาลูราซิโดน เช่น โรคหัวใจล้มเหลว  หัวใจเต้นช้าหรือเต้นผิดปกติ  ผู้ที่มีคลื่นไฟฟ้าหัวใจผิดปกติ  ผู้ป่วยโรคลมชัก   ผู้ที่มีภาวะหลอดเลือดในสมองตีบ  ผู้ที่มีภาวะ/โรคความดันโลหิตสูง  หรือโรคความดันโลหิตต่ำ  ผู้ป่วยโรคต่อมไทรอยด์  ผู้ที่มีเม็ดเลือดขาวต่ำ  ผู้ที่มีระดับคอเลสเตอรอลหรือไตรกลีเซอร์ไลด์ ในเลือดสูง  ผู้ป่วย โรคตับ  โรคไต  โรคความจำเสื่อม  โรคพาร์กินสัน  ผู้ที่มีระดับฮอร์โมนโปรแลกตินในเลือดสูง  ผู้ที่มีปริมาณเลือดในร่างกายน้อย/โลหิตจาง   ผู้ป่วยโรคเบาหวาน  และผู้ที่มีประวัติชอบทำร้ายตนเอง 
อนึ่ง การใช้ยาลูราซิโดนอย่างได้ผล ต้องอาศัยการรับประทานยานี้ต่อเนื่องตรงตามคำสั่งแพทย์  ห้ามปรับขนาดรับประทานหรือหยุดใช้ยานี้อย่างกะทันหัน เพราะจะทำให้ได้รับอาการข้างเคียง(ผลข้างเคียง)ตามมา  โดยระหว่างที่ได้รับยานี้ อาจเกิดอาการวิงเวียนและง่วงนอน กรณีที่มีอาการดังกล่าว ห้ามผู้ป่วยไปขับขี่ยวดยานพาหนะใดๆ หรือทำงานกับเครื่องจักร ด้วยจะก่อให้เกิดอุบัติเหตุได้ง่าย 
ยาลูราซิโดน ยังทำให้เกิดภาวะเป็นลมแดดได้ง่าย  ผู้ป่วยจึงควรหลีกเลี่ยงสภาพแวดล้อมที่มีอากาศร้อน  นอกจากนี้ยังอาจทำให้ภูมิต้านทาน/ภูมิคุ้มกัน(ภูมิคุ้มกันต้านทานโรค)ของร่างกายต่ำลง	เพื่อหลีกเลี่ยงการติดเชื้อของร่างกาย จึงไม่ควรนำผู้ป่วยที่รับประทานยานี้ไปอยู่ในบริเวณที่มีผู้คนแออัด 
การเฝ้าสังเกตอาการผู้ป่วยที่รับประทานยาลูราซิโดนขณะอยู่ในที่พักอาศัย เป็นสิ่งสำคัญอีกประการ  หากพบว่าผู้ป่วยมีอาการ  วิตกกังวล  กระสับกระส่าย  ซึมเศร้า  อารมณ์แปรปรวน หรือมีอาการอยากทำร้ายร่างกายตนเอง จะต้องรีบนำผู้ป่วยมาพบแพทย์/มาโรงพยาบาลทันทีเพื่อเป็นการป้องกันอาการข้างเคียงจากการใช้ยานี้ที่อาจรุนแรง และเพื่อช่วยฟื้นฟูสภาพจิตใจของผู้ป่วยโดยเร็ว 
ทั้งนี้การนำผู้ป่วยมาพบแพทย์เพื่อรับการตรวจร่างกาย  การตรวจเลือดเพื่อดูระดับน้ำตาลในเลือดและระดับไขมันในเลือด รวมถึงการประเมินสภาพจิตใจของผู้ป่วย เป็นสิ่งที่ควรต้องพึงปฏิบัติอย่างสม่ำเสมอตามแพทย์สั่ง 
ปัจจุบันเรา อาจจะพบเห็นการใช้ยาลูราซิโดนตามสถานพยาบาลที่เปิดรักษาอาการทางจิตประสาท/อาการทางจิตเวชเท่านั้น และในตลาดยาต่างประเทศ ยาลูราซิโดนจะถูกวางจำหน่ายภายใต้ชื่อการค้าว่า “Latuda” 
 
 ///// ลูราซิโดนมีสรรพคุณ(คุณสมบัติ)อย่างไร? ///// 
ยาลูราซิโดนมีสรรพคุณ/ข้อบ่งใช้ เช่น 
- บำบัดรักษาอาการทางจิตเภท 
- บำบัดอาการโรคอารมณ์สองขั้ว 
 
 ///// ลูราซิโดนมีกลไกการออกฤทธิ์อย่างไร? ///// 
ยาลูราซิโดนมีกลไกการออกฤทธิ์ที่ตัวรับ(Receptor)ที่เรียกว่า D2/Dopamine2 receptor และ 5-HT2A (5-hydroxytryptamine 2A )receptorในสมอง และก่อให้เกิดการปรับสมดุลของปริมาณสารสื่อประสาทในสมอง ให้กลับมาใกล้เคียงกับระดับปกติ  จึงส่งผลให้อาการทางจิตประสาทของผู้ป่วยดีขึ้น 
 
 ///// ลูราซิโดนมีรูปแบบการจัดจำหน่ายอย่างไร? ///// 
ยาลูราซิโดนมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วย Lurasidone 20, 40, 60, 80, และ 120, มิลลิกรัม/เม็ด 
 
 ///// ลูราซิโดนมีขนาดรับประทานอย่างไร? ///// 
ยาลูราซิโดนมีขนาดรับประทาน เช่น 
ก.	สำหรับบำบัดรักษาอาการทางจิตเภท: 
- ผู้ใหญ่อายุตั้งแต่ 18 ปีขึ้นไป:	เริ่มต้นรับประทานยา 40 มิลลิกรัม วันละ1ครั้ง พร้อมอาหาร ขนาด รับประทานยาสูงสุดไม่เกิน 160 มิลลิกรัม/วัน 
ข.	สำหรับบำบัดรักษาโรคอารมณ์สองขั้ว: 
- ผู้ใหญ่ตั้งแต่ 18 ปีขึ้นไป: เริ่มต้นรับประทานยา 20 มิลลิกรัม วันละ1ครั้ง พร้อมอาหาร ขนาดรับประทานยาสูงสุดไม่เกิน 120 มิลลิกรัม/วัน 
*อนึ่ง: 
 
- การใช้ยานี้กับผู้สูงอายุที่มีความจำเสื่อม อาจเป็นเหตุให้เสียชีวิตได้ 		  ดังนั้น การจะใช้ยากับผู้ป่วยกลุ่มนี้หรือไม่ จึงขึ้นกับดุลยพินิจของแพทย์เท่านั้น 
- ระหว่างที่ใช้ยาลูราซิโดน ต้องเฝ้าระวังสภาพอารมณ์ของผู้ป่วยอย่างใกล้ชิด โดยเฉพาะพฤติกรรมทำร้ายร่างกายตนเอง 
- ห้ามใช้ยากับผู้ที่มีอายุต่ำกว่า 18 ปีลงมา 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาลูราซิโดน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ  โรคตับ  โรคไต  โรคเบาหวาน รวมทั้งกำลังกินยา/ใช้ยาอะไรอยู่  เพราะยาลูราซิโดนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาลูราซิโดน สามารถให้ผู้ป่วยรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่าให้รับประทานในขนาดปกติ 
อนึ่ง การหยุดรับประทานยาลูราซิโดนทันที อาจเกิดอาการข้างเคียง(ผลข้างเคียง)ต่างๆตามมา 
 
 ///// ลูราซิโดนมีผลไม่พึงประสงค์อย่างไร? ///// 
ยาลูราซิโดนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบการเผาผลาญพลังงานของร่างกาย:   เช่น  น้ำตาลในเลือดสูง  หิวอาหารบ่อยหรือเบื่ออาหาร  น้ำหนักตัวเพิ่มขึ้น 
- ผลต่อระบบประสาท:   เช่น  ง่วงนอน  วิงเวียน  เกิดอาการลมชัก 
- ผลต่อระบบทางเดินอาหาร:  เช่น  คลื่นไส้อาเจียน  ท้องอืด  ปากแห้ง   ท้องเสีย  ปวดท้อง  กระเพาะอาหารอักเสบ 
- ผลต่อระบบหัวใจและหลอดเลือด:   เช่น  หัวใจเต้นเร็วหรือหัวใจเต้นช้า/หัวใจเต้นผิดปกติ  ความดันโลหิตต่ำหรือไม่ก็สูง 
- ผลต่อสภาพจิตใจ:   เช่น  กระสับกระส่าย  นอนไม่หลับ  วิตกกังวล  ฝันร้าย  อยากทำร้ายตนเอง 
- ผลต่อระบบเลือด:   เช่น  เลือดจาง  เกิดภาวะเม็ดเลือดขาวชนิดEosinophilในเลือดสูง(Eosinophilia) 
 
 ///// มีข้อควรระวังการใช้ลูราซิโดนอย่างไร? ///// 
มีข้อควรระวังการใช้ยาลูราซิโดน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร และ ผู้ที่อายุต่ำกว่า 18 ปี 
- ห้ามใช้ยานี้กับผู้ป่วยมีประวัติป่วยด้วยโรคหัวใจเต้นผิดจังหวะ 
- ห้ามปรับขนาดรับประทานด้วยตนเอง 
- ห้ามหยุดรับประทานยานี้โดยมิได้ขอคำปรึกษาจากแพทย์ 
- ระวังการใช้ยานี้กับ  ผู้ป่วยโรคเบาหวาน  ผู้ป่วยโรคตับ  โรคไต  ผู้ป่วยโรคความดันโลหิตสูง    โรคความดันโลหิตต่ำ   	  ผู้ป่วยโรคลมชัก  ผู้ป่วยอัลไซเมอร์  ผู้ป่วยความจำเสื่อม 
- การรับประทานยานี้พร้อมเครื่องดื่มที่มีแอลกอฮอล์จะก่อให้เกิดอาการวิงเวียนมากและทำให้อุณหภูมิในร่างกายสูงขึ้น จึงห้ามดื่มแอลกอฮอล์ขณะใช้ยานี้ 
- ปฏิบัติตามคำแนะนำของแพทย์ และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาลูราซิโดนด้วย) ยาแผนโบราณ   อาหารเสริม  ผลิตภัณฑ์เสริมอาหาร  ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมถึงควรปรึกษาเภสัชกรประจำร้านขายยาก่อนซื้อยาใช้เองทุกครั้ง 
 
 ///// ลูราซิโดนมีปฏิกิริยาระหว่างยากับยาตัวอื่นอย่างไร? ///// 
ยาลูราซิโดนมีปฏิกิริยาระหว่างยากับยาตัวอื่น เช่น 
- ห้าม/หลีกเลี่ยงการใช้ยาลูราซิโดนร่วมกับกลุ่มยา  Alpha-blockers เช่น 
ยาDoxazosin ด้วยจะทำให้เกิดอาการความดันโลหิตต่ำตามมา 
- ห้าม/หลีกเลี่ยงการใช้ยาลูราซิโดนร่วมกับกลุ่มยา Anticholinergics เช่น  
ยาScopolamine เพราะจะทำให้ผู้ป่วยเกิดอาการเป็นลมแดดได้มากยิ่งขึ้น 
- ห้ามใช้ยาลูราซิโดนร่วมกับยา Aprepitant, Fluconazole, Ketoconazole, Itraconazole, Voriconazole, Clarithromycin, Diltiazem, Erythromycin, Fosaprepitant, Ritonavir, Mibefradil, Nefazodone, Telithromycin, Verapamil,  
ด้วยจะทำให้ผู้ป่วยได้รับอาการขางเคียงจากยาลูราซิโดนมากขึ้น 
- ห้ามใช้ยาลูราซิโดนร่วมกับยา  Avasimibe, Carbamazepine, Efavirenz, Phenytoin, Nevirapine, Phenobarbital, Primidone, Rifamycin , เพราะจะทำให้ประสิทธิภาพการรักษาของยาลูราซิโดนลดน้อยลง 
 
 ///// ควรเก็บรักษาลูราซิโดนอย่างไร? ///// 
ควรเก็บยาลูราซิโดนในช่วงอุณหภูมิ 15–30 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// ลูราซิโดนมีชื่ออื่นอีกไหม? ผลิตจากบริษัทอะไรบ้าง? ///// 
ยาลูราซิโดน	มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Lurasidone[2017,Sept16] 
https://www.drugs.com/cdi/lurasidone.htm[2017,Sept16] 
https://www.drugs.com/dosage/lurasidone.html[2017,Sept16] 
https://www.drugbank.ca/drugs/DB08815[2017,Sept16] 
https://www.accessdata.fda.gov/drugsatfda_docs/label/2010/200603s000lbl.pdf[2017,Sept16]
