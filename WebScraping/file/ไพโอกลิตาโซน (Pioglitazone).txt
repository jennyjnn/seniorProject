ไพโอกลิตาโซน (Pioglitazone)
 ///// บทนำ ///// 
ยาไพโอกลิตาโซน (Pioglitazone) เป็นยาลดน้ำตาลในเลือด ถูกนำมารักษาโรคเบาหวาน ประเภทที่ 2 ต่างประเทศจะรู้จักในชื่อการค้าว่า “Actos” ซึ่งมีใช้ในประเทศไทยด้วยเช่นกัน ที่ประเทศสหรัฐอเมริกาเมื่อปี ค.ศ. 2008 (พ.ศ. 2551) ยานี้เคยได้รับความนิยมอย่างมาก โดยมียอดขายสูงสุดถึง 2.4 พันล้านดอลลาร์ จากการศึกษาในเวลาต่อมาพบว่า ยาไพโอกลิตาโซนที่ใช้ต่อเนื่องเป็นเวลานานอาจมีความสัมพันธ์กับเรื่องการเกิดมะเร็งกระเพาะปัสสาวะ (Urinary bladder cancer/Bladder cancer) เป็นผลให้บางประเทศเพิกถอนการใช้ยานี้ 
ยาไพโอกลิตาโซนถือเป็นสมาชิกตัวหนึ่งของกลุ่มยาที่ใช้บำบัดโรคเบาหวานประเภทที่ 2 คือ Thiazolidinedione (TZD) หรืออีกชื่อคือ “Glitazones” ในเชิงพาณิชย์ ยานี้ถูกออกแบบผลิตภัณฑ์ให้เป็นยาชนิดรับประทาน 
การดูดซึมยานี้จากระบบทางเดินอาหารเข้าสู่ร่างกายจะใช้เวลาประมาณ 2 ชั่วโมง จากนั้นตัวยาจะเข้าจับกับพลาสมาโปรตีนในกระแสเลือดได้มากกว่า 99% ตับจะคอยเปลี่ยนแปลงโครงสร้างทางเคมีของยานี้อย่างต่อเนื่อง ซึ่งร่างกายต้องใช้เวลาประมาณ 3 - 7 ชั่วโมงเพื่อกำจัดปริมาณยา 50% ออกจากกระแสเลือดโดยผ่านไปกับอุจจาระและปัสสาวะ 
คณะกรรมการอาหารและยาของไทยได้บรรจุยาไพโอกลิตาโซนลงในบัญชียาหลักแห่งชาติ และสามารถพบเห็นการใช้ยาได้ทั้งสถานพยาบาลของรัฐและเอกชนโดยทั่วไป 
 ///// ไพโอกลิตาโซนมีสรรพคุณ (คุณสมบัติ) อย่างไร? ///// 
ยาไพโอกลิตาโซนมีสรรพคุณใช้รักษาโรคเบาหวานประเภท/ชนิดที่ 2 (Type 2 diabetes) 
 ///// ไพโอกลิตาโซนมีกลไกการออกฤทธิ์อย่างไร? ///// 
กลไกการออกฤทธิ์ของยาไพโอกลิตาโซนคือ ตัวยาจะออกฤทธิ์กระตุ้นตัวรับ (Receptor) ที่เกี่ยวข้องกับการใช้น้ำตาลของร่างกายให้ทำงาน และเกิดการเปลี่ยนแปลงของสารเคมีในกล้ามเนื้อ เนื้อเยื่อเกี่ยวพัน รวมไปถึงในตับ ทำให้เร่งการเผาผลาญน้ำตาลกลูโคส (Glucose) โดยผ่านการทำงานของฮอร์โมนอินซูลิน รวมถึงลดการหลั่งน้ำตาลกลูโคสจากตับ ด้วยกลไกดังกล่าวจึงทำให้ยานี้มีฤทธิ์ลดน้ำตาลในเลือดตามสรรพคุณ 
 ///// ไพโอกลิตาโซนมีรูปแบบการจัดจำหน่ายอย่างไร? ///// 
ยาไพโอกลิตาโซนมีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 15, 30 และ 45 มิลลิกรัม/เม็ด 
- ยาเม็ดชนิดรับประทานที่ผสมร่วมกับยาอื่นเช่น Pioglitazone 15 มิลลิกรัม + Metformin HCl 850 มิลลิกรัม/เม็ด 
 ///// ไพโอกลิตาโซนมีขนาดรับประทานอย่างไร? ///// 
ยาไพโอกลิตาโซนใช้รักษาเฉพาะโรคเบาหวานประเภท/ชนิดที่ 2 โดยมีขนาดรับประทานดังนี้เช่น 
- ผู้ใหญ่ที่อายุมากกว่า 18 ปี: รับประทาน 15 - 30 มิลลิกรัมวันละครั้ง หากจำเป็นแพทย์อาจปรับขนาดรับประทาน โดยขนาดรับประทานสูงสุดไม่เกิน 45 มิลลิกรัม/วัน 
- ผู้มีอายุต่ำกว่า 18 ปี (รวมถึงเด็ก): ยังไม่มีการศึกษาที่แน่ชัดที่แนะนำการใช้ยานี้ 
*****หมายเหตุ: 
- สามารถรับประทานยานี้ก่อนหรือพร้อมอาหารก็ได้ 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไพโอกลิตาโซน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไพโอกลิตาโซนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไพโอกลิตาโซนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไพโอกลิตาโซนมีผลไม่พึงประสงค์อย่างไร? ///// 
ยาไพโอกลิตาโซนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการคออักเสบ ตัวบวม ปวดศีรษะ อวัยวะในระบบทางเดินหายใจส่วนต้นมีอาการอักเสบ เป็นไซนัสอักเสบ เลือดจาง/ซีด รู้สึกไม่สบายในกระเพาะอาหารและลำไส้ น้ำหนักตัวเพิ่ม ตาพร่า วิงเวียน และปัสสาวะมีเลือดปน/ปัสสาวะเป็นเลือด 
 ///// มีข้อควรระวังการใช้ไพโอกลิตาโซนอย่างไร? ///// 
มีข้อควรระวังการใช้ยาไพโอกลิตาโซนดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคเบาหวานประเภท/ชนิดที่ 1 
- ห้ามใช้ยานี้กับผู้ป่วยที่มีประวัติโรคหัวใจล้มเหลว 
- ห้ามใช้ยานี้กับผู้ที่อายุต่ำกว่า 18 ปี และสตรีที่อยู่ในภาวะให้นมบุตร 
- ระวังการเกิดภาวะน้ำตาลในเลือดต่ำระหว่างใช้ยานี้ 
- ระวังการเกิดอาการตัวบวม หัวใจล้มเหลว ตับทำงานผิดปกติ ดีซ่าน และโลหิตจาง 
- แพทย์จะคอยควบคุมดูแลการทำงานของตับให้เป็นปกติก่อนและในระหว่างที่มีการใช้ยานี้ 
- ขณะที่รับประทานยานี้ต้องควบคุมและตรวจวัดระดับน้ำตาลในเลือดเป็นประจำ 
- ระวังการใช้ยานี้ในสตรีตั้งครรภ์ 
- หยุดการใช้ยานี้ทันทีหากพบอาการดีซ่าน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไพโอกลิตาโซนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไพโอกลิตาโซนมีปฏิกิริยาระหว่างยากับยาตัวอื่นอย่างไร? ///// 
ยาไพโอกลิตาโซนมีปฏิกิริยาระหว่างยากับยาตัวอื่นดังนี้เช่น 
- การใช้ยาไพโอกลิตาโซนร่วมกับยากลุ่มเอ็นเสด (NSAIDs) สามารถก่อให้เกิดอาการคั่งของน้ำในร่างกาย อาจส่งผลให้พบอาการบวมน้ำเช่น มือ - เท้าบวม หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาไพโอกลิตาโซนร่วมกับยา Rifampicin จะทำให้ความเข้มข้นของยาไพโอกลิตาโซนในกระแสเลือดลดลงจนส่งผลต่อการรักษา หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมกับผู้ป่วยเป็นรายบุคคลไป 
- การใช้ยาบางตัวเช่น Ketoconazole และ Gemfibrozil ร่วมกับยาไพโอกลิตาโซน สามารถทำให้ความเข้มข้นของยาไพโอกลิตาโซนในร่างกายมีระดับสูงขึ้นจนอาจก่อให้เกิดอาการข้างเคียงตามมา การใช้ยาทั้ง 2 กลุ่มร่วมกันแพทย์จะปรับขนาดการใช้ยาให้เหมาะสมเป็นกรณีๆไป 
 ///// ควรเก็บรักษาไพโอกลิตาโซนอย่างไร? ///// 
ควรเก็บยาไพโอกลิตาโซนภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ไพโอกลิตาโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาไพโอกลิตาโซนที่จำหน่ายในประเทศไทย มียาชื่อการค้าอื่นๆและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Pioglitazone [2015,April11]
	2 http://en.wikipedia.org/wiki/Thiazolidinedione [2015,April11]
	3 http://www.mims.com/usa/drug/info/pioglitazone/?type=full&amp;mtype=generic#Dosage [2015,April11]
	4 http://www.mims.com/Thailand/drug/search/?q=pioglitazone [2015,April11]
