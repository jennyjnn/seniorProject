ไซทาราบีน (Cytarabine)
 ///// บทนำ ///// 
ยาไซทาราบีน(Cytarabine) หรือจะเรียกว่า ไซโทซีน อะราบิโนไซด์(Cytosine arabinoside) หรือ อะรา-ซี(Ara-C) หรือ Arabinofuranosyl cytidine เป็นยาเคมีบำบัด(Cytotoxic chemotherapy) ทางการแพทย์นำมาใช้รักษาโรคมะเร็งหลายชนิดอาทิ มะเร็งเม็ดเลือดขาวเอเอ็มแอล  มะเร็งเม็ดเลือดขาวซีเอ็มแอล   มะเร็งต่อมน้ำเหลืองนอนฮอดจ์กิน เป็นต้น  ยาไซทาราบีนถูกสังเคราะห์ขึ้นครั้งแรกเมื่อปี ค.ศ.1959 (พ.ศ.2502) และอีก 10 ปีต่อมาจึงถูกนำมาใช้ทางคลินิก  รูปแบบเภสัชภัณฑ์ของยาไซทาราบีนเป็นยาฉีด โดยมีช่องทางการฉีดยาหลายแบบ เช่น ฉีดเข้าหลอดเลือดโดยตรง  หยดเข้าหลอดเลือด  ฉีดเข้าน้ำไขสันหลัง  หรือฉีดเข้าใต้ผิวหนัง 
ตัวยาไซทาราบีนในกระแสเลือดสามารถผ่านรก และเข้าในสมองได้  ตับจะเป็นอวัยวะที่คอยทำลายโครงสร้างของยานี้  ตัวยาไซทาราบีนบางส่วนที่ผ่านเข้าไต จะถูกเปลี่ยนโครงสร้างไปเป็นสารที่ไม่ออกฤทธิ์  สำหรับระยะเวลาที่ยาไซทาราบีนจะอยู่ในร่างกายได้นานเพียงใดนั้น จะขึ้นอยู่กับวิธีการให้ยากับผู้ป่วย เช่น กรณีให้ยาโดยฉีดเข้าหลอดเลือดดำตัวยาจะถูกกำจัดเป็น 2 ช่วง (Biphasic half life) ในช่วง 10 นาทีแรก ร่างกายจะเริ่มกำจัดยาไซทาราบีนได้อย่างรวดเร็ว  จากนั้นเข้าช่วงที่ 2 ร่างกายต้องใช้เวลาประมาณ 1–3 ชั่วโมงเพื่อกำจัดยานี้ทิ้ง แต่หากผู้ป่วยได้รับการฉีดยาชนิดนี้เข้าทางน้ำไขสันหลัง จะต้องใช้เวลาในการกำจัดยานี้นานถึงประมาณ 100–263 ชั่วโมง 
สำหรับปริมาณการให้ยาไซทาราบีนกับผู้ป่วย ขึ้นอยู่กับหลายปัจจัย เช่น น้ำหนักตัว มีโรคประจำตัวอื่นๆนอกจากมะเร็งร่วมด้วยหรือไม่ รวมถึงชนิดของมะเร็งที่ตอบสนองต่อการใช้ยานี้  แพทย์จะเป็นผู้ตัดสินใจในการใช้ยานี้ในขนาดที่เหมาะสมตลอดจนกำหนดระยะเวลาที่ผู้ป่วยต้องมารับการให้ยานี้ได้ดีที่สุด 
ยาไซทาราบีนมีผลข้างเคียงที่ต้องเฝ้าระวังคือ การกดไขกระดูก จึงทำให้ร่างกายสร้างเม็ดเลือดต่างๆลดลง และส่งผลให้ผู้ป่วยมีความเสี่ยงต่อการติดเชื้อโรคชนิดต่างๆ  นอกจากนี้ยังมีโอกาสเกิดภาวะเลือดออกง่าย  ปวดท้อง  รู้สึกไม่สบายในกระเพาะอาหาร  ท้องเสีย  เกิดแผลในช่องปาก  ตับทำงานผิดปกติ รวมถึงมีอาการ ผมร่วง 
สำหรับข้อควรปฏิบัติของผู้ป่วยขณะได้รับยาไซทาราบีนมีดังนี้ เช่น 
- ล้างมือบ่อยๆโดยเฉพาะอย่างยิ่งก่อนรับประทานอาหาร และหลังเข้าห้องน้ำ และควรอยู่ในที่ไม่มีผู้คนแออัด  ด้วยเสี่ยงต่อการติดโรคต่างๆได้ง่าย 
- หลีกเลี่ยงกิจกรรมที่อาจก่อให้เกิดการบาดเจ็บเป็นแผลเลือดออก รวมถึงการ	  แปรงฟัน ต้องใช้ขนแปรงอ่อน เพื่อป้องกันเลือดออกตามซอกเหงือก 
- กรณีได้รับอาการข้างเคียง(ผลข้างเคียง)จากการใช้ยานี้ เช่น ท้องเสีย  ปวดท้อง  มีผื่นคัน  มีไข้ ฯลฯ ผู้ป่วยสามารถปรึกษาแพทย์/มาโรงพยาบาลก่อนแพทย์นัดเพื่อขอรับการบำบัดรักษษอาการข้างเคียงดังกล่าว 
- ในสูตรตำรับของยาไซทาราบีนอาจมีสารประเภท Benzyl alcohol อยู่ด้วยซึ่งถือเป็นข้อห้ามใช้กับทารกด้วยจะก่อให้เกิดอันตรายอย่างรุนแรงต่อทารก 
- ขณะได้รับยาไซทาราบีน ห้ามรับการฉีดวัคซีนใดๆ  ด้วยการกระตุ้นภูมิคุ้มกันของวัคซีนจะมีประสิทธิภาพต่ำลง และอาจติดเชื้อจากวัคซีนเสียเอง 
- ผู้ป่วยมะเร็ง หลังจากได้รับยาไซทาราบีน อาจเกิดอาการ  Tumor lysis syndrome ซึ่งคือ กลุ่มอาการที่เกิดจากการที่เซลล์มะเร็งตายพร้อมๆกันในปริมาณมากมาย จนส่งผลให้เกิดสารเคมีที่เป็นของเสียจากเซลล์มะเร็งเป็นปริมาณมากมายในเลือดจนเกิดเป็นพิษต่อร่างกาย  ผู้ป่วยจะมีอาการ  หัวใจเต้นเร็ว   ปัสสาวะลำบาก  กล้ามเนื้ออ่อนแรง  เกิดตะคริว  ปวดท้อง  ท้องเสีย  มีอาการซึม  และอาจเกิดไตวายเฉียบพลัน หากพบเห็นกรณีเหล่านี้ ให้รีบนำผู้ป่วยส่งโรงพยาบาลทันที/ฉุกเฉิน 
- สตรีที่ได้รับยาไซทาราบีน ต้องป้องกันมิให้ตั้งครรภ์ ด้วยตัวยาไซทาราบีนสามารถทำอันตรายต่อทารกได้อย่างรุนแรง  ดังนั้นระหว่างที่ได้รับยานี้แล้วพบว่าตนเองตั้งครรภ์ขึ้นมา จะต้องรีบแจ้งให้ แพทย์ พยาบาล เภสัชกร ทราบโดยเร็วที่สุด 
- ห้ามหยุดการรักษาโรคมะเร็งไปเองโดยมิได้ขอคำปรึกษาจากแพทย์ก่อน 
อนึ่ง คณะกรรมการอาหารและยาของไทยได้บรรจุยาไซทาราบีนลงในบัญชียาหลักแห่งชาติ และจัดอยู่ในหมวดยาควบคุมพิเศษที่ต้องใช้ภายใต้คำสั่งแพทย์เท่านั้น  โดยเราสามารถพบเห็นการใช้ยาชนิดนี้ได้ตามสถานพยาบาลทั้งของรัฐและเอกชน และ หากมีคำถามหรือข้อสงสัยเกี่ยวกับยาไซทาราบีนเพิ่มเติม  สามารถสอบถามจากแพทย์ผู้ที่ทำการตรวจรักษาหรือจากเภสัชกรในสถานพยาบาลได้ตลอดเวลา 
 
 ///// ไซทาราบีนมีสรรพคุณ(คุณสมบัติ)อย่างไร? ///// 
ยาไซทาราบีนมีสรรพคุณ/ข้อบ่งใช้เพื่อ  รักษาโรคมะเร็งชนิดต่างๆ เช่น 
- มะเร็งเม็ดเลือดขาวซีเอ็มแอล (Chronic Myelogenous Leukemia) 
- มะเร็งต่อมน้ำเหลืองนอนฮอดจ์กิน (Non-Hodgkin lymphoma) 
- มะเร็งเม็ดเลือดขาว (Leukemia)ชนิดต่างๆ เช่น  มะเร็งเม็ดเลือดขาวเอเอ็มแอล (Acute Myeloid Leukemia) และมะเร็งเม็ดเลือดขาวระยะแพร่กระจายเข้าสมอง/เยื่อหุ้มสมอง(Meningeal Leukemia) 
 
 ///// ไซทาราบีนมีกลไกการออกฤทธิ์อย่างไร? ///// 
ยาไซทาราบีนมีกลไกการออกฤทธิ์โดย ตัวยาจะยับยั้งการสังเคราะห์สารพันธุกรรม (DNA)ของเซลล์มะเร็งในระยะที่เซลล์มะเร็งมีการเพิ่มจำนวนโครโมโซม(S-phase)  จึงส่งผลทำให้เซลล์มะเร็งตายลงจึงหยุดการแพร่กระจาย และเกิดฤทธิ์ในการรักษาได้ตามสรรพคุณ 
 
 ///// ไซทาราบีนมีรูปแบบการจัดจำหน่ายอย่างไร? ///// 
ยาไซทาราบีนมีรูปแบบการจัดจำหน่าย เช่น 
- ยาฉีดที่ส่วนประกอบของตัวยา Cytarabine ขนาด 100 มิลลิกรัม/5 มิลลิลิตร, 500 มิลลิกรัม/25 มิลลิลิตร,  2,000 มิลลิกรัม/20 มิลลิลิตร,  1กรัม/10 มิลลิลิตร,
100 มิลลิกรัม/1 มิลลิลิตร, 500 มิลลิกรัม/5 มิลลิลิตร 
 
 ///// ไซทาราบีนมีขนาดการบริหารยาอย่างไร? ///// 
ยาไซทาราบีน มีขนาดการบริหารยา/ใช้ยา เช่น 
ก. ยาไซทาราบีนมีขนาดการบริหารยาสำหรับ มะเร็งต่อมน้ำเหลืองนอนฮอดจ์กิน , มะเร็งเม็ดเลือดขาวซีเอ็มแอล, มะเร็งเม็ดเลือดขาวเอเอ็มแอล , มะเร็งเม็ดเลือดขาว เช่น 
- ผู้ใหญ่: หยดยาเข้าหลอดเลือดดำขนาด 2–6 มิลลิกรัม/น้ำหนักตัว 1 กิโลกรัม โดยใช้เวลาการให้ยานาน 24 ชั่วโมงขึ้นไป หรือจะฉีดยาเข้าหลอดเลือดฯโดยตรง และแบ่งฉีดให้ผู้ป่วยตามคำสั่งแพทย์  การให้ยาผู้ป่วยต้องกระทำติดต่อกันเป็น	เวลา 5–10 วัน  และผู้ป่วยอาจต้องมารับการให้ยานี้ในลักษณะนี้ซ้ำอีกทุกๆ 2 สัปดาห์ 
- เด็ก: การให้ยานี้กับเด็กให้เป็นไปตามคำแนะนำในเอกสารกำกับยา หรือตามดุลยพินิจของแพทย์ 
ข. สำหรับ Meningeal Leukemia: 
- ผู้ใหญ่: ฉีดยาเข้าน้ำไขสันหลังขนาด 5–75 มิลลิกรัม/พื้นที่ผิวของร่างกาย 1 ตารางเมตร วันละ 1 ครั้ง เป็นเวลา 4 วันติดต่อกัน  หรือให้ยา 1 ครั้งทุก 4 วัน หรือให้ยา 30 มิลลิกรัม/พื้นที่ผิวร่างกาย 1 ตารางเมตร ทุกๆ 4 วัน จนกระทั่งน้ำไขสันหลังกลับเข้าสู่ภาวะปกติ 
- เด็ก: การให้ยานี้กับเด็กให้เป็นไปตามคำแนะนำในเอกสารกำกับยาหรือตามดุลยพินิจของแพทย์ 
อนึ่ง: 
- สำหรับผู้ที่มีโรคตับ โดยมีระดับเอนไซม์การทำงานของตับในเลือด ชนิด ทรานซามิเนส (Transaminases) สูง แพทย์อาจต้องลดขนาดการให้ยานี้ลง 50% 
- การให้ยานี้ทางหลอดเลือดฯสามารถใช้น้ำกลั่นปราศจากเชื้อเป็นตัวเจือจางยา ก่อนฉีดเข้าเส้นเลือด/หลอดเลือดดำ หรือใช้วิธีเจือจางยาด้วย 0.9% Sodium chloride  หรือ 5% Dextrose เป็นปริมาณ 250–1000 มิลลิลิตร เพื่อหยดยาเข้า    หลอดเลือดฯ 
- กรณีให้ยานี้เข้าน้ำไขสันหลัง ให้เจือจางตัวยาด้วย 0.9% Sodium chloride  หรือใช้ Elliot’s B solution (Elliots B solution) หรือ Lactated Ringer’s solution 
- ผู้ป่วยควรทำความเข้าใจกับผลข้างเคียงที่อาจเกิดขึ้น และปฏิบัติตัวตามคำแนะนำของ แพทย์ พยาบาล เภสัชกร 
- มารับการตรวจร่างกาย /มาโรงพยาบาล ตามที่แพทย์นัดหมายทุกครั้ง 
- ห้ามหยุดทำการรักษาโรคมะเร็ง โดยมิได้ปรึกษาแพทย์ 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไซทาราบีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาไซทาราบีนอาจ
ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาไซทาราบีนได้  ให้ผู้ป่วยรีบติดต่อ แพทย์ พยาบาล ผู้ที่ทำการบำบัดรักษาเพื่อนัดหมายการฉีดยาครั้งใหม่โดยเร็ว 
 
 ///// ไซทาราบีนมีผลไม่พึงประสงค์อย่างไร? ///// 
ยาไซทาราบีนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้ อาเจียน  เบื่ออาหาร  ท้องเสีย  ตับอ่อนอักเสบ  กระเพาะอาหารอักเสบ 
- ผลต่อระบบประสาท: เช่น เส้นประสาทอักเสบ  เกิดพิษกับสมองน้อย/สมองอักเสบ    อิดโรย/อ่อนเพลีย   ปวดศีรษะ  มีไข้   วิงเวียน 
- ผลต่อตับ: เช่น ตับทำงานผิดปกติ/ตับอักเสบ   เกิดดีซ่าน 
- ผลต่อผิวหนัง: เช่น มีผื่นคัน  อาจเกิดแผลตามผิวหนัง  มีภาวะผมร่วง  เกิดลมพิษ 
- ผลต่อระบบหัวใจและหลอดเลือด: เช่น หลอดเลือดดำอักเสบแบบมีลิ่มเลือด  มีภาวะเลือดออกง่าย 
- ผลต่อตา: เช่น อาจมีอาการม่านตาอักเสบ 
- ผลต่อระบบเลือด: เช่น กดไขกระดูก  เม็ดเลือดต่ำ  เกล็ดเลือดต่ำ 
- ผลต่อระบบทางเดินหายใจ: เช่น เกิดแผลในลำคอ  หายใจขัด/หายใจลำบาก 
- ผลต่อระบบทางเดินปัสสาวะ: เช่น ทางเดินปัสสาวะอักเสบ/โรคติดเชื้อระบบทางเดินปัสสาวะ  ไตทำงานผิดปกติ/ไตอักเสบ 
- ผลต่อระบบภูมิคุ้มกันต้านทานโรคของร่างกาย:  เช่น ติดเชื้อในกระแสเลือด(ภาวะพิษเหตุติดเชื้อ)ได้ง่าย  ปอดบวม 
 
 ///// มีข้อควรระวังการใช้ไซทาราบีนอย่างไร? ///// 
มีข้อควรระวังการใช้ยาไซทาราบีน เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ส่วนประกอบของยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร นอกจากมีคำสั่งแพทย์ 
- กรณีมีอาการวิงเวียนหลังจากรับการฉีดยาไซทาราบีน ผู้ป่วยต้องหลีกเลี่ยงการขับขี่ยวดยานพาหนะทุกชนิด รวมถึงการทำงานที่เกี่ยวข้องกับเครื่องจักรต่างๆ ด้วยจะเกิดอุบัติเหตุได้ง่าย 
- ปฏิบัติตามคำแนะนำของ แพทย์ พยาบาล เภสัชกร และมารับการให้ยานี้/มาโรงพยาบาลตามนัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไซทาราบีนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไซทาราบีนมีปฏิกิริยาระหว่างยากับยาตัวอื่นอย่างไร? ///// 
ยาไซทาราบีนมีปฏิกิริยาระหว่างยากับยาตัวอื่น เช่น 
- ห้ามใช้ยาไซทาราบีนร่วมกับวัคซีนป้องกันโรคคางทูม(Mumps virus vaccine)  วัคซีนป้องกันวัณโรค(BCG)  เพราะจะเสี่ยงต่อการติดเชื้อคางทูม  หรือเชื้อวัณโรคดังกล่าว  ด้วยระบบภูมิคุ้มกันต้านทานโรคของผู้ป่วยขณะที่ได้รับยาไซทาราบีนจะอยู่ในภาวะอ่อนแอ 
- ห้ามใช้ยาไซทาราบีนร่วมกับ ยา Adalimumab  เพราะจะทำให้เกิดความเสี่ยงต่อการติดเชื้อต่างๆได้อย่างรุนแรง 
- ห้ามใช้ยาไซทาราบีนร่วมกับ ยาClozapine  เพราะจะทำให้เกิดภาวะเม็ดเลือดขาวต่ำ และมีการติดเชื้อโรคชนิดต่างๆตามมา 
- หลีกเลี่ยงการใช้ยาไซทาราบีนร่วมกับ Vitamin E  ด้วยจะทำให้ประสิทธิภาพการรักษาของยาไซทาราบีนต่ำลง 
 ///// ควรเก็บรักษาไซทาราบีนอย่างไร? ///// 
ควรเก็บยาไซทาราบีน ตามคำแนะนำของเอกสารกำกับยา   ห้ามเก็บยาในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ไซทาราบีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไซทาราบีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Cytarine , Cytosar CS, Cytosar, Cytabin, Cytarine,  Cytosar-U, Tarabine, Depocyt 
 ///// บรรณานุกรม ///// 
https://en.wikipedia.org/wiki/Cytarabine#Mechanism_of_action [2017,Nov11] 
http://chemocare.com/chemotherapy/drug-info/cytarabine.aspx [2017,Nov11] 
http://www.mims.com/thailand/drug/info/cytarabine/?type=brief&amp;mtype=generic [2017,Nov11] 
http://www.mims.com/thailand/drug/info/cytarine/?type=brief [2017,Nov11] 
http://www.mims.com/thailand/drug/info/cytosar%20cs/?type=brief [2017,Nov11] 
https://www.drugs.com/dosage/cytarabine.html [2017,Nov11] 
https://www.drugs.com/pro/cytarabine.html [2017,Nov11] 
https://www.drugs.com/sfx/cytarabine-side-effects.html [2017,Nov11] 
https://www.drugs.com/drug-interactions/cytarabine-index.html?filter=3&amp;generic_only= [2017,Nov11] 
http://www.ratchakitcha.soc.go.th/DATA/PDF/2559/E/086/11.PDF [2017,Nov11] 
http://medinfo.psu.ac.th/smj2/smj24_4/pdf24_4/11porntap.pdf [2017,Nov11]
