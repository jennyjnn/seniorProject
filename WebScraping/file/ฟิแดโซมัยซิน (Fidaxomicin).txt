ฟิแดโซมัยซิน (Fidaxomicin)
 ///// บทนำ ///// 
ยาฟิแดโซมัยซิน(Fidaxomicin) เป็นยาปฏิชีวนะประเภท Macrocyclic antibiotic มีการออกฤทธิ์ฆ่าเชื้อแบคทีเรียบางกลุ่มเท่านั้น นักวิทยาศาสตร์ค้นพบว่า ยาฟิแดโซมัยซินสามารถผลิตได้จากกระบวนการหมักชีวภาพโดยใช้แบคทีเรียที่มีชื่อเรียกว่า Dactylosporangium aurantiacum   ทางคลินิกใช้ยาชนิดนี้/ยานี้รักษาอาการท้องเสียที่มีสาเหตุจากการติดเชื้อแบคทีเรียชนิด Clostridium difficile 
รูปแบบเภสัชภัณฑ์ของยาฟิแดโซมัยซินเป็นยาเม็ดแบบรับประทาน ด้วยยาชนิดนี้มีการดูดซึมเข้าสู่ร่างกายได้ต่ำ จึงทำให้การออกฤทธิ์เกิดขึ้นในระบบทางเดินอาหารเสียเป็นส่วนใหญ่  ตัวยาฟิแดโซมัยซินในลำไส้เล็กจะผ่านกระบวนการไฮโดรไลซิส (Hydrolysis, ขบวนการเคมีที่ย่อยสารด้วยน้ำ) และได้สารประกอบที่ไม่มีคุณสมบัติต่อต้านแบคทีเรีย เฉลี่ยระยะเวลาที่ยาฟิแดโซมัยซินอยู่ในระบบทางเดินอาหารนานประมาณ 11 ชั่วโมง ก่อนที่จะถูกขับทิ้งไปกับอุจจาระ 
มีข้อมูลบางประการที่ผู้บริโภคควรทำความเข้าใจเพื่อใช้ยาฟิแดโซมัยซินได้อย่างถูกต้อง ดังนี้ เช่น 
- ยานี้มีฤทธิ์ต่อต้านแบคทีเรียที่ทำให้เกิดภาวะท้องเสีย  ไม่สามารถนำมารักษา	  โรคที่เกิดจากการติดเชื้อไวรัส 
- ไม่สามารถใช้ยาฟิแดโซมัยซินในการรักษาการติดเชื้อแบคทีเรียตามอวัยวะอื่นๆ                    ที่อยู่นอกระบบทางเดินอาหาร ด้วยตัวยามีการดูดซึมเข้าสู่ร่างกายได้ต่ำ 
- การใช้ยาชนิดนี้กับสตรีมีครรภ์ และสตรีในภาวะให้นมบุตร ต้องเป็นไปตามดุลยพินิจ	  ของแพทย์เท่านั้น 
- ห้ามใช้กับผู้ป่วยที่มีอายุต่ำกว่า 18 ปี  ด้วยยังไม่มีข้อมูลความปลอดภัยมารองรับ	  การใช้ยากับผู้ป่วยกลุ่มนี้ 
- กรณีรับประทานยานี้แล้วเกิดอาการดังต่อไปนี้ ต้องรีบนำผู้ป่วยมาพบแพทย์/มาโรงพยาบาลโดยเร็ว  เช่น  ถ่ายอุจจาระมีเลือดปน/อุจจาระเป็นเลือด   อาเจียนเป็นเลือด  มีไข้    หนาวสั่น   ท้องผูกอย่างรุนแรง  ปวดท้องมาก  อ่อนเพลีย และรู้สึกหมดแรงอย่างมาก 
ทั้งนี้ การใช้ยาฟิแดโซมัยซิน ให้เกิดประสิทธิผลสูงที่สุด ผู้ป่วยจะต้องรับประทานยานี้ตรงตามคำแนะนำของแพทย์อย่างเคร่งครัด 
ปัจจุบันยาฟิแดโซมัยซิน ถูกวางจำหน่ายภายใต้ยาชื่อการค้าว่า  Dificid ,        Dificlir  แต่ยังไม่มีจำหน่ายในประเทศไทย   และอาจกล่าวได้ว่ายาฟิแดโซมัยซินเป็นอีกหนึ่งทางเลือกของกลุ่มยารักษาอาการท้องเสียที่รอการนำเข้ามาใช้ในไทย 
 
 ///// ฟิแดโซมัยซินมีสรรพคุณ(คุณสมบัติ)อย่างไร? ///// 
ยาฟิแดโซมัยซินมีสรรพคุณ/ข้อบ่งใช้ เพื่อ 
- รักษาอาการท้องเสียจากการติดเชื้อ Clostridium difficile 
 
 ///// ฟิแดโซมัยซินมีกลไกการออกฤทธิ์อย่างไร? ///// 
ยาฟิแดโซมัยซิน มีกลไกการออกฤทธิ์โดย ตัวยาจะยับยั้งการทำงานของเอนไซม์ ชื่อRNA polymerase ในตัวแบคทีเรีย ส่งผลให้การสังเคราะห์สารพันธุกรรมชนิด RNA ถูกปิดกั้นลง  ในสภาพนี้แบคทีเรียจะไม่สามารถสังเคราะห์โปรตีนซึ่งเป็นปัจจัยสำคัญต่อการแพร่พันธุ์  ด้วยเหตุผลดังกล่าว ทำให้แบคทีเรียที่ได้รับยาฟิแดโซมัยซินตายลง และเป็นผลให้อาการท้องเสียดีขึ้นเป็นลำดับ 
 
 ///// ฟิแดโซมัยซินมีรูปแบบการจัดจำหน่ายอย่างไร? ///// 
ยาฟิแดโซมัยซินมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Fidaxomicin ขนาด 200 มิลลิกรัม/เม็ด 
 
 ///// ฟิแดโซมัยซินมีขนาดรับประทานอย่างไร? ///// 
ยาฟิแดโซมัยซิน มีขนาดรับประทาน เช่น 
- ผู้ใหญ่อายุตั้งแต่18ปีขึ้นไป: รับประทานยาครั้งละ 200 มิลลิกรัม วันละ 2 ครั้ง เช้า-เย็น เป็นเวลาต่อเนื่อง 10 วัน โดยสามารถรับประทานยาก่อนหรือหลังอาหารก็ได้ 
- ผู้อายุต่ำกว่า18ปี: ยังไม่มีข้อมูลทางคลินิกในด้านความปลอดภัย ประสิทธิผล และขนาดยาในผู้ป่วยกลุ่มนี้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                      ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาฟิแดโซมัยซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  เช่น   โรคตับ   โรคไต แผลในทางเดินอาหาร เช่น แผลในกระเพาะอาหาร  รวมทั้งกำลังกิน	ยา/ใช้ยาอะไรอยู่ เพราะยาฟิแดโซมัยซินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีลืมรับประทานยาฟิแดโซมัยซิน  สามารถรับประทานยาทันทีที่นึกขึ้นได้  หากระยะเวลาใกล้เคียงกับการรับประทานในมื้อถัดไป  ห้ามรับประทานยาเพิ่มขึ้นเป็น 2 เท่าให้รับประทานที่ขนาดปกติเท่านั้น 
อนึ่ง ในผู้ป่วยแต่ละรายแพทย์ อาจแนะนำวิธีใช้ยา เมื่อลืมรับประทานในลักษณะที่แตกต่างกันออกไป ทั้งนี้ขึ้นกับอาการของโรค จึงควรปรึกษาแพทย์ล่วงหน้าไว้ก่อนว่าควรทำอย่างไรเมื่อตนเองลืมใช้ยาฟิแดโซมัยซิน 
 
 ///// ฟิแดโซมัยซินมีผลไม่พึงประสงค์อย่างไร? ///// 
ยาฟิแดโซมัยซินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท: เช่น  วิงเวียน   ปวดศีรษะ 
- ผลต่อระบบทางเดินอาหาร : เช่น   อาเจียน   ปวดท้อง  เลือดออกในทางเดินอาหาร  
ปากบวม   แน่นท้อง   เบื่ออาหาร   ท้องอืด  เกิดภาวะลำไส้อุดตัน 
- ผลต่อผิวหนัง: เช่น  มีผื่นคัน 
- ผลต่อตับ: เช่น  เอนไซม์การทำงานของตับในเลือดสูงขึ้นเป็นบางชนิด 
- ผลต่อระบบเลือด: เช่น  โลหิตจาง  เกิดภาวะเม็ดเลือดขาวชนิดNeutrophilต่ำ   เกล็ดเลือดต่ำ 
- ผลต่อระบบการเผาผลาญพลังงานของร่างกาย: เช่น  น้ำตาลในเลือดสูง  มีภาวะเลือดเป็นกรด  ระดับเกลือไบคาร์บอเนตในเลือดต่ำ 
 
 ///// มีข้อควรระวังการใช้ฟิแดโซมัยซินอย่างไร? ///// 
มีข้อควรระวังการใช้ยาฟิแดโซมัยซิน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้รักษาผู้ป่วยในภาวะติดเชื้อกับระบบอวัยวะอื่นๆที่นอกเหนือจากระบบ
ทางเดินอาหาร 
- การใช้ยานี้กับ สตรีมีครรภ์  สตรีที่อยู่ในภาวะให้นมบุตร  เด็ก และผู้สูงอายุ ต้องอยู่ภายใต้คำสั่งแพทย์เท่านั้น 
- ห้ามรับประทานยานี้พร้อมสุรา 
- ห้ามปรับขนาดรับประทานโดยไม่ได้ขอคำแนะนำจากแพทย์ 
- ระวังการใช้ยานี้กับผู้ที่มีแผลในกระเพาะอาหาร  ผู้ป่วยโรคตับ  และผู้ป่วยโรคไต 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาฟิแดโซมัยซินด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com  บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ฟิแดโซมัยซินมีปฏิกิริยาระหว่างยากับยาตัวอื่นอย่างไร? ///// 
ยาฟิแดโซมัยซินมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาฟิแดโซมัยซินร่วมกับยา Sodium picosulfate  ด้วยจะทำให้ประสิทธิภาพการรักษาของยา Sodium picosulfate ลดต่ำลง 
- การใช้ยาฟิแดโซมัยซินร่วมกับยาMizolastine  จะทำให้ระดับความเข้มข้นของยา Mizolastine เพิ่มมากขึ้นในเลือดจนเป็นเหตุให้เกิดอาการข้างเคียงสูงขึ้นจากยาMizolastineตามมา  กรณีจำเป็นต้องใช้ยาร่วมกัน  แพทย์จะปรับขนาดการใช้ยาฟิแดโซมัยซินให้เหมาะสมเป็นรายบุคคลไป 
- หลีกเลี่ยงการใช้ยาฟิแดโซมัยซินร่วมกับยาเม็ดคุมกำเนิด อย่างเช่นยา  Estriol  เพราะ     จะทำให้ฤทธิ์การคุมกำเนิดด้อยประสิทธิภาพลง 
 
 ///// ควรเก็บรักษาฟิแดโซมัยซินอย่างไร? ///// 
ควรเก็บรักษายาฟิแดโซมัยซิน ดังนี้ เช่น 
- เก็บยาภายใต้อุณหภูมิ 20-25 องศาเซลเซียส(Celsius) 
- ห้ามเก็บยาในช่องแช่แข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาในห้องน้ำหรือในรถยนต์ 
- ไม่เก็บยาที่หมดอายุแล้ว 
ห้ามทิ้งยาลงคูคลองสาธารณะหรือแหล่งน้ำตามธรรมชาติ 
 
 ///// ฟิแดโซมัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาฟิแดโซมัยซิน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.accessdata.fda.gov/drugsatfda_docs/label/2011/201699s000lbl.pdf [2018,Aug25] 
https://www.mims.com/thailand/drug/info/fidaxomicin/?type=brief&amp;mtype=generic [2018,Aug25] 
http://www.ema.europa.eu/docs/en_GB/document_library/EPAR_-_Product_Information/human/002087/WC500119705.pdf [2018,Aug25] 
https://en.wikipedia.org/wiki/Fidaxomicin [2018,Aug25] 
https://www.drugs.com/mtm/fidaxomicin.html [2018,Aug25] 
https://www.drugs.com/ppa/fidaxomicin.html [2018,Aug25]
