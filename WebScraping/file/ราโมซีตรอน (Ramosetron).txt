ราโมซีตรอน (Ramosetron)
 ///// บทนำ ///// 
ยาราโมซีตรอน(Ramosetron หรือ Ramosetron hydrochloride) เป็นยาในกลุ่ม Serotonin 5-HT3 receptor antagonist      ทางคลินิกนำมาบำบัดรักษาอาการคลื่นไส้-อาเจียนจากการได้รับยาเคมีบำบัดของผู้ป่วยโรคมะเร็ง รวมถึงอาการจากโรคลำไส้แปรปรวน (Irritable Bowel Syndrome) อีกด้วย  โดยรูปแบบผลิตภัณฑ์ของยานี้ จะเป็นยาเม็ดชนิดรับประทาน และยาฉีด ซึ่งจะพบเห็นทั้งสองรูปแบบในประเทศไทยเรา 
ธรรมชาติของยาราโมซีตรอนเมื่ออยู่ในกระแสเลือด จะกระจายตัวไปตามของเหลวของร่างกายรวมถึงน้ำนมของมารดา   ร่างกายต้องใช้เวลาประมาณ 5 ชั่วโมงเป็นอย่างต่ำเพื่อกำจัดยานี้ออกไปกับปัสสาวะ 
ยาราโมซีตรอน เป็นยาที่ ไม่เหมาะกับผู้ที่มีอาการท้องผูก หรือผู้ที่มีโรคระบบทางเดินอาหาร หรือมีภาวะอักเสบติดเชื้อของกระเพาะอาหารและลำไส้ รวมถึงผู้ป่วยมะเร็งลำไส้ใหญ่     นอกจากนี้ยังต้องระวังเป็นพิเศษเมื่อต้องการใช้ยานี้กับสตรีตั้งครรภ์ สตรีที่อยู่ในภาวะให้นมบุตร  เด็ก  และผู้สูงอายุ 
โดยทั่วไป แพทย์มักสั่งจ่ายยาราโมซีตรอน เพียงวันละครั้งเท่านั้น  ยานี้สามารถรับประทาน ก่อน หรือ พร้อมอาหาร ก็ได้ 
หลังการใช้ยาราโมซีตรอน ผู้ป่วยอาจพบอาการข้างเคียง(ผลข้างเคียง)ได้บ้าง อาทิ  เช่น  ปวดศีรษะ  ท้องเสียหรือไม่ก็ท้องผูก 
คณะกรรมการอาหารและยาของไทย ได้ระบุให้ยาราโมซีตรอนอยู่ในหมวดของยาอันตราย เพื่อความปลอดภัยของผู้บริโภคจึงควรใช้ยานี้ตามคำสั่งแพทย์เท่านั้น และไม่ควรไปหาซื้อยาชนิดนี้มารับประทานเองโดยเด็ดขาด 
 ///// ราโมซีตรอนมีสรรพคุณ(คุณสมบัติ)อย่างไร? ///// 
ยาราโมซีตรอนมีสรรพคุณ/ข้อบ่งใช้ เช่น 
- บำบัดอาการคลื่นไส้-อาเจียนจากการรักษาด้วยาเคมีบำบัดของผู้ป่วยโรคมะเร็ง 
- บำบัดอาการของโรคลำไส้แปรปรวน (Irritable bowel syndrome) 
 ///// ราโมซีตรอนมีกลไกการออกฤทธิ์อย่างไร? ///// 
ยาราโมซีตรอนมีกลไกการออกฤทธิ์โดย ตัวยาจะเข้าจับกับตัวรับ(Receptor)ที่มีชื่อว่า Serotonin 5-HT3 receptor (Serotonin 5-hydroxytryptamine receptor) ของบริเวณเส้นประสาทเวกัส (Vagus nerve, เส้นประสาทสมองคู่ที่ 10) ที่ควบคุมการทำงานของ หลอดอาหาร  กระเพาะอาหาร  ลำไส้เล็ก  ทำให้อวัยวะดังกล่าวลดการบีบตัวลง จึงเกิดฤทธิ์ยับยั้งอาการคลื่นไส้-อาเจียนได้ตามสรรพคุณ 
 ///// ราโมซีตรอนมีรูปแบบการจัดจำหน่ายอย่างไร? ///// 
ยาราโมซีตรอนมีรูปแบบการจัดจำหน่าย เช่น 
- ยาเม็ดชนิดรับประทาน ขนาด 5 ไมโครกรัม/เม็ด 
- ยาเม็ดชนิดรับประทาน ขนาด 0.1 มิลลิกรัม/มิลลิลิตร (100 ไมโครกรัม/เม็ด) 
- ยาฉีด ขนาด 0.3 มิลลิกรัม/ขวด (300 ไมโครกรัม/ขวด) 
 ///// ราโมซีตรอนมีขนาดการบริหารยาอย่างไร? ///// 
ยาราโมซีตรอน มีขนาดการบริหารยา/ใช้ยา เช่น 
ก.	สำหรับลดอาการคลื่นไส้-อาเจียนในผู้ที่ได้รับยาเคมีบำบัด: 
- ผู้ใหญ่: กรณียารับประทาน: รับประทานยา 100 ไมโครกรัม วันละครั้ง,
กรณียาฉีด: ฉีดยาเข้าหลอดเลือดดำขนาด 300 ไมโครกรัม วันละครั้ง หากจำเป็น แพทย์อาจเพิ่มขนาดยาให้ผู้ป่วยอีก 300 ไมโครกรัม แต่ขนาดการฉีดยาสูงสุดต้องไม่เกิน 300 ไมโครกรัม/วัน 
ข.สำหรับโรคลำไส้แปรปรวน: 
- ผู้ใหญ่: รับประทานยา 5 ไมโครกรัม เพียงวันละครั้ง   ซึ่งแพทย์อาจปรับขนาดรับประทาน โดยดูจากการตอบสนองของผู้ป่วย  ซึ่งขนาดรับประทานสูงสุดไม่เกิน 10 ไมโครกรัม/วัน 
*อนึ่ง: 
 
- ห้ามใช้ยานี้กับ เด็ก  สตรีที่อยู่ในภาวะให้นมบุตร 
- ระวังการใช้ยานี้กับ  สตรีตั้งครรภ์  และผู้สูงอายุ  โดยการใช้ยานี้กับผู้ป่วยกลุ่มนี้ ต้องมีคำสั่งจากแพทย์ผู้รักษาเท่านั้น 
***** หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้                        	          การใช้ยาที่เหมาะสม ควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาราโมซีตรอน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาราโมซีตรอน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาราโมซีตรอน  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
อย่างไรก็ตาม เพื่อประสิทธิผลของการรักษา ควรรับประทานยาราโมซีตรอนตรงเวลา 
 ///// ราโมซีตรอนมีผลไม่พึงประสงค์อย่างไร? ///// 
ยาราโมซีตรอนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบการทำงานของอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร: เช่น อาจทำให้ท้องเสียหรือไม่ก็ท้องผูก  ชาที่ลิ้น  สะอึก 
- ผลต่อผิวหนัง:  เช่น  เกิดผื่นคัน  ผิวแดง  มีอาการหน้าแดง 
- ผลต่อตับ:  เช่น  ตับทำงานผิดปกติ  เช่น  ค่าบิลิรูบิน และค่าเอนไซม์การทำงานของตับบางตัว(เช่น ค่า SGPT/Serum glutamate-pyruvate transaminase)ในเลือดเพิ่มสูงขึ้น 
- ผลต่อระบบประสาท:  เช่น  ปวดศีรษะ 
 ///// มีข้อควรระวังการใช้ราโมซีตรอนอย่างไร? ///// 
มีข้อควรระวังการใช้ยาราโมซีตรอน เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานยานี้ด้วยตนเอง 
- ห้ามใช้ยานี้กับผู้ที่มีภาวะท้องผูก  ผู้ที่มีอาการอักเสบติดเชื้อในกระเพาะอาหารหรือติดเชื้อที่ลำไส้  รวมถึงผู้ป่วยมะเร็งลำไส้ใหญ่ 
- ห้ามหยุดใช้ยานี้ด้วยตนเอง หรือใช้ยานี้นานเกินจากคำสั่งแพทย์ 
- หากพบอาการแพ้ยานี้ อาทิเช่น  ผื่นขึ้นเต็มตัว  เกิดลมพิษ  อึดอัด/หายใจไม่ออก/หายใจลำบาก  ตัวบวม  หัวใจเต้นผิดปกติ ให้หยุดการใช้ยานี้ทันที แล้วรีบมาพบแพทย์/มาโรงพยาบาลโดยเร็ว ทันที/ฉุกเฉิน 
- ปฏิบัติตัวตามคำแนะนำของแพทย์อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาราโมซีตรอนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ราโมซีตรอนมีปฏิกิริยาระหว่างยากับยาตัวอื่นอย่างไร? ///// 
ยาราโมซีตรอนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาราโมซีตรอนร่วมกับยา Fluvoxamine  ด้วยจะทำให้ระดับความเข้มข้นของยาราโมซีตรอนในกระแสเลือดเพิ่มขึ้น จนทำให้ผู้ป่วยได้รับอาการข้างเคียงต่างๆจากยาราโมซีตรอนตามมา 
- ห้าม/หลีกเลี่ยงการใช้ยาราโมซีตรอนร่วมกับยากลุ่ม MAOIs,  TCAs,  Phenothiazines,  ยากลุ่ม Anti-cholinergic,  และกลุ่ม Opioid narcotics,  ด้วยจะส่งผลรบกวนการทำงานของระบบทางเดินอาหารอย่างรุนแรง รวมถึงก่อให้เกิดอาการท้องผูกหรือไม่ก็ท้องเสียติดตามมา 
 ///// ควรเก็บรักษาราโมซีตรอนอย่างไร? ///// 
ยาราโมซีตรอนมีความคงตัวดีในระดับหนึ่ง จึงสามารถเก็บยาภายใต้อุณหภูมิห้องที่เย็นได้  ห้ามเก็บยาในช่องแช่แข็งของตู้เย็น  ห้ามเก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ราโมซีตรอนมีชื่ออื่นอีกไหม? ผลิตจากบริษัทอะไรบ้าง? ///// 
ยาราโมซีตรอนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง  ยานี้ที่จำหน่ายในต่างประเทศ มียาชื่อการค้า เช่น  Ibset, Iribo,  Nozia 
 ///// บรรณานุกรม ///// 
https://en.wikipedia.org/wiki/5-HT3_antagonist#The_5-HT3_receptor_antagonists_structure  [2016,July23] 
https://en.wikipedia.org/wiki/Ramosetron [2016,July23] 
http://www.mims.com/india/drug/info/ramosetron?type=full&amp;mtype=generic [2016,July23] 
http://www.drugsupdate.com/generic/view/1111  [2016,July23]
