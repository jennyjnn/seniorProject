เอ็มพากลิโฟลซิน (Empagliflozin)
 ///// บทนำ ///// 
ยาเอ็มพากลิโฟลซิน(Empagliflozin)เป็นยาในกลุ่ม โซเดียม-กลูโคส โคทรานสปอร์เตอร์-2 อินฮิบิเตอร์ (Sodium glucose co-transporter 2 inhibitor ย่อว่า SGLT2 inhibitor)    ทางคลินิกใช้เป็นยารักษาโรคเบาหวานชนิดที่ 2 ที่ได้รับการยืนยันว่า ยานี้สามารถลดความเสี่ยงของการเสียชีวิตจากภาวะแทรกซ้อนของโรคหลอดเลือดหัวใจสาเหตุจากเบาหวานได้  ยานี้มีกลไกการออกฤทธิ์ยับยั้งการดูดคืนกลับเข้าสู่เลือดของน้ำตาลที่บริเวณไต โดยไม่มีผลกระตุ้นการหลั่งฮอร์โมนอินซูลินจากตับอ่อนแต่อย่างใด  ซึ่งกลไกดังกล่าวส่งผลลดระดับน้ำตาลในกระแสเลือด 
รูปแบบยาแผนปัจจุบันของยาเอ็มพากลิโฟลซิน เป็นยาชนิดรับประทาน หลังการดูดซึมจากระบบทางเดินอาหาร  ตัวยาที่เข้าสู่กระแสเลือดจะเกิดการรวมตัวกับโปรตีนในเลือดประมาณ 86.2%  ร่างกายต้องใช้เวลาประมาณ 12.4 ชั่วโมง เพื่อกำจัดยานี้ออกจากกระแสเลือดโดยผ่านทิ้งไปกับปัสสาวะและอุจจาระ 
ระหว่างที่ผู้ป่วยได้รับยาเอ็มพากลิโฟลซิน ควรต้องหมั่นตรวจระดับน้ำตาลในเลือดด้วยตนเองตามคำแนะนำของ แพทย์ พยาบาล เภสัชกร และมารับการตรวจ            ระดับน้ำตาลเฉลี่ยสะสมในเลือด (HbA1C, Hemoglobin A1C) ตามที่แพทย์นัดหมายเป็นระยะๆเพื่อดูความก้าวหน้าของการรักษา  ซึ่งผู้ป่วยควรมาพบแพทย์/มาโรงพยาบาลตามนัดทุกครั้ง 
ทั้งนี้ มีข้อควรระวังบางประการที่ผู้บริโภค/ผู้ป่วยควรทราบก่อนการใช้ยาเอ็มพากลิโฟลซิน เช่น 
 
- หลีกเลี่ยงการใช้กับผู้ที่มีประวัติแพ้ยาเอ็มพากลิโฟลซิน 
- ห้ามนำไปใช้รักษาโรคเบาหวานชนิดที่ 1 (Type1 diabetes) 
- ห้ามใช้กับผู้ที่มีระดับสารคีโตน (Ketone) ในปัสสาวะสูง 
- ห้ามใช้กับผู้ป่วยโรคไต รวมถึงผู้ที่ต้องเข้ารับการล้างไตด้วยการฟอกเลือดด้วยเครื่องล้างไต 
- สตรีตั้งครรภ์ และสตรีที่อยู่ในภาวะให้นมบุตร จัดเป็นกลุ่มเสี่ยงต่อการเกิดผลข้างเคียงจากการใช้ยาแทบทุกชนิด ที่รวมยาเอ็มพากลิโฟลซินด้วย 
- โรคบางอย่างอาจก่อให้เกิดอุปสรรคต่อการใช้ยาเอ็มพากลิโฟลซิน เช่น โรค                    ความดันโลหิตสูง   โรคความดันโลหิตต่ำ   โรคไขมันในเลือดสูง  ภาวะ/โรคติดเชื้อระบบทางเดินปัสสาวะ  มีภาวะปัสสาวะขัด   มีการติดเชื้อราบริเวณอวัยวะเพศทั้งชายและหญิง   ผู้ป่วยมีภาวะขาดน้ำ   ด้วยอาการป่วยดังกล่าวล้วนแล้วจะเกิดผลกระทบ/อาการอาจแย่ลงตามมา เมื่อมีการใช้ยาเอ็มพากลิโฟลซิน 
- ยาบางประเภทหากใช้ร่วมกับเอ็มพากลิโฟลซินอาจเป็นสาเหตุให้เกิดอาการ น้ำตาลในเลือดต่ำ เช่น   Insulin/ยาอินซูลิน,  Repaglinide,  Glipizide,  หรือยาบางกลุ่มเมื่อใช้ร่วมกับยาเอ็มพากลิโฟลซินจะทำให้เกิดภาวะความดันโลหิตต่ำตามมา เช่น                   ยาขับปัสสาวะ อย่างเช่น Furosemide,  HCTZ,  Spironolactone 
- การใช้ยาเอ็มพากลิโฟลซิน ให้รับประทานวันละ1 ครั้งในตอนเช้า ก่อนหรือหลังอาหารก็ได้   ตัวยานี้จะออกฤทธิ์ในการป้องกันการดูดกลับของน้ำตาลกลูโคสเข้าสู่กระแสเลือดในบริเวณไตได้ตลอดวัน  ผู้ป่วยควรรับประทานยานี้ในเวลาเดียวกันของแต่ละวัน  เพราะจะทำให้ระดับยานี้ในกระแสเลือดมีระดับความเข้มข้นสม่ำเสมอ ทำให้ง่ายต่อการควบคุมระดับน้ำตาลในเลือด  ประการสำคัญห้ามมิให้ผู้ป่วยปรับขนาดรับประทานเองโดยไม่ขอคำปรึกษาจากแพทย์ก่อน 
- หลังการใช้ยานี้หากพบอาการวิงเวียนศีรษะ  ควรหลีกเลี่ยงการขับขี่ยวดยาน	 พาหนะต่างๆ รวมถึงการทำงานกับเครื่องจักร เพราะจะเกิดอุบัติเหตุได้ง่าย 
- พกบัตรแสดงตนว่าเป็นผู้ป่วยด้วยโรคเบาหวานตลอดเวลา  ทั้งนี้จะช่วยให้แพทย์รู้ประวัติการเจ็บป่วยและสามารถช่วยเหลือได้ทันเวลาเมื่อผู้ป่วยมีเหตุฉุกเฉินต่างๆ 
- ระวังการอยู่ในที่ที่มีอากาศร้อนซึ่งเสี่ยงต่อการสูญเสียน้ำของร่างกาย(ภาวะขาดน้ำ)  ซึ่งเป็นภาวะที่เกิดได้ง่ายขณะที่ใช้ยาเอ็มพากลิโฟลซิน 
- การรับประทานยานี้อย่างถูกต้อง มักจะไม่ก่อให้เกิดภาวะน้ำตาลในเลือดต่ำ        อย่างไรก็ตาม ผู้ป่วยควรเรียนรู้วิธีปฐมพยาบาลเมื่อพบภาวะน้ำตาลในเลือดต่ำ
ผิดปกติ (อ่านเพิ่มเติมในเว็บ haamor.com บทความเรื่อง น้ำตาลในเลือดต่ำในผู้ป่วยโรคเบาหวาน) 
ยาเอ็มพากลิโฟลซินจัดเป็นยารักษาโรคเบาหวานรุ่นใหม่ ในประเทศไทยโดยคณะกรรมการอาหารและยา ได้กำหนดให้ยาเอ็มพากลิโฟลซินอยู่ในหมวดยาควบคุมพิเศษ  การสั่งจ่ายยานี้ให้ผู้ป่วยจะต้องมีใบสั่งจากแพทย์มากำกับเท่านั้น  ผู้บริโภค/ผู้ป่วยไม่สามารถหาซื้อยานี้จากร้านขายยาได้โดยตรง 
อนึ่ง หากต้องการทราบข้อมูลของยาเอ็มพากลิโฟลซินเพิ่มเติม  สามารถสอบถามได้จากแพทย์ผู้ที่ทำการรักษาโรคเบาหวาน หรือจากเภสัชกรได้โดยทั่วไป 
 
 ///// เอ็มพากลิโฟลซินมีสรรพคุณ(คุณสมบัติ)อย่างไร? ///// 
ยาเอ็มพากลิโฟลซินมีสรรพคุณ/ข้อบ่งใช้เพื่อ รักษาโรคเบาหวานชนิดที่ 2 
 
 ///// เอ็มพากลิโฟลซินมีกลไกการออกฤทธิ์อย่างไร? ///// 
ยาเอ็มพากลิโฟลซินมีกลไกการออกฤทธิ์คือ ตัวยาจะยับยั้งการดูดคืนกลับของน้ำตาลเข้าสู่กระแสเลือดที่บริเวณไต โดยไม่มีผลกระตุ้นการหลั่งฮอร์โมนอินซูลินของตับอ่อน  กลไกนี้จะส่งผลลดระดับน้ำตาลในกระแสเลือด จนทำให้เกิดฤทธิ์รักษาได้ตามสรรพคุณ 
 
 ///// เอ็มพากลิโฟลซินมีรูปแบบการจัดจำหน่ายอย่างไร? ///// 
ยาเอ็มพากลิโฟลซินมีรูปแบบการจัดจำหน่ายเป็น ยาเม็ดชนิดรับประทาน ขนาด 10 และ 25 มิลลิกรัม/เม็ด 
 
 ///// เอ็มพากลิโฟลซินมีขนาดรับประทานอย่างไร? ///// 
ยาเอ็มพากลิโฟลซินมีขนาดรับประทาน เช่น 
 
- ผู้ใหญ่: เริ่มต้นรับประทานยาครั้งละ 10 มิลลิกรัม วันละ1ครั้ง ตอนเช้า ก่อนหรือหลังอาหารก็ได้ แพทย์อาจปรับเพิ่มขนาดรับประทานเป็นครั้งละ 25 มิลลิกรัม โดยดูจากการตอบสนองของระดับน้ำตาลในเลือดของผู้ป่วย 
- เด็ก:  ยังไม่มีข้อมูลทางคลินิกในการใช้ยานี้กับผู้ป่วยเบาหวานที่เป็นเด็ก การใช้ยานี้ในเด็กจึงเป็นดุลพินิจของแพทย์ผู้รักษาเป็นกรณีๆไป 
อนึ่ง: 
- ผู้ป่วยโรคไตที่มีความรุนแรงระดับปานกลางไปจนถึงขั้นรุนแรงมาก อยู่ในเกณฑ์ที่ต้องหลีกเลี่ยงและห้ามใช้ยานี้ 
- ผู้ป่วยโรคตับที่ไม่รุนแรงหรือรุนแรงในระดับปานกลาง รวมถึงผู้สูงอายุ ไม่จำเป็นต้องปรับขนาดรับประทานยานี้แต่อย่างใด 
- ควรรับประทานยานี้ตรงเวลาในแต่ละวัน 
- สามารถใช้ยานี้ร่วมกับยารักษาเบาหวานชนิดอื่นได้ เช่น ยาอินซูลิน  ยา  Metformin โดยแพทย์จะปรับขนาดรับประทานอย่างเหมาะสมเป็นกรณีไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                       ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเอ็มพากลิโฟลซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไตระยะรุนแรง  โรคความดันโลหิตสูง  รวมถึงกำลังกินยา/ใช้ยา และ/หรืออาหารเสริมอะไรอยู่  เพราะยาเอ็มพากลิโฟลซิน  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร 
 ///// หากลืมรับประทานยาควรทำอย่างไร? ///// 
หากลืมรับประทานยาเอ็มพากลิโฟลซิน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
แต่อย่างไรก็ดี เพื่อประสิทธิผลของการรักษา ควรรับประทานยาเอ็มพากลิโฟลซินตรงเวลา 
 
 ///// เอ็มพากลิโฟลซินมีผลไม่พึงประสงค์อย่างไร? ///// 
ยาเอ็มพากลิโฟลซินสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินหายใจ: เช่น  โรคติดเชื้อระบบทางเดินหายใจ 
- ผลต่อระบบหัวใจและหลอดเลือด: เช่น  เกิดภาวะความดันโลหิตต่ำ 
- ผลต่อระบบเผาผลาญพลังงานของร่างกาย: เช่น  มีภาวะ/โรคไขมันในเลือดสูง  เกิดภาวะเลือดเป็นกรด 
- ผลต่อระบบทางเดินอาหาร:  เช่น  คลื่นไส้ 
- ผลต่อไต: เช่น  ปัสสาวะมาก  ปัสสาวะไม่ออก/ปัสสาวะขัด 
- ผลต่อผิวหนัง: เช่น  ผื่นคัน 
 
 ///// มีข้อควรระวังการใช้เอ็มพากลิโฟลซินอย่างไร? ///// 
มีข้อควรระวังการใช้ยาเอ็มพากลิโฟลซิน เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยโรคไตระยะรุนแรง 
- ห้ามปรับขนาดรับประทานด้วยตนเอง 
- ห้ามใช้ยานี้กับ เด็ก  สตรีตั้งครรภ์  สตรีที่อยู่ในภาวะให้นมบุตร และผู้สูงอายุ 	  
 โดยไม่มีคำสั่งจากแพทย์ 
- หยุดการใช้ยานี้ทันทีหากผู้ป่วยมีอาการแพ้ยานี้ เช่น อึดอัดหายใจไม่ออก/หายใจลำบาก  ตัวบวม  มีผื่นคันขึ้นเต็มตัว 
- ปฏิบัติตามคำสั่ง แพทย์ พยาบาล  เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเอ็มพากลิโฟลซินด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เอ็มพากลิโฟลซินมีปฏิกิริยาระหว่างยากับยาตัวอื่นอย่างไร? ///// 
ยาเอ็มพากลิโฟลซินมีปฏิกิริยาระหว่างยากับยาตัวอื่น เช่น 
- การใช้ยาเอ็มพากลิโฟลซินร่วมกับยาอินซูลิน อาจก่อให้เกิดภาวะน้ำตาล                         ในเลือดต่ำ  ดังนั้นหากมีความจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมกับผู้ป่วยเป็นรายบุคคลไป 
- ห้ามใช้ยาเอ็มพากลิโฟลซินร่วมกับยา Gatifloxacin  ด้วยอาจก่อให้เกิดภาวะ                        น้ำตาลในเลือดต่ำหรือไม่ก็สูง  กรณีที่เกิดภาวะน้ำตาลในเลือดต่ำผู้ป่วยบางรายอาจช็อก หมดสติ จนถึงขั้นเสียชีวิต  ดังนั้นหากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาเอ็มพากลิโฟลซินร่วมกับยา Hydrocortisone,  Indinavir, สามารถส่งผลทำให้ประสิทธิภาพของการลดน้ำตาลในกระแสเลือดของยาเอ็มพากลิโฟลซินร่วม  ด้อยประสิทธิภาพลงไป  หากมีความจำเป็นต้องใช้ยาร่วมกัน   แพทย์จะปรับขนาดรับประทานให้เหมาะกับผู้ป่วยเป็นรายบุคคลไป 
 ///// ควรเก็บรักษาเอ็มพากลิโฟลซินอย่างไร ///// 
ควรเก็บยาเอ็มพากลิโฟลซิน ในช่วงอุณหภูมิ 20 – 25 องศาเซลเซียส(Celsius)
ห้ามเก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด  ความร้อนและความชื้น และไม่เก็บยาในห้องน้ำ หรือในรถยนต์ 
 ///// เอ็มพากลิโฟลซินมีชื่ออื่นอีกไหม? ผลิตจากบริษัทอะไรบ้าง? ///// 
ยาเอ็มพากลิโฟลซินที่จำหน่ายในประเทศไทย มียาชื่อการค้า  และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Gliflozin [2016,Dec17] 
https://en.wikipedia.org/wiki/Empagliflozin [2016,Dec17] 
https://www.drugs.com/ppa/empagliflozin.html [2016,Dec17] 
http://docs.boehringer-ingelheim.com/Prescribing%20Information/PIs/Jardiance/jardiance.pdf [2016,Dec17] 
http://www.mims.com/thailand/drug/info/jardiance [2016,Dec17] 
https://www.drugs.com/drug-interactions/empagliflozin-index.html?filter=2#I [2016,Dec17]
