แอพราโคลนิดีน (Apraclonidine)
 ///// บทนำ ///// 
ยาแอพราโคลนิดีน(Apraclonidine หรือ Apraclonidine hydrochloride หรือ Apraclonidine HCl) เป็นยาประเภท แอลฟา2-อะดรีเนอร์จิก รีเซพเตอร์ อะโกนิสต์(Alpha 2 adrenergic receptor agonist)  โดยกลไกการทำงานของยาแอพราโคลนิดีน คือลดการสร้างของเหลวในลูกตา ส่งผลให้แรงดัน/ความดันตาลดต่ำลง  การมีแรงดัน/ความดันตาสูงๆ จะทำให้เส้นประสาทตาถูกทำลายและสูญเสียการมองเห็นในที่สุด 
ทางคลินิก ได้นำยาแอพราโคลนิดีนมาใช้เป็นยาหยอดตาเพื่อลดความดันของลูกตาหลังการผ่าตัดตาด้วยแสงเลเซอร์ และยังใช้บำบัดอาการโรคต้อหินอีกด้วย 
มีข้อห้ามใช้และข้อควรระวังของการใช้ยาแอพราโคลนิดีนที่ควรทราบดังนี้ เช่น 
- ห้ามใช้กับผู้ที่มีประวัติแพ้ยาแอพราโคลนิดีน 
- ห้ามใช้ยาแอพราโคลนิดีนร่วมกับยากลุ่ม MAOIs เพราะจะทำให้ผู้ป่วยได้รับอาการข้างเคียง(ผลข้างเคียง)อย่างรุนแรงจากการใช้ยาร่วมกัน เช่น  ทำให้มีความดันโลหิตสูง  
ดังนั้น ก่อนการใช้ยาแอพราโคลนิดีน ทางคลินิกแนะนำให้หยุดใช้ยากลุ่ม MAOI 14 วัน
เป็นอย่างต่ำ 
- ห้ามนำยานี้มาใช้รับประทาน  ด้วยยาแอพราโคลนิดีนเป็นยาหยอดตา 
- ห้ามดื่มเครื่องดื่มประเภทแอลกอฮอล์ขณะหยอดตาด้วยแอพราโคลนิดีน เพราะตัวยานี้จะสามารถเพิ่มฤทธิ์การกดประสาทของแอลกอฮอล์ 
- การใช้ยานี้กับสตรีมีครรภ์/ตั้งครรภ์ และสตรีในภาวะให้นมบุตร ต้องอยู่ภายใต้ดุลยพินิจของแพทย์เท่านั้น และห้ามผู้ป่วยกลุ่มนี้ไปซื้อหายาแอพราโคลนิดีนมาใช้ด้วยตนเอง 
- ห้ามใช้ยาหยอดตาแอพราโคลนิดีนกับเด็ก  ด้วยยังไม่มีการศึกษาถึงประสิทธิภาพและผลข้างเคียงของการใช้ยานี้กับผู้ป่วยเด็ก 
- ห้ามใช้ยานี้ที่มีสิ่งปนเปื้อนเจือปน เช่น ฝุ่นผงต่างๆเพราะอาจเป็นเหตุให้เกิดการ   ติดเชื้อของตาตามมา 
- ต้องเรียนรู้วิธีใช้ยาหยอดตาอย่างถูกต้องจาก แพทย์/ พยาบาล/เภสัชกร(อ่านเพิ่มเติมในบทความนี้ หัวข้อ “ขนาดการบริหารยาฯ”) และใช้ยานี้ตรงตามคำสั่งแพทย์ 
- กรณีที่ใช้ยานี้แล้วอาการของตายังไม่ดีขึ้น เช่น ยังมีอาการปวดของตา หรือปวดตามากขึ้นเรื่อยๆ  ควรรีบนำผู้ป่วยมาพบจักษุแพทย์/มาโรงพยาบาลโดยเร็ว 
สำหรับยาหยอดตาแอพราโคลนิดีนที่มีจำหน่ายในท้องตลาด จะมีขนาดความแรง 0.5% และ 1% การจะเลือกใช้ขนาดความแรงใดนั้น จะต้องเป็นไปตามดุลยพินิจของแพทย์เท่านั้น และสำหรับประเทศไทย สามารถพบเห็นการจำหน่ายยาชนิดนี้ภายใต้ชื่อการค้าว่า “Iopidine” 
 
 ///// แอพราโคลนิดีนมีสรรพคุณ(คุณสมบัติ)อย่างไร? ///// 
ยาแอพราโคลนิดีน มีสรรพคุณ/ข้อบ่งใช้ เช่น 
- บำบัดรักษาอาการโรคต้อหิน 
- ใช้เป็นยาควบคุมและป้องกันความดันตาสูงหลังการผ่าตัดตาด้วยแสงเลเซอร์ 
 
 ///// แอพราโคลนิดีนมีกลไกการออกฤทธิ์อย่างไร? ///// 
หลังการหยอดตาด้วยยาแอพราโคลนิดีน ต้องใช้เวลาประมาณ 1 ชั่วโมงเป็นอย่างต่ำ ตัวยาจึงจะออกฤทธิ์ได้เต็มที่ ซึ่งระยะเวลาการออกฤทธิ์ อาจควบคุมความดันตาได้เป็นเวลานานกว่า 12 ชั่วโมงขึ้นไป  ตัวยาแอพราโคลนิดีนเป็นยาประเภท Alpha2-adrenergic agonist จะมีกลไกการออกฤทธิ์ยับยั้งการทำงานของเอนไซม์ที่มีชื่อว่า Adenylate cyclase ส่งผลยับยั้งการผลิต Cyclic Adenosine monophosphate (cAMP) ซึ่งเป็นตัวนำส่งข้อมูลภายในเซลล์และมีอิทธิพลต่อการสร้างของเหลวภายในตา  ปริมาณของเหลวที่ลดลงนี้เองเป็นกลไกหลักที่ทำให้ความดันตากลับมาเป็นปกติ 
 
 ///// แอพราโคลนิดีนมีรูปแบบการจัดจำหน่ายอย่างไร? ///// 
ยาแอพราโคลนิดีนมีรูปแบบการจัดจำหน่าย เป็น ยาหยอดตาที่ประกอบด้วยตัวยา Apraclonidine HCl ขนาดความเข้มข้น 0.5 และ 1% 
 
 ///// แอพราโคลนิดีนมีขนาดการบริหารยาอย่างไร? ///// 
ยาแอพราโคลนิดีน มีขนาดการบริหารยา/ใช้ยา เช่น 
ก.	สำหรับรักษาอาการโรคต้อหิน: 
- ผู้ใหญ่: ใช้ยาหยอดตาแอพราโคลนิดีนขนาดเข้มข้น 0.5% หยอดตาข้างที่เป็นต้อหิน 1–2 หยด วันละ 3 ครั้ง โดยมีระยะเวลาการใช้ยาไม่เกิน 1 เดือน กรณีมียาหยอดตาประเภทอื่นร่วมด้วย ควรเว้นระยะเวลาของการหยอดตาระหว่างยาหยอดตาแอพราโคลนิดีนกับยาหยอดตาชนิดอื่นนาน 5 นาทีเป็นอย่างต่ำ 
ข. สำหรับควบคุมและป้องกันความดันตาสูงหลังการผ่าตัดตาด้วยแสงเลเซอร์ 
- ผู้ใหญ่: ใช้ยาหยอดตาแอพราโคลนิดีนขนาดความเข้มข้น 1% หยอดตาข้างที่ต้องรับการผ่าตัดเพียง 1 หยด  ต้องหยอดตาล่วงหน้า 1 ชั่วโมง ก่อนเข้ารับการผ่าตัดตา  และ หลังการผ่าตัดตาเสร็จเรียบร้อย ให้หยอดตาด้วยยานี้ ทันทีอีก 1 หยด 
ค. ศึกษาและดำเนินตามขั้นตอนการใช้ยาหยอดตาดังต่อไปนี้ 
1 ล้างมือให้สะอาดด้วยสบู่และน้ำก่อนใช้ยาหยอดตา 
2 เขย่าเบาๆขวดยาก่อนใช้ 
3 เอียงศีรษะไปข้างหลังเล็กน้อย ใช้นิ้วชี้ดึงเปลือกตา/หนังตาล่างแล้วเงยหน้าขึ้น 
4 หยอดยาลงในเปลือกตาล่าง ระวังมิให้ปลายหลอดหยอดตาสัมผัสตา  หนังตา  ทั้งนี้เพื่อป้องกันการปนเปื้อนเชื้อโรคกับตัวยา 
5 หลับตาโดยไม่ต้องกะพริบตา และรอเป็นเวลาประมาณ 30 วินาที เพื่อให้  ยากระจายทั่วตา 
6 ปิดฝาขวดยาให้แน่น 
อนึ่ง: 
- ห้ามซื้อยาชนิดนี้มาใช้เอง 
- เด็ก: ปัจจุบัน ยังไม่มีข้อบ่งใช้ยานี้กับเด็ก 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยายาแอพราโคลนิดีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะ ยาแอพราโคลนิดีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                  เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมใช้ยาหยอดตาควรทำอย่างไร? ///// 
กรณีลืมหยอดตาด้วยยาแอพราโคลนิดีน สามารถใช้ยาทันทีเมื่อนึกขึ้นได้  หากเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณการใช้ยาเป็น 2 เท่า  ให้ใช้ยาที่ขนาดปกติ 
แต่อย่างไรก็ดี เพื่อประสิทธิผลของการรักษา ต้องใช้ ยาแอพราโคลนิดีน ตรงเวลา 
 ///// แอพราโคลนิดีนมีผลไม่พึงประสงค์อย่างไร? ///// 
ยาแอพราโคลนิดีน สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อตา:   เช่น  เกิดเยื่อตาอักเสบ   คันตา  ตาแดงด้วยมีเลือดคั่งในตา  น้ำตามาก  รูม่านตาขยาย  การมองภาพไม่ชัดเจน  หนังตาตก  ปวดตา 
- ผลต่อระบบทางเดินอาหาร:  เช่น  ปากแห้ง  คลื่นไส้  ท้องผูกหรือท้องเสีย  อาเจียน  ปวดท้อง 
- ผลต่อระบบประสาท:  เช่น  ปวดศีรษะ  การรับรสผิดปกติ  วิงเวียน  เดินเซ  ง่วงนอน  เกิดความรู้สึกสัมผัสเพี้ยน  มีภาวะหย่อนรับรู้ร้อนเย็น/การรับรู้ความร้อน-เย็นลดลง 
- ผลต่อระบบหัวใจและหลอดเลือด:  เช่น  เจ็บหน้าอก  หัวใจเต้นผิดจังหวะ  ชีพจรผิดปกติ  หลอดเลือดดำขยายตัว  ความดันโลหิตต่ำ  ใบหน้าบวม  มือ-เท้าบวม 
- ผลต่อระบบทางเดินหายใจ:  เช่น  เยื่อจมูกอักเสบ   จมูกแห้ง  หอบหืด  หายใจขัด/หายใจลำบาก   น้ำมูกไหล  ระคายคอ 
- ผลต่อสภาพจิตใจ:  เช่น  ซึม    กระสับกระส่าย  นอนไม่หลับ  ฝันแปลกๆ 
- ผลต่อผิวหนัง:  เช่น  ผิวหนังอักเสบ  มีผื่นคัน  เหงื่อออกที่ฝ่ามือ 
- ผลต่อกล้ามเนื้อ:  เช่น  ปวดกล้ามเนื้อ 
- ผลต่อระบบสืบพันธ์:   เช่น  อารมณ์ทางเพศถดถอย 
 
 ///// มีข้อควรระวังการใช้แอพราโคลนิดีนอย่างไร? ///// 
มีข้อควรระวังการใช้ยาแอพราโคลนิดีน เช่น 
- ห้ามใช้กับผู้ป่วยแพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร  และเด็ก 
- ห้ามปรับขนาดการใช้ยานี้หรือหยุดการใช้ยานี้ด้วยตนเอง 
- ห้ามไปซื้อหายานี้มาใช้เองโดยมิได้ขอคำปรึกษาจากแพทย์ 
- หลังเปิดขวดยาแล้ว สามารถใช้ยานี้ต่อได้ไม่เกิน 4 สัปดาห์ 
- กรณีพบอาการแพ้ยานี้ เช่น  มีผื่นคันขึ้นเต็มตัว  หายใจไม่ออก/หายใจลำบาก  ตัวบวม  	ต้องรีบนำผู้ป่วยส่งโรงพยาบาลทันที/ฉุกเฉิน 
- หากใช้ยานี้ตามระยะเวลาที่แพทย์แนะนำแล้วอาการไม่ดีขึ้น  ผู้ป่วยควรรีบกลับมาพบแพทย์/มาโรงพยาบาลก่อนแพทย์นัด เพื่อแพทย์พิจารณาปรับแนวทางการรักษา 
- แจ้งแพทย์ถึงประวัติโรคประจำตัว  การมียาชนิดอื่นใดที่ใช้อยู่บ้างโดยละเอียดก่อนที่จะเข้ารับการรักษาทุกครั้ง 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาแอพราโคลนิดีนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// แอพราโคลนิดีนมีปฏิกิริยาระหว่างยากับยาตัวอื่นอย่างไร? ///// 
ยาแอพราโคลนิดีนมีปฏิกิริยาระหว่างยากับยาตัวอื่น เช่น 
- ห้ามใช้ยาแอพราโคลนิดีนร่วมกับยา Isocarboxazid, Linezolid, Phenelzine,
Selegiline, เพราะจะส่งผลทำให้ความดันโลหิตของผู้ป่วยเพิ่มสูงขึ้นอย่างผิดปกติ 
- หลีกเลี่ยงการใช้ยาแอพราโคลนิดีนร่วมกับยา Alprazolam, Clemastine/ยาแก้แพ้, และ Hydrocodone  ด้วยจะทำให้มีการดูดซึมตัวยาแอพราโคลนิดีนร่วมเข้าสู่ร่างกายมากขึ้น  จนเป็นเหตุให้เกิดอาการวิงเวียน  ง่วงนอน  และทำให้ขาดสมาธิ 
- การใช้ยาแอพราโคลนิดีนร่วมกับยา Ramipril  อาจทำให้เกิดภาวะความดันโลหิตต่ำ   และหัวใจเต้นช้าลง  กรณีจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาแอพราโคลนิดีนร่วมกับยา Amitriptyline  ด้วยจะทำให้เกิด
อาการ วิงเวียน  ง่วงนอน  ความดันโลหิตต่ำตามมา 
 
 ///// ควรเก็บรักษาแอพราโคลนิดีนอย่างไร? ///// 
ควรเก็บยาแอพราโคลนิดีน ภายใต้อุณหภูมิ 2-25 องศาเซลเซียส (Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// แอพราโคลนิดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาแอพราโคลนิดีน ที่จำหน่ายในประเทศไทย มียาชื่อการค้า และบริษัทผู้ผลิต เช่น 
อนึ่ง ยาชื่อการค้าอื่นของยานี้ในต่างประเทศเช่น ยา Lopidine และที่มีตัวยาอื่นผสมรวมอยู่ด้วย เช่น  Alfa, Alfadrops, Alphadrops DS 
 ///// บรรณานุกรม ///// 
https://www.drugs.com/pro/apraclonidine.html[2017,Sept2] 
https://www.accessdata.fda.gov/drugsatfda_docs/label/2004/19779s018,019lbl.pdf[2017,Sept2] 
https://www.drugbank.ca/drugs/DB00964[2017,Sept2] 
http://www.akorn.com/documents/catalog/sell_sheets/17478-716-10.pdf[2017,Sept2] 
https://www.drugs.com/drug-interactions/apraclonidine-ophthalmic-index.html?filter=3&amp;generic_only=#P[2017,Sept2] 
http://www.mims.com/thailand/drug/info/apraclonidine/?type=brief&amp;mtype=generic[2017,Sept2] 
https://www.drugs.com/drug-interactions/apraclonidine-ophthalmic-index.html?filter=2[2017,Sept2]
