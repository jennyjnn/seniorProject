ยานอร์ฟลอกซาซิน (Norfloxacin)
 ///// บทนำ ///// 
ยานอร์ฟลอกซาซิน (Norfloxacin) เป็นยาต้านเชื้อแบคทีเรียที่มีใช้แพร่หลายในวงการแพทย์ไทย โดยมากจะพบเห็นในรูปยารับประทาน ยานี้ถูกดูดซึมได้ดีจากระบบทางเดินอาหาร ได้ประมาณ 30–40% ของยาที่บริโภค ซึ่งพบว่าความเข้มข้นของยาในกระแสเลือดจะมีระดับสูงสุดภายใน 1–2 ชั่วโมงหลังจากรับประทานยา การดูดซึมของยานอร์ฟลอกซาซินจะถูกรบกวนเมื่อรับประทานยานี้พร้อมอาหาร 
การกระจายตัวของยานอร์ฟลอกซาซินหลังเข้าสู่ร่างกาย สามารถผ่านเข้าสู่รกในหญิงมีครรภ์ และพบปริมาณยามากในน้ำดี ซึ่งเมื่อยานี้ผ่านไปที่ตับ ยานี้จะถูกเปลี่ยนรูปไปเป็นสารที่มีฤทธิ์ต่อต้านแบคทีเรีย ยานอร์ฟลอกซาซินจะถูกขับออกมากับอุจจาระและปัสสาวะ หากใช้ยากับผู้ที่มีภาวะไตผิดปกติ อาจทำให้ระดับยานอร์ฟลอกซาซินตกค้างอยู่ในร่างกายได้นานขึ้น 
จากการศึกษาการใช้ยานอร์ฟลอกซาซินในสัตว์ทดลองพบว่า ยานี้สามารถก่อให้เกิดความพิการของตัวอ่อนที่อยู่ในครรภ์ของสัตว์ทดลองได้ จึงเป็นเหตุผลที่ห้ามใช้ยานี้กับหญิงมีครรภ์และกับหญิงที่อยู่ในภาวะให้นมบุตร (โดยหลักจริยธรรม จึงไม่สามารถศึกษาผลกระทบนี้ต่อทารกในครรภ์ของคนได้โดยตรง จึงใช้ผลการศึกษาในสัตว์ทดลอง นำมาเป็นคำแนะนำและข้อปฏิบัติแทน) ดังนั้นการใช้ยานี้จึงมีความจำเป็นต้องได้รับคำสั่งจากแพทย์เท่านั้น 
 
 ///// ยานอร์ฟลอกซาซิน มีสรรพคุณ (คุณสมบัติ) อย่างไร? ///// 
ยานอร์ฟลอกซาซินมีคุณสมบัติใช้รักษา การติดเชื้อหนองใน (Gonorrhea) การติดเชื้อในทางเดินปัสสาวะ (โรคติดเชื้อระบบทางเดินปัสสาวะ) และรวมไปถึงโรคติดเชื้อระบบทางเดินอาหาร 
 
 ///// ยานอร์ฟลอกซาซินยานอร์ฟลอกซาซิน มีกลไกการออกฤทธิ์อย่างไร? ///// 
ยานอร์ฟลอกซาซินนี้ จะออกฤทธิ์ยับยั้งการทำงานของสารเคมีบางตัว เช่น สาร DNA Gyrase ซึ่งอยู่ในขบวนการสร้างสารพันธุกรรมในแบคทีเรีย ส่งผลให้การขยายและแพร่พันธุ์ของแบคทีเรียลดลง 
 
 ///// ยานอร์ฟลอกซาซิน มีรูปแบบการจัดจำหน่ายอย่างไร? ///// 
รูปแบบการจัดจำหน่ายของยานอร์ฟลอกซาซิน คือ ยาเม็ดเคลือบฟิล์ม (Film-Coated Tab) ขนาดความแรง 100, 200, และ 400 มิลลิกรัม ยาน้ำชนิดรับประทานสำหรับเด็ก 
 
 ///// ยานอร์ฟลอกซาซิน มีขนาดรับประทานอย่างไร? ///// 
ยานอร์ฟลอกซาซิน มีขนาดรับประทานดังนี้ เช่น 
ก. ผู้ใหญ่อายุตั้งแต่18ปีขึ้นไป: 
- สำหรับการติดเชื้อหนองใน รับประทานครั้งเดียว ขนาด 800 มิลลิกรัม 
- สำหรับการติดเชื้อในช่องทางเดินปัสสาวะ (โรคติดเชื้อระบบทางเดินปัสสาวะ)
ชนิดเฉียบพลัน รับประทาน 200 มิลลิกรัม เช้า–เย็น แต่หากเป็นชนิดเรื้อรัง รับประทาน 400 มิลลิกรัม เช้า–เย็น 
- การติดเชื้อในระบบทางเดินอาหารขนาดรับประทาน 400 มิลลิกรัม เช้า–เย็น 
อนึ่ง: ควรรับประทานยานี้ช่วงท้องว่าง คือ ก่อนอาหาร 
ข. ผู้ที่อายุต่ำกว่า 18 ปี: ทางคลินิก ยังไม่มีข้อมูลด้านความปลอดภัยและขนาดการใช้ยานี้ในผู้ป่วยกลุ่มวัยนี้ 
*****หมายเหตุ: ขนาดยา และระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น   ไม่สามารถใช้ทดแทนคำสั่งใช้ยาของแพทย์ผู้รักษาได้  การใช้ยาที่เหมาะสม  ควรต้องปรึกษา แพทย์ หรือเภสัชกร ก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยานอร์ฟลอกซาซิน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติการแพ้ยาทุกชนิด เช่น กินยา/ใช้ยาแล้ว คลื่นไส้มาก หรือขึ้นผื่น หรือ แน่น หายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยานอร์ฟลอกซาซิน อาจส่งผลให้อาการของโรคเหล่านั้นรุนแรงขึ้น หรือ อาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อนแล้ว 
- หากเป็นสุภาพสตรี ควรแจ้งว่าอยู่ในภาวะการตั้งครรภ์/มีครรภ์หรือไม่ หรือ กำลังให้นมบุตรหรือไม่ เพราะมียาหลายตัวสามารถผ่านรก หรือผ่านเข้าสู่น้ำนม และเข้าสู่ทารก จนก่อผลข้างเคียงต่อทารกได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาทุกชนิดรวมทั้งยานอร์ฟลอกซาซิน สามารถรับประทานยาในขนาดปกติเมื่อนึกขึ้นได้ หากการลืมรับประทานยาใกล้กับมื้อถัดไป ให้รับประทานยาในขนาดปกติเช่นกัน โดยไม่ต้องเพิ่มขนาดยาเป็น 2 เท่า 
 
 ///// ยานอร์ฟล็อกซาซิน มีผลไม่พึงประสงค์อย่างไร? ///// 
ผลไม่พึงประสงค์จากยา (ผลข้างเคียง/อาการข้างเคียง)ของยานอร์ฟลอกซาซิน คือ อาจทำให้รู้สึกไม่สบายในกระ เพาะอาหารและลำไส้  ปวดศีรษะ   วิงเวียน  รู้สึกง่วงนอน  กล้ามเนื้ออ่อนแรง 
ผลข้างเคียงอื่นที่สามารถเกิดขึ้นได้แต่พบเป็นจำนวนน้อย ได้แก่ อาการชักกระตุก ผื่นแพ้แสงแดด    เม็ดเลือดขาวต่ำ(Leucopenia) และเกล็ดเลือดต่ำ (Thrombocytopenia) 
*และกรณีที่รับประทานยานี้ในขนาดสูงๆเป็นประจำ อาจเกิดการตกตะกอนของยาในปัสสาวะ เป็นปัจจัยเสี่ยงให้เกิดโรคนิ่วในทางเดินปัสสาวะได้ เช่น นิ่วในไต 
 
 ///// มีข้อควรระวังการใช้ยานอร์ฟลอกซาซินอย่างไร? ///// 
มีข้อควรระวังการใช้ยานอร์ฟลอกซาซิน เช่น 
- ห้ามใช้กับผู้ที่แพ้ยานี้ หรือผู้ที่มีประวัติแพ้ยากลุ่ม Quinolones 
- ห้ามใช้ยานี้ในเด็กทารก 
- ห้ามใช้ยานี้กับ หญิงมีครรภ์ หรือหญิงที่อยู่ในภาวะให้นมบุตร 
- ระมัดระวังการใช้ยานี้ในผู้ที่มี โรคตับ และ/หรือ โรคไต 
- ระวังการใช้ยากับผู้ที่มีประวัติเป็นโรคลมชัก หรือผู้ที่มีประวัติบาดเจ็บทางระบบประสาทส่วนกลาง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง:  ทุกคนต้องตระหนักถึงความปลอดภัยจากการใช้ ”ยา”  ที่รวมถึง ยาแผนปัจจุบันทุกชนิด(รวมยานอร์ฟลอกซาซิน )  ยาแผนโบราญ    อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆเสมอ   เพราะ ยามีทั้งให้คุณและให้โทษ    ดังนั้นเมื่อมีการใช้ยาทุกชนิด ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง  ข้อปฏิบัติพื้นฐานในการใช้ยาทุกชนิด)  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ยานอร์ฟลอกซาซิน มีปฏิกิริยาระหว่างยากับยาตัวอื่นอย่างไร? ///// 
ยานอร์ฟลอกซาซิน มีปฏิกิริยาระหว่างยากับยาตัวอื่น ดังนี้ เช่น 
- การรับประทานร่วมกับยาลดกรด อาจทำให้การดูดซึมของยานอร์ฟลอกซาซินเข้าสู่ร่างกายได้น้อยลง 
- การรับประทานร่วมกับยา Probenecid จะไปเพิ่มการขับยานอร์ฟลอกซาซิน ออกจากร่าง กายได้เร็วยิ่งขึ้น 
- การรับประทานยานอร์ฟลอกซาซิน ร่วมกับยาบางชนิด เช่น ยาต้านการแข็งตัวของเลือด ยาป้องกันการชัก/ยาต้านชัก (เช่น Phenytoin) หรือยาขยายหลอดลม (เช่น Theophylline) สามารถเพิ่มฤทธิ์หรือเพิ่มความแรงของยานอร์ฟลอกซาซินได้ 
 
 ///// ควรเก็บรักษายานอร์ฟลอกซาซินอย่างไร? ///// 
สามารถเก็บรักษายานอร์ฟลอกซาซินได้ในอุณหภูมิห้อง และควรต้องเก็บยาฯให้พ้นแสงแดด  และให้พ้นมือเด็กและสัตว์เลี้ยง 
 
 ///// ยานอร์ฟลอกซาซินมีชื่ออื่นอีกไหม? ผลิตจากบริษัทอะไรบ้าง? ///// 
ชื่ออื่นๆทางการค้าของยานอร์ฟลอกซาซิน และบริษัทผู้ผลิตในประเทศไทย เช่น 
อนึ่ง ยาชื่อการค้าอื่นของยานี้ เช่น Noroxin 
 ///// บรรณานุกรม ///// 
http://www.mims.com/THAILAND/Home/GatewaySubscription/?generic=norfloxacin [2018,May12] 
http://www.mims.com/Thailand/drug/info/Norxacin/?q=norfloxacin&amp;type=brief [2018,May12] 
https://reference.medscape.com/drug/noroxin-norfloxacin-systemic-342535  [2018,May12] 
https://en.wikipedia.org/wiki/Norfloxacin [2018,May12]
