ฮีรูดอยด์ (Hirudoid) เฮปารินอยด์ (Heparinoid)
 ///// บทนำ ///// 
ยาเฮปารินอยด์ (Heparinoid) เป็นสารประเภท Glycosaminoglycans หรือ Mucopolysaccharides (สารช่วยให้ความชุ่มชื้นกับเซลล์ ช่วยเซลล์ให้เจริญเติบโต และช่วยซ่อมแซมเซลล์ที่บาดเจ็บ) ซึ่งเป็นอนุพันธุ์ของ Heparin 
ในด้านเภสัชภัณฑ์นักวิทยาศาสตร์ได้นำมาผลิตเป็นยาในรูปแบบยาครีม ยาเจล สำหรับทาผิวหนังภายนอก โดยมีความเข้มข้น 25,000 ยูนิตต่อเนื้อครีมหรือเนื้อยาเจล 100 กรัม วัตถุประสงค์ของการใช้ยาเพื่อลดภาวะหลอดเลือดดำขอด หลอดเลือดดำอักเสบ หรือแม้แต่ทำให้รอยแผลเป็นดูจางลง ซึ่งเภสัชภัณฑ์ที่อยู่ในชื่อการค้าที่เราคุ้นหูคือ “ฮีรูดอยด์ (Hirudoid)” 
อย่างไรก็ตาม การเป็นยาใช้ภายนอกของเฮปารินอยด์ยังมีข้อห้ามปลีกย่อยบางประการ ก่อนการใช้ผลิตภัณฑ์นี้ผู้บริโภคจึงควรขอคำแนะนำจากแพทย์หรือเภสัชกรตามร้านขายยาใกล้บ้านก่อน 
 ///// เฮปารินอยด์มีสรรพคุณ (คุณสมบัติ) อย่างไร? ///// 
ยาเฮปารินอยด์มีสรรพคุณดังนี้ 
- บรรเทาอาการหลอดเลือดดำใต้ผิวหนังอักเสบ 
- ลดภาวะเลือดคั่งใต้ผิวหนัง 
- ทำให้รอยแผลเป็นดูจางลง 
- ใช้ทาเพื่อผลัดผิวหนังแห้งจากการโดนแสงแดด 
 ///// เฮปารินอยด์มีกลไกการออกฤทธิ์อย่างไร? ///// 
กลไกการออกฤทธิ์ของยาเฮปารินอยด์คือ ตัวยาจะยับยั้งการจับตัวของเกล็ดเลือดในบริเวณหลอดเลือดดำใต้ผิวหนัง ทำให้การไหลเวียนของเลือดในบริเวณที่ทายาดีขึ้น จากกลไกข้างต้นทำให้อาการปวดในบริเวณที่มีเลือดคั่งเบาบางลง ลดอาการบวม แดง (อาการของการอักเสบ) และการตึงตัวของผิวหนังในบริเวณที่ทายา 
 ///// เฮปารินอยด์มีรูปแบบการจัดจำหน่ายอย่างไร? ///// 
ยาเฮปารินอยด์มีรูปแบบการจัดจำหน่ายเป็นยาครีมและยาเจล ขนาดความเข้มข้น 25,000 ยูนิต/100 กรัม 
 ///// เฮปารินอยด์มีขนาดการบริหารยาอย่างไร? ///// 
ยาเฮปารินอยด์มีขนาดการบริหารยา/การใช้ยาดังนี้เช่น 
- ผู้ใหญ่และเด็กอายุมากกว่า 5 ปี: ทายาบริเวณผิวหนังที่ต้องการรักษาเป็นบริเวณกว้าง 5 - 15 เซนติเมตร สามารถทายาได้ 1 - 4 ครั้ง/วัน หรือใช้ยาตามคำแนะนำของแพทย์ 
- เด็กอายุต่ำกว่า 5 ปี: ยังไม่มีข้อมูลที่ชัดเจนด้านผลข้างเคียงของยานี้ต่อเด็กกลุ่มอายุนี้ ดังนั้นการใช้ยานี้ในเด็กกลุ่มอายุนี้จึงอยู่ในดุลพินิจของแพทย์ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเฮปารินอยด์ ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเฮปารินอยด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาเฮปารินอยด์สามารถทายาเมื่อนึกขึ้นได้ ถ้าเวลาใกล้เคียงกับการทายาในเวลาถัดไป ให้ทายาตามปกติ ไม่จำเป็นต้องเพิ่มปริมาณการทายาเป็น 2 เท่า 
 ///// เฮปารินอยด์มีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง) ของยาเฮปารินอยด์คือ ในผู้ป่วยบางราย อาจก่อให้เกิดอาการระคายเคืองบริเวณที่ทายา 
 ///// มีข้อควรระวังการใช้เฮปารินอยด์อย่างไร? ///// 
มีข้อควรระวังการใช้ยาเฮปารินอยด์ดังนี้เช่น 
- ห้ามใช้กับผู้ที่แพ้ยาเฮปารินอยด์หรือแพ้ส่วนประกอบในตัวผลิตภัณฑ์ 
- ห้ามทายานี้ในบริเวณที่เป็นแผลเปิด ด้วยองค์ประกอบของสารเคมีในตัวผลิตภัณฑ์จะทำให้เกิดอาการระคายเคืองและทำให้แผลนั้นหายช้า 
- ห้ามทายานี้ใกล้บริเวณตาหรือบริเวณเนื้อเยื่อที่มีความบอบบางเช่น เยื่อเมือก (Mucous membranes) เช่น ในช่องปาก ทวารหนัก หรืออวัยวะเพศ 
- ยาเฮปานอยครีม/เจลเป็นยาใช้ภายนอก ห้ามรับประทานโดยเด็ดขาด 
- การใช้ยานี้กับสตรีตั้งครรภ์และสตรีที่อยู่ในภาวะให้นมบุตร ควรได้รับคำแนะนำจากแพทย์ก่อนทุกครั้ง 
- ไม่แนะนำการใช้ยานี้กับเด็กที่อายุต่ำกว่า 5 ปี (เด็กเล็ก) และการใช้ยานี้ในเด็กอายุมากกว่า 5 ปี (เด็กโต) ควรได้รับคำแนะนำจากแพทย์ก่อนเสมอ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเฮปารินอยด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เฮปารินอยด์มีปฏิกิริยาระหว่างยากับยาตัวอื่นอย่างไร? ///// 
เนื่องจากผลิตภัณฑ์ยาเฮปารินอยด์เป็นยาใช้ภายนอก จึงยังไม่พบปฏิกิริยาระหว่างยากับยารับประทานตัวใดๆ 
 ///// ควรเก็บรักษาเฮปารินอยด์ครีมอย่างไร? ///// 
เก็บยาเฮปารินอยด์ภายในอุณหภูมิที่ต่ำกว่า 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เฮปารินอยด์มีชื่ออื่นอีกไหม? ผลิตจากบริษัทอะไรบ้าง? ///// 
ยาเฮปารินอยด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Heparinoid [2015,March7]
	2 https://www.mims.com/THAILAND/Home/GatewaySubscription/?generic=heparinoids [2015,March7]
	3 http://www.mims.com/Singapore/drug/info/Hirudoid/?type=full#Indications [2015,March7]
	4 http://drugs.webmd.boots.com/drugs/drug-231-Heparinoid.aspx [2015,March7]
