อะซีโตน (Acetone agent)
 ///// บทนำ ///// 
ยาอะซีโตน (Acetone agent หรือ Acetone drug หรืออีกชื่อคือ Propanone) เป็นสารประกอบอินทรีย์ (Organic compound) ที่เป็นของเหลวที่ระเหยได้ ไม่มีสี และติดไฟได้ง่าย ในร่างกายมนุษย์จะพบสารอะซีโตนเล็กน้อยในปัสสาวะ แต่กรณีของผู้ป่วยโรคเบาหวานจะพบปริมาณสารอะซีโตนทั้งในปัสสาวะและในเลือดมากกว่าปกติ 
สารอะซีโตนในร่างกายเกิดมาจากกระบวนการสลายไขมันจนได้สารอินทรีย์ที่มีโมเลกุลเล็กลงหรือที่เรียกว่า คีโตน (Ketones) ในโมเลกุลของคีโตนจะมีสารจำพวกอะซีโตนเป็นองค์ประกอบอยู่ ดังนั้นหากร่างกายมีคีโตนเป็นปริมาณมากก็จะมีอะซีโตนมากขึ้นจนเป็นเหตุให้เกิดพิษต่อร่างกายคือ เกิดภาวะเลือดเป็นกรด (Acidosis) หรือที่เรียกกันว่า คีโตอะซิโดซิส (Ketoacidosis) 
ในอุตสาหกรรมการผลิตยาจะมีการใช้สารอะซีโตนเป็นตัวยาทำละลายสารต่างๆ หรือในด้านเครื่องสำอางจะใช้อะซีโตนมาเป็นส่วนประกอบของน้ำยาล้างเล็บ ทางคลินิกมีการนำสารอะซีโตนมาใช้ร่วมกับแอลกอฮอล์เพื่อการรักษาสิว โดยใช้หลักการที่ว่าแอลกอฮอล์สามารถฆ่าเชื้อโรคในบริเวณผิวหนังที่เป็นสิวและยาอะซีโตนจะละลายไขมันในบริเวณเดียวกันจึงช่วยลดการเกิดสิว/การเกิดสิวอักเสบได้ แต่ในทางคลินิกอาจเห็นประสิทธิผลการรักษาจากยาอะซีโตนผสมแอลกอฮอล์นี้น้อยจึงยังไม่เป็นที่ยอมรับของแพทย์ผิวหนังสักเท่าใดนัก 
สิ่งสำคัญบางประการที่ผู้บริโภคควรรับทราบก่อนการใช้ผลิตภัณฑ์ที่มียาอะซีโตนเป็นองค์ประกอบเช่น 
- ห้าม/หลีกเลี่ยงสูดดมผลิตภัณฑ์ที่มียาอะซีโตนเป็นองค์ประกอบด้วยจะทำให้เกิดพิษต่อร่างกายหากได้รับเป็นปริมาณมาก 
- ห้ามทายานี้ตรงผิวหนังที่มีลักษณะเป็นแผลเปิดด้วยจะก่อให้เกิดอาการปวดแสบและตัวยาจะถูกดูดซึมเข้าสู่กระแสเลือดจนอาจเกิดความเป็นพิษต่อร่างกาย 
- หลีกเลี่ยงการใช้ผลิตภัณฑ์ที่มียาอะซีโตนและแอลกอฮอล์เป็นส่วนประกอบในบริเวณตาหรือห้ามรับประทาน ด้วยเป็นผลิตภัณฑ์ออกแบบมาเพื่อใช้เป็นยาทาเฉพาะที่ที่ใช้ภายนอกเท่านั้น 
- ถึงแม้จะยังไม่มีข้อมูลทางคลินิกที่ชัดเจนในการใช้ยาที่เป็นสารประกอบอะซีโตนในสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ ก็ตาม แต่การใช้ผลิตภัณฑ์นี้กับผู้ป่วยกลุ่มดังกล่าวถือเป็นข้อห้ามหรือควรหลีกเลี่ยงหากไม่มีคำสั่งการใช้ยานี้จากแพทย์ 
ปัจจุบันในประเทศไทยอาจพบเห็นการใช้ผลิตภัณฑ์ยาอะซีโตนในการบำบัดรักษาสิวได้น้อย ด้วยมีผลิตภัณฑ์ยาอื่นๆที่เป็นทางเลือกที่เหมาะสมกว่าสำหรับแพทย์และผู้บริโภค 
 ///// อะซีโตนมีสรรพคุณ (คุณสมบัติ) อย่างไร? ///// 
ยาอะซีโตนมีสรรพคุณ/ข้อบ่งใช้เช่น 
- รักษาสิว 
- เป็นส่วนประกอบของยาแผนปัจจุบันต่างๆโดยใช้เป็นตัวทำละลายในบางสูตรตำรับยาซึ่งจะใช้สารนี้ในปริมาณที่ไม่ก่อให้เกิดอาการพิษต่อร่างกายมนุษย์ 
- ในทางเครื่องสำอางใช้อะซีโตนมาทำเป็นยาล้างเล็บ 
 ///// อะซีโตนมีกลไกการออกฤทธิ์อย่างไร? ///// 
สำหรับบำบัดอาการของสิว ตัวยาอะซีโตนจะมีกลไกการออกฤทธิ์โดยจะเป็นตัวทำละลายไขมันในบริเวณผิวหนัง ด้วยไขมันคือหนึ่งปัจจัยของการเกิดสิว นอกจากนี้แอลกอฮอล์ซึ่งเป็นส่วนประกอบในสูตรตำรับยาจะคอยทำการฆ่าเชื้อโรคซึ่งถือเป็นอีกหนึ่งปัจจัยของการเกิดสิวเช่นกัน จากกลไกนี้จึงช่วยทำให้ภาวะกระตุ้นการเกิดสิวและการเกิดสิวอักเสบลดน้อยลงจนอาการของสิวดีขึ้น 
 ///// อะซีโตนมีรูปแบบการจัดจำหน่ายอย่างไร? ///// 
ยาอะซีโตนมีรูปแบบการจัดจำหน่ายเป็นสารละลาย/ตัวทำละล่ายที่มีองค์ประกอบของอะซีโตนร่วมกับแอลกอฮอล์ 
 ///// อะซีโตนมีขนาดการบริหารยาอย่างไร? ///// 
ยาอะซีโตนมีขนาดการบริหารยา/ใช้ยาเช่น 
- ผู้ใหญ่ วัยรุ่น และเด็กที่มีอายุตั้งแต่ 8 ปีขึ้นไป: ทาผลิตภัณฑ์อะซีโตนในบริเวณที่เป็นสิววันละ 2 - 4 ครั้งตามคำสั่งแพทย์ และหลังทาผลิตภัณฑ์อะซีโตนให้ทิ้งไว้ให้แห้งโดยไม่ต้องล้างออกด้วยน้ำ 
- เด็กอายุน้อยกว่า 8 ปี: ยังไม่พบข้อมูลทางคลินิกของการใช้ผลิตภัณฑ์นี้กับเด็กที่มีอายุน้อยกว่า 8 ปีลงมา การใช้ยานี้ในเด็กกลุ่มวัยนี้จึงอยู่ในดุลพินิจของแพทย์ผู้รักษาเป็นกรณีไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาอะซีโตน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาอะซีโตนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่/ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาอะซีโตนสามารถทายาเมื่อนึกขึ้นได้ หากเวลาใกล้เคียงกับการทายาในครั้งถัดไปไม่จำเป็นต้องเพิ่มปริมาณการทายาเป็น 2 เท่า 
 ///// อะซีโตนมีผลไม่พึงประสงค์อย่างไร? ///// 
ผลิตภัณฑ์ยาอะซีโตนที่นำมาใช้รักษาสิวอาจก่อให้เกิดผลไม่พึงประสงค์ (ผลข้างเคียง/อา การข้างเคียง) ดังนี้เช่น ทำให้เกิดอาการปวดแสบ เกิดผื่นแดง หรือมีอาการบวมของผิวหนังที่สัมผัสกับตัวผลิตภัณฑ์ 
 ///// มีข้อควรระวังการใช้อะซีโตนอย่างไร? ///// 
มีข้อควรระวังการใช้ยาอะซีโตนเช่น 
- ห้ามใช้กับผู้ที่เคยมีประวัติแพ้ยา/แพ้ผลิตภัณฑ์ที่มียาอะซีโตนเป็นองค์ประกอบ 
- ห้ามใช้ผลิตภัณฑ์ยานี้กับสตรีตั้งครรภ์ สตรีที่อยู่ในภาวะให้นมบุตร เด็กอายุต่ำกว่า 8 ปีรวมถึงผู้สูงอายุ โดยไม่มีคำสั่งจากแพทย์ 
- ห้ามรับประทานยานี้และหลีกเลี่ยงการใช้ยานี้ทาบริเวณใกล้ตา 
- ห้ามใช้ผลิตภัณฑ์ยานี้ทาในบริเวณที่เป็นแผลเปิดด้วยจะทำให้แผลหายช้าและเกิดการดูดซึมตัวยาอะซีโตนเข้าสู่ร่างกาย 
- หลังใช้ผลิตภัณฑ์ยาอะซีโตนแล้วอาการไม่ดีขึ้นควรกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมผลิตภัณฑ์อะซีโตนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะซีโตนมีปฏิกิริยาระหว่างยากับยาตัวอื่นอย่างไร? ///// 
ด้วยผลิตภัณฑ์ยาอะซีโตนเป็นยาใช้ทาแต่ภายนอก จึงยังไม่มีรายงานพบปฏิกิริยาระหว่างยานี้กับยารับประทานชนิดใดๆ 
 ///// ควรเก็บรักษาอะซีโตนอย่างไร? ///// 
ควรเก็บผลิตภัณฑ์ยาอะซีโตนในช่วงอุณหภูมิ 15 - 30 องศาเซลเซียส (Celsius) ห้ามเก็บผลิตภัณฑ์นี้ในช่องแช่แข็งของตู้เย็น เก็บผลิตภัณฑ์นี้ในภาชนะที่ปิดมิดชิด พ้นแสงแดด ความร้อนและความชื้น เก็บผลิตภัณฑ์นี้ให้พ้นมือเด็กและสัตว์เลี้ยง และไม่เก็บผลิตภัณฑ์นี้ในห้องน้ำหรือในรถยนต์ 
 ///// อะซีโตนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะซีโตนที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
http://www.drugs.com/inactive/acetone-180.html  [2016,April30] 
http://www.webmd.com/skin-problems-and-treatments/acne/understanding-acne-treatment?page=2  [2016,April30] 
http://www.drugs.com/mmx/alcohol-and-acetone.html   [2016,April30] 
http://www.3-rx.com/drugs/detailed/alcohol-and-acetone/proper-use.php   [2016,April30]
