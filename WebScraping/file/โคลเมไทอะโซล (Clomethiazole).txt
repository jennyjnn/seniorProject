โคลเมไทอะโซล (Clomethiazole)
 ///// บทนำ ///// 
ยาโคลเมไทอะโซล (Clomethiazole) เป็นยาที่อยู่ในกลุ่ม GABAA receptor agonists ถูกพัฒนาขึ้นเมื่อ ปี ค.ศ. 1930 (พ.ศ. 2473) ทางการแพทย์นำมาใช้เป็นยาสงบประสาท/ยาคลายเครียด ช่วยให้นอนหลับ นอกจากนี้ยังมีฤทธิ์ทำให้กล้ามเนื้อคลายตัว ใช้ต้านอาการลมชัก หรือนำไปใช้กับผู้สูงอายุที่ป่วยด้วยโรคพาร์กินสัน 
รูปแบบยาแผนปัจจุบันของยานี้จะเป็นยาชนิดรับประทาน ธรรมชาติของยาโคลเมไทอะโซล จะถูกดูดซึมได้ดีจากระบบทางเดินอาหาร เมื่อยาเข้าสู่กระแสเลือดจะเข้าจับกับพลาสมาโปรตีนประมาณ 65% ยาชนิดนี้สามารถซึมผ่านรกและน้ำนมของมารดาได้ จึงต้องระวังในการใช้กับสตรีตั้งครรภ์และสตรีที่อยู่ในภาวะให้นมบุตร และตับจะเป็นอวัยวะที่คอยทำลายและเปลี่ยนแปลงโครง สร้างทางเคมีของยานี้ ซึ่งร่างกายต้องใช้เวลาประมาณ 4 ชั่วโมงเป็นอย่างน้อยเพื่อการกำจัดยา 50% ออกจากกระแสเลือด 
อย่างไรก็ตาม การใช้ยานี้มีวัตถุประสงค์ของการรักษามากกว่า 1 อาการโรค ผู้ป่วยจึงควรได้รับการตรวจร่างกายและผ่านการคัดกรองจากแพทย์ก่อนการใช้ยานี้เสมอ 
 ///// โคลเมไทอะโซลมีสรรพคุณ (คุณสมบัติ) อย่างไร? ///// 
ยาโคลเมไทอะโซลมีสรรพคุณดังนี้ 
- ใช้เป็นยานอนหลับและยาสงบประสาท/ยาคลายเครียด 
- รักษาอาการถอนพิษสุรา (Alcohol withdrawal syndrome) 
 ///// โคลเมไทอะโซลมีกลไกการออกฤทธิ์อย่างไร? ///// 
ปกติยาโคลเมไทอะโซลจะถูกนำมาใช้รักษาอาการนอนไม่หลับชนิดรุนแรง โดยใช้ในระยะเวลาสั้นๆเท่านั้น โดยกลไกการออกฤทธิ์คือ ตัวยาจะเข้าจับกับตัวรับที่เรียกว่า กาบา (GABAA receptor, Gamma-aminobutyric acidA receptor) ซึ่งมีอยู่ในเซลล์ประสาทของสมอง จากนั้นจะมีการเปลี่ยนแปลงทางกระบวนการเคมีและออกฤทธิ์ที่ทำให้รู้สึกง่วงนอน (GABAA เป็นสารสื่อประสาทในสมองที่ทำงานเกี่ยวข้องกับการตื่นตัวของสมอง) 
 ///// โคลเมไทอะโซลมีรูปแบบการจัดจำหน่ายอย่างไร? ///// 
ยาโคลเมไทอะโซลมีรูปแบบการจัดจำหน่ายเป็นยาแคปซูลชนิดรับประทาน ขนาด 192 มิลลิกรัม/แคปซูล 
 ///// โคลเมไทอะโซลมีขนาดรับประทาน/การบริหารยาอย่างไร? ///// 
ยาโคลเมไทอะโซลมีขนาดรับประทานดังนี้เช่น 
สำหรับอาการนอนไม่หลับ: ผู้ใหญ่รับประทาน 192 - 384 มิลลิกรัมวันละครั้งก่อนนอน ส่วนในเด็ก การใช้ยานี้ยังมีข้อจำกัดด้วยข้อมูลที่เกี่ยวข้องกับผลข้างเคียงของยา ดังนั้นการใช้ยานี้ในเด็กจึงอยู่ในดุลพินิจของแพทย์ผู้รักษาเท่านั้น 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโคลเมไทอะโซล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาโคลเมไทอะโซลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโคลเมไทอะโซลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// โคลเมไทอะโซลมีผลไม่พึงประสงค์อย่างไร? ///// 
ยาโคลเมไทอะโซลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการคัดจมูก ปวดศีรษะ ระคายเคืองตา สับสน รู้สึกไม่สบายในกระเพาะอาหาร-ลำไส้ อาจพบผื่นคันตามร่างกายหรือมีลมพิษขึ้น ระดับเอนไซม์ของตับในเลือดเปลี่ยนแปลง เกิดภาวะช็อก 
ผู้ที่ได้รับยานี้เกินขนาดจะพบอาการโคม่า หายใจไม่ออก/หายใจลำบาก ความดันโลหิตต่ำ ตัวเย็น สามารถพบสารคัดหลั่ง/น้ำมูก/เสมหะออกมาตามช่องทางเดินหายใจได้มาก หากพบอาการดังกล่าวต้องรีบนำตัวผู้ป่วยส่งแพทย์/ส่งโรงพยาบาลทันที ซึ่งหากผู้ป่วยได้รับประทานยาโคลเมไทอะโซลไม่เกิน 1 ชั่วโมง แพทย์สามารถให้รับประทานยาถ่านกัมมันต์ดูดซับพิษของยานี้ นอกจากนี้อาจต้องใช้ท่อช่วยหายใจและมีหัตถการทางการแพทย์อื่น เพื่อทำให้อาการต่างๆและสัญญาณชีพของผู้ป่วยกลับมาเป็นปกติโดยเร็ว 
 ///// มีข้อควรระวังการใช้โคลเมไทอะโซลอย่างไร? ///// 
มีข้อควรระวังการใช้ยาโคลเมไทอะโซลดังนี้เช่น 
- ห้ามใช้กับผู้ที่เคยแพ้ยานี้ 
- ห้ามใช้ยากับผู้ป่วยที่มีปัญหาทางการหายใจเฉียบพลัน (Acute pulmonary insufficiency) ผู้ป่วยที่ติดสุราเรื้อรัง 
- ห้ามใช้ยานี้กับเด็ก 
- ระวังการใช้ยานี้กับผู้ป่วยโรคถุงลมโป่งพอง โรคหัวใจ โรคตับ โรคไต ผู้มีประวัติติดยาเสพติด 
- ระวังการใช้ยานี้ในผู้สูงอายุ สตรีตั้งครรภ์ สตรีที่อยู่ในภาวะให้นมบุตร การจะใช้ยานี้กับผู้ป่วยกลุ่มนี้จะต้องเป็นไปตามคำสั่งของแพทย์เท่านั้น 
- การใช้ยานี้ต่อเนื่องเป็นเวลานานๆอาจทำให้เกิดการติดยาได้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโคลเมไทอะโซลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โคลเมไทอะโซลมีปฏิกิริยาระหว่างยากับยาตัวอื่นอย่างไร? ///// 
ยาโคลเมไทอะโซลมีปฏิกิริยาระหว่างยากับยาตัวอื่นดังนี้เช่น 
- การใช้ยาโคลเมไทอะโซลร่วมกับยา Cimetidine จะเกิดการชะลอเวลาของการทำลายยาโคลเมไทอะโซล จึงอาจเป็นเหตุให้ร่างกายได้รับผลข้างเคียงเพิ่มมากขึ้น จึงควรหลีกเลี่ยงการใช้ยาร่วมกัน 
- การใช้ยาโคลเมไทอะโซลร่วมกับยาบางตัวจะทำให้เพิ่มฤทธิ์ของการสงบประสาทมากยิ่งขึ้น หากไม่มีความจำเป็นใดๆควรหลีกเลี่ยงการใช้ร่วมกัน หรือแพทย์จะปรับขนาดรับประทานให้เหมาะสมเป็นกรณีๆไป ยากลุ่มดังกล่าวเช่น Angiotensin II-receptor antagonist, Barbiturates, Calcium-Channel blockers, Clonidine, Disulfiram (ยารักษาโรคพิษสุราเรื้อ รัง), Esomeprazole, Hydralazine (ยารักษาโรคความดันโลหิตสูง), Minoxidil, Omeprazole, ยารักษาอาการทางจิตประสาท/ยาทางจิตเวช, ยาขับปัสสาวะ, กลุ่มยาคลายกล้ามเนื้อ, ยาต้านเชื้อรา กลุ่มยาเบต้า-บล็อกเกอร์ (Beta blocker) และยาปฏิชีวนะ 
 ///// ควรเก็บรักษาโคลเมไทอะโซลอย่างไร? ///// 
ควรเก็บยาโคลเมไทอะโซลในช่วงอุณหภูมิ 2 - 8 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// โคลเมไทอะโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาโคลเมไทอะโซลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Clomethiazole [2015,March14]
	2 https://www.mims.com/THAILAND/Home/GatewaySubscription/?generic=clomethiazole [2015,March14]
	3 http://www.mims.com/USA/drug/info/clomethiazole/ [2015,Maech14]
	4 http://www.mims.com/USA/drug/info/clomethiazole/?type=full&amp;mtype=generic#Dosage [2015,March14]
	5 http://www.drugs.com/uk/clomethiazole-192-mg-capsules-spc-11508.html [2015,March14]
	6 http://www.medindia.net/doctors/drug_information/clomethiazole.htm [2015,March14]
	7 http://www.netdoctor.co.uk/alcohol-abuse/medicines/heminevrin.html [2015,March14]
	8 http://www.revolvy.com/main/index.php?s=Clomethiazole [2015,March14]
