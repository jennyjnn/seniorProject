วาลาไซโคลเวียร์ (Valacyclovir)
 ///// บทนำ ///// 
ยาวาลาไซโคลเวียร์(Valacyclovir หรือ Valaciclovir) เป็นยาที่ใช้ต่อต้านเชื้อไวรัส(ยาต้านไวรัส)ที่เป็นสาเหตุของโรคเริม (Herpes simplex) และโรคงูสวัด (Herpes zoster)  ยานี้ได้รับการขึ้นทะเบียนเมื่อปี ค.ศ.1995(พ.ศ.2538)  มีรูปแบบเภสัชภัณฑ์เป็นยาชนิดรับประทาน  ตัวยานี้จะถูกดูดซึมจากระบบทางเดินอาหารได้ ประมาณ 55%   ยาวาลาไซโคลเวียร์ในกระแสเลือดจะมีการรวมตัวกับพลาสมาโปรตีนได้ประมาณ  13-18%   ยานี้ไม่สามารถออกฤทธิ์ได้ทันทีด้วยอยู่ในรูปแบบที่เรียกกันว่า โปรดรัก (Prodrug) กล่าวคือ ยาProdrug นี้ จะออกฤทธิ์ได้เมื่อเข้าสู่กระแสเลือดโดยจะถูกเปลี่ยนโครงสร้างทางชีวะโมเลกุลไปเป็นตัวยาที่ออกฤทธิ์ ที่มีชื่อว่า อะไซโคลเวียร์ (Aciclovir)  และร่างกายต้องใช้เวลาประมาณ 2.5–3.6 ชั่วโมงเพื่อกำจัดตัวยาในรูปอะไซโคลเวียร์นี้ ออกจากร่างกาย โดยผ่านทิ้งไปกับปัสสาวะและอุจจาระ 
ทางคลินิก มักจะใช้ยาวาลาไซโคลเวียร์เพื่อรักษาโรคเริมที่เกิดกับริมฝีปากและที่อวัยวะเพศ รวมถึงใช้เป็นยาป้องกันโรคเริมในผู้ป่วยทั่วไป และในผู้ป่วยที่มีภาวะภูมิคุ้มกัน(ภูมิคุ้มกันต้านทานโรค)บกพร่อง เช่น ผู้ป่วยมะเร็งที่ต้องรับการให้ยาเคมีบำบัด   ยานี้ยังมีข้อบ่งใช้ป้องกันการติดเชื้อไวรัสประเภท Cytomegalovirus (CMV)ซึ่งพบได้กับผู้ที่มีการปลูกถ่ายเนื้อเยื่อ หรือเปลี่ยนอวัยวะของร่างกาย 
การใช้ยาวาลาไซโคลเวียร์ได้อย่างมีประสิทธิผล จะต้องรับประทานยานี้ต่อเนื่องตามแพทย์สั่ง การหยุดหรือเว้นช่วงการรับประทานยานี้เอง นอกจากอาการโรคจะไม่ทุเลาลง ยังอาจทำให้อาการป่วยด้วยเชื้อไวรัสทุกชนิดดังกล่าวใช้เวลายาวนาน และรบกวนสุขภาพของผู้ป่วยเป็นอย่างมาก  เช่น กรณีตัวอย่างเมื่อใช้ยาวาลาไซโคลเวียร์ รักษาการติดเชื้องูสวัด  ผู้ป่วยต้องรับประทานยาครั้งละ 1,000 มิลลิกรัม ทุกๆ 8 ชั่วโมง หรือวันละ 3 ครั้ง เป็นเวลาต่อเนื่อง 7 วัน 
ยาวาลาไซโคลเวียร์มีกลไกหน้าที่ยับยั้งการกระจายพันธุ์ของเชื้อไวรัสในร่างกาย  ทำให้ปริมาณไวรัสลดลงเป็นลำดับ จนอาการป่วยทุเลาลง 
อนึ่ง ยังมีข้อพึงระวังสำหรับการใช้ยาวาลาไซโคลเวียร์ที่ผู้บริโภค/ผู้ป่วยควรทราบในเบื้องต้นดังนี้ 
- ห้ามใช้กับผู้ที่เคยมีประวัติแพ้ยาวาลาไซโคลเวียร์ 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร จัดเป็นกลุ่มเสี่ยงต่อการใช้ยาหลายชนิดซึ่งรวมถึงวาลาไซโคลเวียร์ด้วยที่จะเกิดผลข้างเคียงจากยาที่รุนแรง ผู้ป่วยกลุ่มนี้จึงควรต้องใช้ยาต่างๆและยานี้ตามคำสั่งแพทย์เท่านั้น 
- ยานี้สามารถก่อให้เกิดอันตรายต่อการทำงานของไตผู้ป่วย  ด้วยไตเป็นอวัยวะที่ใช้กำจัดยาทิ้งออกจากร่างกาย  ก่อนการใช้ยานี้ จึงควรแจ้งแพทย์ให้ทราบด้วยว่าตนเองมีภาวะการทำงานของไตผิดปกติหรือไม่ 
- การใช้ยานี้ในการรักษาโรคเริม หรือโรคงูสวัด ควรต้องกระทำเร็วที่สุดเมื่อพบเห็นหรือสังเกตว่ามีการติดโรคดังกล่าว เช่น มีตุ่มแสบคันขึ้นตามผิวหนัง ควรให้แพทย์ตรวจ	  ประเมินร่างกายเพื่อรับยานี้ทันที จะทำให้อาการป่วยไม่กำเริบรุนแรง และมีโอกาสรักษาหายได้เร็วมากยิ่งขึ้น 
- ผู้ที่อยู่ในภาวะภูมิคุ้มกันของร่างกายต่ำ-บกพร่อง  ไม่ว่าจะเป็นจากสาเหตุการได้รับยาเคมีบำบัด  ป่วยจากโรคเอดส์  หรือผู้ป่วยจากสาเหตุอื่นๆ จะต้องแจ้งให้ แพทย์พยาบาล เภสัชกร ทราบทุกครั้งที่เข้ารับการรักษา  ด้วยขนาดการใช้ยาของผู้ป่วยที่มีภูมิคุ้มกันเป็นปกติ และผู้ที่มีภูมิคุ้มกันบกพร่อง มีขนาดที่แตกต่างกัน รวมถึงระยะเวลาที่ต้องรับประทานยาก็ไม่เท่ากัน 
- หากผู้ป่วยมีประวัติเพิ่งเปลี่ยนถ่ายไต หรือเพิ่งมีการปลูกถ่ายไขกระดูก ต้องได้รับการปรับขนาดการใช้ยานี้ให้เหมาะสม ต่างจากผู้ป่วยที่ไม่ได้ทำการปลูกถ่ายอวัยวะ 
- เพื่อความปลอดภัยต่อการใช้ยานี้กับผู้ป่วยเด็ก   แพทย์มักใช้เกณฑ์อายุตั้งแต่ 12 ปีขึ้นไป ทั้งนี้เพื่อหลีกเลี่ยงอาการข้างเคียง(ผลข้างเคียง)ต่างๆที่อาจเกิดขึ้น  กรณีจำเป็นต้องใช้ยานี้กับเด็กที่อายุต่ำกว่า 12 ปี ต้องพิจารณาเป็นรายบุคคลโดยเป็นไปตามคำสั่งแพทย์เท่านั้น 
- ยานี้สามารถรับประทานได้ทั้งก่อนหรือหลังอาหาร  สิ่งสำคัญคือผู้ป่วยต้อง	  รับประทานยานี้พร้อมดื่มน้ำให้มากเพียงพอ เพื่อช่วยบรรเทามิให้ไตทำงานหนัก	  จนเกินไป 
- ยาอื่นๆบางรายการ เมื่อใช้ร่วมกับยาวาลาไซโคลเวียร์ อาจทำให้เกิดภาวะยาตีกัน(ปฏิกิริยาระหว่างยา) และส่งผลกระทบ(ผลข้างเคียง)ที่รุนแรงต่อตัวผู้ป่วยเอง ผู้ป่วย จึงควรต้องแจ้งให้ แพทย์ พยาบาล เภสัชกร ทราบว่า ตนเองกินยา/ใช้ยาอะไรอยู่บ้าง 
- การรับประทานยานี้เพื่อรักษาอาการป่วยจะต้องปฏิบัติสม่ำเสมอต่อเนื่องจนครบระยะเวลาของการรักษาตามแพทย์สั่ง 
- *หากเกิดข้อผิดพลาดที่ผู้ป่วยรับประทานยานี้เกินขนาด ควรรีบนำผู้ป่วยมาพบแพทย์/มาโรงพยาบาลทันที เพื่อแพทย์ประเมินการเกิดพิษ และเพื่อทำการรักษาได้ทันเวลา 
- ยานี้เป็นยาต้านไวรัส  ไม่มีข้อมูลสนับสนุนในการนำไปใช้รักษาโรคที่เกิดจาก	  แบคทีเรีย หรือจากเชื้อรา   ผู้บริโภคควรทำความเข้าใจอย่างถูกต้อง และห้ามไปซื้อหายานี้มารับประทานโดยมิได้ผ่านการตรวจคัดกรองจากแพทย์ 
- การรับประทานยาวาลาไซโคลเวียร์ อาจเกิดอาการข้างเคียงบางอย่างได้ เช่น คลื่นไส้   ปวดท้อง   ปวดศีรษะ   เหนื่อยง่าย  ปกติอาการข้างเคียงเหล่านี้จะหาย                  ไปเองเมื่อหยุดใช้ยา  แต่กรณีที่พบอาการข้างเคียงที่ก่อให้เกิดอุปสรรคต่อการดำเนิน	  ชีวิตประจำวัน อาทิเช่น   มีไข้ เกิดภาวะเลือดออกง่าย  ผิวหนังซีด  ถ่ายอุจจาระเป็นเลือด 	 ปัสสาวะเป็นสีชมพูคล้ายมีเลือดปน/ปัสสาวะเป็นเลือด  ผู้ป่วยควรรีบกลับมาขอคำปรึกษาจากแพทย์/มาโรงพยาบาล เพื่อแพทย์พิจารณาปรับแนวทางการรักษา โดยไม่ต้องรอถึงวันแพทย์นัด 
- ระหว่างที่ใช้ยานี้รักษาอาการ โรคเริม โรคงูสวัด ห้ามมีเพศสัมพันธ์รวมถึงการ	 สัมผัสผู้อื่นอย่างใกล้ชิด  ทั้งนี้เพื่อเป็นการป้องกันการแพร่กระจายของโรค 
- ศึกษาข้อมูลการใช้ยาวาลาไซโคลเวียร์ และทำความเข้าใจอย่างถูกต้องตลอดจนปฏิบัติตามคำแนะนำของ แพทย์ พยาบาล เภสัชกร อย่างเคร่งครัด 
ในประเทศไทยโดยกระทรวงสาธารณสุข ได้จัดให้วาลาไซโคลเวียร์เป็นยาประเภทยาอันตราย   การใช้ยานี้จะต้องเป็นไปตามคำสั่งของแพทย์เท่านั้น  ทั้งนี้ เราจะพบเห็นการใช้ยานี้ได้ในสถานพยาบาล และมีจำหน่ายตามร้านขายยาภายใต้ชื่อการค้าว่า “Valtrex” 
หากผู้ป่วยมีข้อสงสัยเกี่ยวกับการใช้ยานี้เพิ่มเติม ผู้ป่วยสามารถสอบถามได้จากแพทย์ผู้ที่ทำการรักษา หรือจากเภสัชกรได้ทั่วไป 
 
 ///// วาลาไซโคลเวียร์มีสรรพคุณ(คุณสมบัติ)อย่างไร? ///// 
ยาวาลาไซโคลเวียร์มีสรรพคุณ/ข้อบ่งใช้ เช่น 
- บำบัดรักษาการติดเชื้อเริม  ที่อวัยวะเพศ ที่ริมฝีปาก ทั้งนี้ควรรับประทานยาเมื่อเริ่มพบเห็นอาการโรค เช่น แสบ  คัน  ปวด หรือเริ่มเกิดแผลเริมตามผิวหนัง 
- บำบัดรักษาอาการโรคงูสวัด สำหรับผู้ใหญ่ควรรับประทานยาภายใน 48 ชั่วโมงเมื่อพบเห็นอาการผื่นคันของงูสวัดจะทำให้เกิดประสิทธิภาพได้มากที่สุด แต่สำหรับเด็กควรรับประทานยาภายใน 24 ชั่วโมงเมื่อเริ่มมีอาการ 
- ใช้ป้องกันการติดเชื้อ Cytomegalovirus  ในผู้ป่วยที่มีการเปลี่ยนถ่ายอวัยวะ เช่น การเปลี่ยนไต 
- ใช้บำบัดรักษาการติดเชื้อเริมในผู้ป่วยที่มีภูมิคุ้มกันบกพร่อง 
 ///// วาลาไซโคลเวียร์มีกลไกการออกฤทธิ์อย่างไร? ///// 
ตัวยาวาลาไซโคลเวียร์แรกเริ่มจะเป็นยาในรูปแบบ Prodrug ดังได้กล่าวในบทนำ แต่จะถูกเปลี่ยนเป็นตัวยา อะไซโคลเวียร์ (Acyclovir) โดยผ่านกระบวนการเปลี่ยนแปลงทางชีวะเคมีที่ลำไส้เล็กและที่ตับ  ตัวยาอะไซโคลเวียร์จะสามารถออกฤทธิ์ยับยั้งการจำลองสารพันธุกรรมของไวรัสเริมและไวรัสงูสวัด ส่งผลให้เชื้อไวรัส หยุดการกระจายพันธุ์  ประกอบกับทำให้ร่างกายสร้างภูมิคุ้มกันขึ้นมาต่อต้านเชื้อไวรัสดังกล่าว  และจากกลไกเหล่านี้เอง เป็นผลให้อาการโรคทุเลาลง 
 
 ///// วาลาไซโคลเวียร์มีรูปแบบการจัดจำหน่ายอย่างไร? ///// 
ยาวาลาไซโคลเวียร์มีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยยา Valaciclovir  ขนาด 500 มิลลิกรัม/เม็ด 
 
 ///// วาลาไซโคลเวียร์มีขนาดรับประทานอย่างไร? ///// 
ยาวาลาไซโคลเวียร์ มีขนาดรับประทาน เช่น 
ก.	สำหรับรักษาโรคงูสวัด: 
- ผู้ใหญ่อายุตั้งแต่18ปีขึ้นไป: รับประทานยาครั้งละ 1,000 มิลลิกรัม ทุกๆ 8 ชั่วโมง  เป็นเวลา 7 วัน ควรรับประทานยาภายใน 48 ชั่วโมง เมื่อเริ่มมีอาการ 
- เด็กอายุ 2ปี- ต่ำกว่า 18 ปี: รับประทานยาขนาด 20 มิลลิกรัม/น้ำหนักตัว 1 กิโลกรัม วันละ 3 ครั้ง เป็นเวลา 5 วัน  ขนาดรับประทานสูงสุดไม่เกินครั้งละ 1 กรัม 3 ครั้ง/วัน 
- เด็กอายุต่ำกว่า 2ปี: ขนาดการใช้ยา ขึ้นกับดุลพินิจของแพทย์ผู้รักษาเป็นกรณีๆไป 
ข. สำหรับรักษาโรคเริมที่ขึ้นบริเวณริมฝีปาก: 
- ผู้ใหญ่และเด็กอายุ 12 ปีขึ้นไป: รับประทานยาครั้งละ 2,000 มิลลิกรัม วันละ 2 ครั้ง ทุก 12 ชั่วโมง เป็นเวลา 2 วัน  ควรรับประทานยาเมื่อเริ่มมีอาการ 
- เด็กอายุต่ำกว่า 12 ปี: ขนาดการใช้ยา ขึ้นกับดุลพินิจของแพทย์ผู้รักษาเป็นกรณีๆไป 
ค. สำหรับป้องกันการติดเชื้อ Cytomegalovirus ในผู้ที่เปลี่ยนถ่ายไต: 
- ผู้ใหญ่: รับประทานยาครั้งละ 2,000 มิลลิกรัม วันละ 4 ครั้ง/วัน ระยะเวลาในการรับประทานขึ้นกับดุลพินิจของแพทย์ผู้รักษา 
- เด็ก: ขนาดการใช้ยาขึ้นกับดุลพินิจของแพทย์ผู้รักษาเป็นกรณีๆไป 
ง. สำหรับรักษาโรคเริมที่อวัยวะเพศในผู้ป่วยที่มีภูมิคุ้มกันบกพร่อง: 
- ผู้ใหญ่: รับประทานยาครั้งละ 1,000 มิลลิกรัม วันละ 2 ครั้ง เช้า-เย็น เป็นเวลา 7-10 วัน 
- เด็ก: ขนาดการใช้ยาขึ้นกับดุลพินิจของแพทย์ผู้รักษาเป็นกรณีๆไป 
อนึ่ง: 
- สำหรับผู้ป่วยโรคไต  แพทย์จะปรับลดขนาดการรับประทานยาลงมาตามค่าการทำงานของไตที่ได้จากการตรวจเลือด 
- สามารถรับประทานยานี้ก่อนหรือหลังอาหารก็ได้ 
- กรณีรับประทานยานี้เกินขนาด จะก่อให้เกิดอาการไตวาย  คลื่นไส้ อาเจียน  และอาจเกิดอาการโคม่า  หากพบเหตุการณ์ดังกล่าว ควรรีบนำผู้ป่วยมาพบแพทย์/มาโรงพยาบาลทันที/ฉุกเฉิน 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาวาลาไซโคลเวียร์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต    มีการเปลี่ยนถ่ายอวัยวะ                                 มีโรคภูมิคุ้มกันบกพร่อง รวมทั้งกำลังกินยา/ใช้ยาอะไรอยู่ เพราะยาวาลาไซโคลเวียร์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีลืมรับประทานยาวาลาไซโคลเวียร์  สามารถรับประทานทันทีเมื่อนึกขึ้นได้  หากเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาที่จะรับประทานเป็น 2 เท่า ให้รับประทานในขนาดปกติ 
แต่อย่างไรก็ดี การรักษาโรคเริมและโรคงูสวัด ผู้ป่วยต้องรับประทานยาวาลาไซโคลเวียร์อย่างต่อเนื่องตามแพทย์สั่ง ทั้งนี้เพื่อให้ระดับยานี้ในกระแสเลือดมีความเข้มข้นที่สม่ำเสมอ ซึ่งเป็นสภาวะที่ยานี้จะออกฤทธิ์ยับยั้งการกระจายพันธุ์ของเชื้อไวรัสได้ดีที่สุด 
 ///// วาลาไซโคลเวียร์มีผลไม่พึงประสงค์อย่างไร? ///// 
ยาวาลาไซโคลเวียร์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  เกิดภาวะThrombocytopenia(เกล็ดเลือดต่ำ) 
- ผลต่อระบบทางเดินอาหาร:   เช่น  คลื่นไส้  ท้องเสียหรือท้องผูก  ปวดท้อง อาเจียน   เบื่ออาหาร 
- ผลต่อระบบประสาท:  เช่น  ปวดศีรษะ  วิงเวียน  ตัวสั่น  มีอาการชัก 
- ผลต่อระบบหัวใจและหลอดเลือด:  เช่น   ความดันโลหิตสูง  หัวใจเต้นเร็ว 
- ผลต่อตับ:  เช่น  เอนไซม์การทำงานของตับในเลือดสูงขึ้น  ค่าบิลิรูบินเพิ่มขึ้น 
- ผลต่อไต:  เช่น ค่าครีเอตินิน(Creatinine)เพิ่มขึ้น  เกิดภาวะไตวาย 
- ผลต่อผิวหนัง:  เช่น   เกิดผื่นคัน 
- ผลต่อระบบสืบพันธุ์:  เช่น  ประจำเดือนขาด 
- ผลต่อสภาพจิตใจ:  เช่น  ซึม   ประสาทหลอน   รู้สึกสับสน 
- ผลต่อระบบทางเดินหายใจ:  เช่น ระบบทางเดินหายใจส่วนบนอักเสบ/โรคติดเชื้อทางเดินหายใจ    คออักเสบ 
- ผลต่อระบบการเผาผลาญพลังงานของร่างกาย:  เช่น  มีภาวะน้ำตาลในเลือดต่ำ  มีเกลือแคลเซียมในเลือดสูงขึ้น 
- ผลต่อกล้ามเนื้อ:  เช่น  มีอาการปวดข้อ 
- ผลต่อตา:  การมองเห็นผิดปกติไป 
 
 ///// มีข้อควรระวังการใช้วาลาไซโคลเวียร์อย่างไร? ///// 
มีข้อควรระวังการใช้ยาวาลาไซโคลเวียร์ เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเองโดยมิได้ขอคำปรึกษาจากแพทย์ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีเม็ดยาเปลี่ยนไป 
- ห้ามนำไปใช้รักษาการติดเชื้อรา หรือการติดเชื้อแบคทีเรีย 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง จากแพทย์ 
- ห้ามรับประทานยานี้พร้อมกับเครื่องดื่มประเภทแอลกอฮอล์ ด้วยจะส่งผลให้เกิดผลข้างเคียงจากยานี้ที่รุนแรง 
- รับประทานยานี้ตรงขนาดและตรงเวลาตามคำสั่งแพทย์ 
- ขณะเกิดการติด เชื้อเริม  เชื้องูสวัด  ให้หลีกเลี่ยงการมีเพศสัมพันธ์  การสัมผัสร่างกายอย่างใกล้ชิด จนกว่าอาการของผู้ป่วยจะหายเป็นปกติ 
- กรณีที่มีอาการของโรคเริม  โรคงูสวัด กลับมาเป็นใหม่ ไม่ควรไปซื้อยามารับประทานเอง ควรเข้ามาพบแพทย์/มาโรงพยาบาล เพื่อแพทย์ตรวจคัดกรองอาการโรค  ด้วยขนาดการใช้ยาของผู้ป่วยจะขึ้นกับความรุนแรงของโรค  สภาพร่างกาย และภูมิต้านทานของผู้ป่วย 
- กรณีใช้ยานี้ครบตามขนาดและตรงตามเวลาที่แพทย์กำหนด แต่อาการยังไม่ดีขึ้น    ให้ผู้ป่วยรีบกลับมาพบแพทย์/มาโรงพยาบาลอีกครั้ง โดยไม่ต้องรอถึงวันแพทย์นัด 
- ดูแลสุขภาพร่างกายหลังหายจากอาการป่วยอย่างเหมาะสม ไม่ว่าจะเป็นเรื่องการรับประทานอาหาร  การพักผ่อน การออกกำลังกาย และเรียนรู้ถึงความเสี่ยงต่างๆ 	  ที่เป็นสาเหตุให้อาการโรคกำเริบขึ้นอีก 
- มาพบแพทย์/มาโรงพยาบาล ตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาวาลาไซโคลเวียร์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// วาลาไซโคลเวียร์มีปฏิกิริยาระหว่างยากับยาตัวอื่นอย่างไร? ///// 
ยาวาลาไซโคลเวียร์มีปฏิกิริยาระหว่างยากับยาตัวอื่น เช่น 
- การใช้ยาวาลาไซโคลเวียร์ร่วมกับยากดภูมิคุ้มกัน อย่างเช่น  Sirolimus , Tacrolimus,  อาจเป็นเหตุให้เกิดปัญหาต่อไตของผู้ป่วย  กรณีที่ต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีไป 
- ห้ามใช้ยาวาลาไซโคลเวียร์ร่วมกับยา Cidofovir (ยาต้านไวรัส)  ด้วยจะทำให้เกิดความเสียหายกับไตของผู้ป่วย  ซึ่งสามารถสังเกตได้จากอาการ คลื่นไส้  อาเจียน  เบื่ออาหาร  ปัสสาวะมาก หรือไม่ก็น้อยลง  น้ำหนักตัวเพิ่มหรือไม่ก็ลดลง  หายใจขัด/หายใจลำบาก   กล้ามเนื้อเป็นตะคริว   เหนื่อยง่าย  วิงเวียน  รู้สึกสับสน  และหัวใจเต้นผิดจังหวะ 
- การใช้ยาวาลาไซโคลเวียร์ร่วมกับยา Entecavir  อาจทำให้ความเข้มของยาทั้ง 2 ตัว หรือตัวใดตัวหนึ่ง ในกระแสเลือดเพิ่มขึ้น  จนเป็นเหตุให้เกิดอาการข้างเคียงที่รุนแรงตามมา กรณีที่จำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
- การใช้วาลาไซโคลเวียร์ร่วมกับยา Pemetrexed(ยาเคมีบำบัด)  จะทำให้ระดับยา Premetrexed ในกระแสเลือดเพิ่มขึ้น จนทำให้ผู้ป่วยได้รับผลข้างเคียงที่รุนแรงตามมา เช่น  โลหิตจาง  มีภาวะเลือดออกง่าย  เส้นประสาทถูกทำลาย  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีบุคคลไป 
 ///// ควรเก็บรักษาวาลาไซโคลเวียร์อย่างไร? ///// 
ควรเก็บยาวาลาไซโคลเวียร์ ในช่วงอุณหภูมิ 15–25 องศาเซลเซียส (Celsius) หรือเก็บยาตามคำแนะนำในเอกสารกำกับยา  ห้ามเก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และไม่เก็บยาในห้องน้ำหรือรถยนต์ 
 ///// วาลาไซโคลเวียร์มีชื่ออื่นอีกไหม? ผลิตจากบริษัทอะไรบ้าง? ///// 
ยาวาลาไซโคลเวียร์ ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Zeltitrex, Valavir, Valcivir, Valamac 
 ///// บรรณานุกรม ///// 
https://www.drugs.com/dosage/valacyclovir.html#Usual_Adult_Dose_for_Herpes_Simplex___Mucocutaneous_Immunocompromised_Host[2017,April1] 
https://en.wikipedia.org/wiki/Valaciclovir#Mechanism_of_action[2017,April1] 
http://www.mims.com/thailand/drug/info/valtrex/?type=brief[2017,April1] 
http://www.mims.com/thailand/drug/info/valaciclovir/?type=brief&amp;mtype=generic[2017,April1] 
http://www.accessdata.fda.gov/drugsatfda_docs/label/2008/020487s014lbl.pdf[2017,April1]
