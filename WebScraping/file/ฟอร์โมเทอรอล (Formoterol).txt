ฟอร์โมเทอรอล (Formoterol)
 ///// บทนำ ///// 
ยาฟอร์โมเทอรอล (Formoterol) หรืออีกชื่อคือ Eformoterol เป็นยาในกลุ่มเบต้า 2 อะโกนิสต์ประเภทที่ออกฤทธิ์ได้นาน (Long-acting Beta2 agonist) ค่าเฉลี่ยของเวลาออกฤทธิ์อยู่ที่ 12 ชั่วโมง ทางคลินิกได้นำยานี้ไปใช้รักษาโรคหืด (Asthma) และโรคปอดอุดกั้นเรื้อรัง (Chronic obstructive pulmonary disease, COPD) มักจะใช้เป็นยาควบคุมอาการหอบหืดเรื้อรัง และไม่แนะนำการใช้ยานี้เมื่อป่วยด้วยอาการหอบหืดแบบเฉียบพลัน รูปแบบยานี้ที่เป็นยาแผนปัจจุบันจะเป็นยาชนิดรับประทานและยาพ่น บางสูตรตำรับจะผสมยาสเตียรอยด์เช่น Budesonide ร่วมด้วยทั้งนี้เพื่อเพิ่มฤทธิ์ของการรักษาให้ดียิ่งขึ้น 
หลังจากร่างกายดูดซึมยานี้เข้าสู่กระแสเลือด ปริมาณยา 61 - 64% จะเข้าจับกับพลาสมาโปรตีน และตับจะคอยเปลี่ยนแปลงโครงสร้างทางเคมีของฟอร์โมเทอรอลอย่างต่อเนื่อง ร่างกายต้องใช้เวลาประมาณ 10 ชั่วโมงเป็นอย่างต่ำเพื่อกำจัดยา 50% ออกจากกระแสเลือด และผ่านทิ้งไปกับปัสสาวะและอุจจาระ 
เราสามารถพบเห็นการใช้ยานี้ได้ตามสถานพยาบาลทั่วไป อีกทั้งมีจำหน่ายตามร้านขายยาขนาดใหญ่ อย่างไรก็ตามก่อนการใช้ยานี้ผู้ป่วยต้องได้รับการตรวจคัดกรองและมีคำยืนยันการใช้จากแพทย์ผู้รักษาเท่านั้น 
 ///// ฟอร์โมเทอรอลมีสรรพคุณ (คุณสมบัติ) อย่างไร? ///// 
ยาฟอร์โมเทอรอลมีสรรพคุณดังนี้เช่น 
- รักษาภาวะหลอดลมหดเกร็งตัว 
- ป้องกันการอุดตันของระบบทางเดินหายใจจากการหดเกร็งตัวของหลอดลม 
 ///// ฟอร์โมเทอรอลมีกลไกการออกฤทธิ์อย่างไร? ///// 
กลไกการออกฤทธิ์ของยาฟอร์โมเทอรอลคือ ตัวยาจะออกฤทธิ์ที่กล้ามเนื้อเรียบโดยเข้าจับกับตัวรับที่มีชื่อว่า Beta 2-receptors ในผนังของหลอดลม ทำให้เกิดการคลายตัวของกล้ามเนื้อเรียบ จึงส่งผลให้ผู้ป่วยหายใจได้สะดวกขึ้น 
 ///// ฟอร์โมเทอรอลมีรูปแบบการจัดจำหน่ายอย่างไร? ///// 
ยาฟอร์โมเทอรอลมีรูปแบบการจัดจำหน่ายดังนี้เช่น 
- ยาพ่นชนิดผงบรรจุในแคปซูล (ใช้ละลายในสารละลายก่อนพ่น) ขนาดความแรง 12 ไมโครกรัม/แคปซูล 
- ยาพ่นชนิดสารละลาย ขนาดบรรจุ 2 มิลลิกรัม/ขวด 
- ยาเม็ดชนิดรับประทาน ขนาด 40 ไมโครกรัม/เม็ด 
 ///// ฟอร์โมเทอรอลมีขนาดรับประทานอย่างไร? ///// 
ในบทความนี้ขอยกตัวอย่างขนาดยาฟอร์โมเทอรอลเฉพาะชนิดรับประทานดังนี้เช่น 
- ผู้ใหญ่: รับประทานครั้งละ 80 ไมโครกรัมวันละ 2 ครั้งเช้า - เย็น 
- เด็กที่อายุมากกว่า 6 เดือนขึ้นไป: รับประทาน 4 ไมโครกรัม/น้ำหนักตัว 1 กิโลกรัม/วันโดยแบ่งรับประทานเป็น 2 - 3 ครั้ง/วัน 
- เด็กอายุต่ำกว่า 6 เดือน: ยังไม่มีข้อมูลที่ชัดเจนในการใช้ยานี้ในเด็กอายุต่ำกว่า 6 เดือน การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฟอร์โมเทอรอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆเช่น โรคไต โรคตับ รวมทั้งกำลังกินยาอะไรอยู่ เพราะยาฟอร์โมเทอรอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทาน/ใช้ยาฟอร์โมเทอรอลสามารถรับประทาน/ใช้ยาเมื่อนึกขึ้นได้ ถ้าเวลาใกล้เคียงกับการรับประทาน/การใช้ยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ฟอร์โมเทอรอลมีผลไม่พึงประสงค์อย่างไร? ///// 
ยาฟอร์โมเทอรอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ได้ดังนี้ เช่น มีอาการตัวสั่น ปวดศีรษะ อ่อนเพลีย วิงเวียน ปากแห้ง ชีพจรเต้นผิดปกติ หัวใจเต้นเร็ว กล้าม เนื้อเป็นตะคริว และคลื่นไส้ 
สำหรับผู้ที่ได้รับยานี้เกินขนาดจะพบอาการเจ็บหน้าอก ความดันโลหิตสูงหรือไม่ก็ความดันโลหิตต่ำ หัวใจเต้นเร็ว ในผู้ป่วยบางรายอาจทำให้อัตราการเต้นของหัวใจเพิ่มขึ้นเป็น 200 ครั้ง/นาที มีอาการหัวใจเต้นผิดจังหวะ หงุดหงิด ปวดศีรษะ อาจเกิดอาการชัก กล้ามเนื้อเป็นตะคริว เกิดภาวะเกลือโพแทสเซียมในเลือดเพิ่มสูง มีภาวะน้ำตาลในเลือดเพิ่มสูงขึ้น นอนไม่หลับ ซึ่งหากพบอาการดังกล่าวต้องรีบนำตัวผู้ป่วยส่งโรงพยาบาล ซึ่งการดูแลรักษาของแพทย์จะเป็นไปตามอาการของผู้ป่วย และแพทย์จะคอยควบคุมการทำงานของหัวใจผู้ป่วยให้กลับมาเป็นปกติ 
 ///// มีข้อควรระวังการใช้ฟอร์โมเทอรอลอย่างไร? ///// 
มีข้อควรระวังการใช้ยาฟอร์โมเทอรอลดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยาที่สภาพบรรจุภัณฑ์ชำรุด แตกหัก 
- ห้ามใช้ยานี้ขณะที่ผู้ป่วยเกิดอาการโรคหืดแบบทันทีทันใด/เฉียบพลัน 
- ระวังการใช้ยานี้กับผู้ป่วยที่เป็นโรคหลอดเลือดหัวใจ โรคหัวใจเช่น ภาวะหัวใจขาดเลือด หัวใจเต้นเร็วผิดปกติ 
- ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร 
- ระวังการใช้ยาพ่นกับเด็กที่อายุต่ำกว่า 5 ปีลงมา 
- ระวังการใช้ยานี้กับผู้ที่มีประวัติป่วยเป็นโรคเบาหวาน โรคหลอดเลือด โรคความดันโลหิตสูง โรคความดันโลหิตต่ำ ผู้ที่มีภาวะเกลือโพแทสเซียมในเลือดต่ำ ผู้ป่วยโรคลมชัก และผู้ป่วยโรคไทรอยด์ 
- ผู้ป่วยต้องเข้าใจลักษณะการใช้ยารูปแบบพ่นให้ถูกต้องจากแพทย์พยาบาลและ/หรือ เจ้าหน้าที่ที่เกี่ยวข้อง และต้องอ่านดูรายละเอียด ลักษณะการใช้ยา จากเอกสารกำกับยาที่แนบมากับตัวผลิตภัณฑ์ให้เข้าใจ ถ้าไม่เข้าใจวิธีใช้ยาต้องสอบถามเพิ่มเติมจากผู้เกี่ยวข้องดังกล่าวให้เข้าใจก่อนใช้ยา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟอร์โมเทอรอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟอร์โมเทอรอลมีปฏิกิริยาระหว่างยากับยาตัวอื่นอย่างไร? ///// 
ยาฟอร์โมเทอรอลมีปฏิกิริยาระหว่างยากับยาตัวอื่นดังนี้เช่น 
- การใช้ยาฟอร์โมเทอรอลร่วมกับยาที่เป็นอนุพันธุ์ของสารประเภทแซนทีน (Xanthine derivatives, กลุ่มยาขยายหลอดลม) สารสเตียรอยด์ หรือยาขับปัสสาวะ อาจทำให้เกิดภาวะเกลือโพแทสเซียมในเลือดต่ำ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาฟอร์โมเทอรอลร่วมกับยารักษาโรคหัวใจเช่น Digitalis จะทำให้เพิ่มภาวะหัวใจเต้นผิดจังหวะ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมกับผู้ป่วยเป็นกรณีๆไป 
- การใช้ยาฟอร์โมเทอรอลร่วมกับยาบางตัวจะทำให้ผลการตรวจคลื่นไฟฟ้าหัวใจผิดปกติและเพิ่มความเสี่ยงของหัวใจเต้นผิดจังหวะ หากไม่มีความจำเป็นใดๆควรหลีกเลี่ยงการใช้ยาร่วมกัน ยากลุ่มดังกล่าวเช่น Quinidine, Disopyramide (ยารักษาโรคหัวใจเต้นผิดจังหวะ), Procainamide, Phenothiazines, MAOI, TCAs และกลุ่มยาต้านฮีสตามีน (Antihistamine) 
 ///// ควรเก็บรักษาฟอร์โมเทอรอลอย่างไร? ///// 
ควรเก็บยาฟอร์โมเทอรอลภายใต้อุณหภูมิ 25 องศาเซลเซียส (Celsius) ห้ามเก็บในช่องแข็งตู้เย็น เก็บในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง ไม่เก็บยาในห้องน้ำหรือในรถยนต์ 
 ///// ฟอร์โมเทอรอลมีชื่ออื่นอีกไหม? ผลิตจากบริษัทอะไรบ้าง? ///// 
ยาฟอร์โมเทอรอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://www.mims.com/USA/drug/info/formoterol/?type=full&amp;mtype=generic#Dosage [2015,March28] 
	2 http://en.wikipedia.org/wiki/Formoterol [2015,March28]
	3 http://www.drugs.com/cdi/formoterol.html [2015,March28]
	4 http://www.drugs.com/drug-interactions/formoterol-index.html?filter=3&amp;generic_only= [2015,March28]
	5 http://www.taiwantrade.com.tw/EP/shouchan/products-list/en_US/128181/formoterol_fumarate/ [2015,March28]
	6 http://www.netdoctor.co.uk/allergy-and-asthma/medicines/foradil.html [2015,March28]
	7 https://www.medicines.org.uk/emc/medicine/21000 [2015,March28]
	8 http://www.rxlist.com/symbicort-drug.htm [2015,March28]
