ไอทราโคนาโซล (Itraconazole)
 ///// บทนำ ///// 
ไอทราโคนาโซล (Itraconazole) เป็นยาต้านเชื้อราที่ถูกพัฒนาขึ้นในปี ค.ศ. 1984 (พ.ศ. 2527) การบริหารยา/การใช้ยากับผู้ป่วยมีทั้งประเภทรับประทานและประเภทยาฉีด 
ไอทราโคนาโซลจัดเป็นยาต้านเชื้อราที่มีฤทธิ์กว้าง ครอบคลุมเชื้อราได้หลากหลายชนิด สามารถต่อต้านเชื้อราชนิดที่ดื้อกับยาต้านเชื้อราอื่นๆได้ เช่น เชื้อ Aspergillus Candida และ Cryptococcus เป็นต้น มีการสำรวจเมื่อเร็วๆนี้ โดยวงการแพทย์ได้นำเอาไอทราโคนาโซลมาทดลองรักษาผู้ป่วยมะเร็งต่อมลูกหมาก (Prostate cancer) พบว่าผู้ชายที่เป็นมะเร็งต่อมลูกหมากในระยะที่ 2 เมื่อได้รับไอทราโคนาโซล 600 มิลลิกรัม/วัน มีการชะลอการเติบโตของเซลล์มะเร็งอย่างมีนัยสำคัญ และถือเป็นความก้าวหน้าของวงการแพทย์อีกประการหนึ่ง 
ส่วนการศึกษาด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) ของยานี้พบว่า ไอทราโคนาโซลสามารถดูดซึมได้จากทางเดินอาหารประมาณ 55% การรับประทานยาพร้อมอาหารจะช่วยให้ร่างกายดูดซึมยาได้ดีมากขึ้น และเมื่อยาผ่านเข้าสู่กระแสเลือดจะเข้าจับกับพลาสมาโปรตีนได้ประมาณ 99.8% ตับจะเป็นอวัยวะที่เปลี่ยนโครงสร้างทางเคมีของยานี้ ธรรมชาติของยาไอทราโคนาโซลไม่สามารถผ่านเข้าในสมองหรือในน้ำหล่อเลี้ยงสมองและไขสันหลังได้ ทำให้ยาไม่สามารถเข้าไปทำลายเชื้อราที่เกิดกับเยื่อหุ้มสมอง จึงถือเป็นข้อจำกัดประ การหนึ่งของการใช้ยานี้ และร่างกายต้องใช้เวลาประมาณ 21 ชั่วโมงในการกำจัดยาออกจากกระแสเลือด 50% โดยผ่านไปกับปัสสาวะและอุจจาระ 
สำหรับประเทศไทยโดยคณะกรรมการอาหารและยาได้บรรจุไอทราโคนาโซลอยู่ในบัญชียาหลักแห่งชาติ และมีวัตถุประสงค์ของการรักษาโรคที่มีสาเหตุจากเชื้อรา Penicillosis marneffei, Cryptococcosis, Vaginal candidiasis, และ Dermatomycoses 
ไอทราโคนาโซลจัดอยู่ในหมวดยาอันตราย การใช้ยากับผู้ป่วย จะต้องเป็นไปตามคำสั่งแพทย์ผู้รักษาเท่านั้น ไม่แนะนำให้ซื้อยามารับประทานเอง 
 ///// ยาไอทราโคนาโซลมีสรรพคุณ (คุณสมบัติ) อย่างไร? ///// 
ยาไอทราโคนาโซลมีสรรพคุณรักษาการติดเชื้อราประเภทต่างๆหลากหลายชนิด เช่น Vulvovaginal candidiasis, Oropharyngeal candidiasis, Pityriasis Versicolor, Dermatophytosis, Tinea manuum, Tinea pedis, Tinea corporis, Tinea cruris, Fungal keratitis, Fungal nail infection, Oral Candidiasis , Systemic aspergillosis, Candidosis cryptococcosis, Histoplas mosis, Sporotrichosis, Paracoccidioidosis, Blastomycosis, Chromomycosis 
 ///// ยาไอทราโคนาโซลมีกลไกการออกฤทธิ์อย่างไร? ///// 
ไอทราโคนาโซลมีกลไกการออกฤทธิ์ โดยตัวยาจะเข้าไปลดการสังเคราห์ Ergosterol โดยการรบกวนการทำงานของ Cytochrome P450 (เอนไซม์ใช้ในการสร้างผนังเซลล์) การขาด Ergoste rol ซึ่งเป็นสาระสำคัญของผนังเซลล์ของเชื้อรา จะทำให้เกิดการซึมผ่านหรือการรั่วไหลของสารภาย ในเซลล์ของเชื้อรา เป็นเหตุให้เชื้อราหยุดการแพร่พันธุ์ในที่สุด 
 ///// ยาไอทราโคนาโซลมีรูปแบบการจัดจำหน่ายอย่างไร? ///// 
ยาไอทราโคนาโซลมีรูปแบบการจัดจำหน่ายดังนี้ 
- ยาแคปซูล ขนาด 100 มิลลิกรัม/แคปซูล 
- ยาน้ำ ขนาด 10 มิลลิกรัม/มิลลิลิตร 
 ///// ยาไอทราโคนาโซลมีขนาดรับประทานอย่างไร? ///// 
ยาไอทราโคนาโซลมีขนาดรับประทานดังนี้ 
สำหรับการติดเชื้อราในช่องคลอด Vulvovaginal candidiasis: 
- ผู้ใหญ่ รับประทาน 200 มิลลิกรัม/วันเป็นเวลา 7 วัน หรือตามแพทย์แนะนำ 
สำหรับการติดเชื้อราในหลอดอาหาร Oesophageal candidiasis: 
- ผู้ใหญ่ รับประทานยาชนิดน้ำ 200 มิลลิกรัม/วัน อาจแบ่งรับประทานเป็น 2 ครั้ง โดยอมค้างไว้ในปากประมาณ 20 วินาทีก่อนกลืน ระยะเวลาใช้ยาขึ้นกับแพทย์แนะนำ 
สำหรับการติดเชื้อราในช่องปาก Oral candidiasis: 
- ผู้ใหญ่ รับประทานยาชนิดน้ำ 200 มิลลิกรัม/วัน อาจแบ่งรับประทานเป็น 2 ครั้ง โดย อมค้างไว้ในปากประมาณ 20 วินาทีก่อนกลืน ระยะเวลาใช้ยาขึ้นกับแพทย์แนะนำ 
สำหรับการติดเชื้อราในคอหอยส่วนปาก Oropharyngeal candidiasis: 
- ผู้ใหญ่ รับประทาน 100 มิลลิกรัม/วันเป็นเวลา 15 วัน หรือขึ้นกับแพทย์แนะนำ 
สำหรับการติดเชื้อราที่ผิวหนังชนิดโรคเกลื้อน Pityriasis versicolor: 
- ผู้ใหญ่ รับประทาน 200 มิลลิกรัม/วันเป็นเวลา 7 วัน หรือขึ้นกับแพทย์แนะนำ 
สำหรับการติดเชื้อราที่ผิวหนังชนิดสังคัง Tinea cruris และชนิดโรคกลาก Tinea corporis: 
- ผู้ใหญ่ รับประทาน 100 มิลลิกรัม/วันเป็นเวลา 15 วัน หรือรับประทาน 200 มิลลิกรัม/วันเป็นเวลา 7 วัน หรือขึ้นกับแพทย์แนะนำ 
สำหรับการติดเชื้อราที่เล็บ (Nail fungal infections): 
- ผู้ใหญ่ ขนาดยา และระยะเวลาที่ใช้ยา ขึ้นกับว่าเป็นการติดเชื้อที่เล็บมือหรือเล็บเท้า ร่วมกับความรุนแรงของการติดเชื้อ ดังนั้นจึงขึ้นกับดุลพินิจของแพทย์ เช่น 
- การติดเชื้อราที่เล็บมือ รับประทานยา 200 มิลลิกรัมวันละครั้ง 
- การติดเชื้อราที่เล็บเท้า รับประทานยา 200 มิลลิกรัมวันละ 2 ครั้ง 
ระยะเวลาใช้ยานานประมาณ 3 เดือน ซึ่งบางคนในช่วง 3 เดือนนี้อาจมีการหยุดพักใช้ยาเป็นระยะๆ 
สำหรับป้องกันการติดเชื้อราในผู้ป่วยโรคเอดส์: 
- ผู้ใหญ่ รับประทาน 200 มิลลิกรัม/วัน หากจำเป็นอาจเพิ่มเป็น 200 มิลลิกรัมวันละ 2 ครั้ง ระยะเวลาในการใช้ยาขึ้นกับแพทย์แนะนำ 
สำหรับเชื้อราที่เท้า Tinea pedis และ Tinea manuum: 
- ผู้ใหญ่ รับประทาน 100 มิลลิกรัม/วันเป็นเวลา 30 วัน หรือรับประทาน 200 มิลลิกรัมเช้า - เย็นเป็นเวลา 7 วัน หรือขึ้นกับแพทย์แนะนำ 
สำหรับติดเชื้อราที่กระจายหลายอวัยวะ Systemic fungal infections: 
- ผู้ใหญ่ รับประทาน 100 - 200 มิลลิกรัมวันละครั้ง หากมีการแพร่กระจายของเชื้อรามาก สามารถเพิ่มขนาดรับประทานเป็น 200 มิลลิกรัมเช้า - เย็น ในรายที่เป็นหนักอาจเพิ่มขนาดรับประทานเป็น 200 มิลลิกรัมวันละ 3 ครั้งเป็นเวลา 3 วัน หรือขึ้นกับแพทย์แนะนำ 
*****หมายเหตุ: 
- สำหรับการรับประทานยาชนิดแคปซูล ควรรับประทานพร้อมอาหารเพื่อช่วยการดูดซึม ส่วนยาน้ำควรรับประทานในช่วงท้องว่าง ขนาดรับประทาน และระยะเวลาที่ใช้ยา ต้องเป็นไปตามคำแนะนำของแพทย์เท่านั้น ห้ามมิให้ผู้ป่วยปรับเปลี่ยนการรับประทานยาเอง 
- การใช้ยานี้ในเด็ก ขึ้นกับน้ำหนักตัวและอายุของเด็ก และในหลายชนิดของการติดเชื้อรายังไม่มีข้อมูลขนาดการใช้ยานี้ที่แน่ชัด ดังนั้นการใช้ยานี้ในเด็กจึงอยู่ในดุลพินิจของแพทย์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไอทราโคนาโซล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไอทราโคนาโซลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไอทราโคนาโซลสามารถรับประทานยาเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาไอทราโคนาโซลมีผลไม่พึงประสงค์อย่างไร? ///// 
ยาไอทราโคนาโซลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น อาหารไม่ย่อย ปวดท้อง คลื่นไส้ อาเจียน ท้องเสีย ประจำเดือนมาผิดปกติ ท้องผูก ผื่นคัน ลมพิษ ปัสสาวะมีสีคล้ำ ตรวจเลือดพบค่าของเอนไซม์ในตับเพิ่มขึ้นและมีเกลือโพแทสเซียมในร่างกายต่ำ ดีซ่าน เกิดกลุ่มอาการ Stevens-Johnson syndrome กลุ่มอาการข้างเคียงที่รุนแรงและสามารถเกิดขึ้นได้ เช่น ตับล้มเหลว หัวใจล้มเหลว มีอาการของโรคหลอดเลือดหัวใจ เป็นต้น 
 ///// มีข้อควรระวังการใช้ยาไอทราโคนาโซลอย่างไร? ///// 
มีข้อควรระวังการใช้ยาไอทราโคนาโซลดังนี้ 
- ห้ามใช้กับผู้ที่แพ้ยากลุ่มเอโซล (Azole: กลุ่มหนึ่งของยาต้านเชื้อรา) 
- ห้ามใช้ยานี้กับหญิงตั้งครรภ์ หญิงที่อยู่ในภาวะให้นมบุตร และผู้ป่วยโรคตับ 
- ระวังการใช้ยานี้กับผู้ป่วยโรคไต ผู้ป่วยโรคหัวใจล้มเหลว 
- การใช้ยานี้ควรต้องมีการตรวจเลือดติดตามการทำงานของตับควบคู่กันไป 
- การใช้ยานี้ในเด็ก ผู้สูงอายุ ต้องอยู่ภายใต้ดุลยพินิจของแพทย์เท่านั้น 
- ห้ามแบ่งยานี้ให้ผู้อื่นใช้ 
- ห้ามใช้ยาที่หมดอายุแล้ว 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไอทราโคนาโซลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาไอทราโคนาโซลมีปฏิกิริยาระหว่างยากับยาตัวอื่นอย่างไร? ///// 
ยาไอทราโคนาโซลมีปฏิกิริยาระหว่างยากับยาตัวอื่นดังนี้ 
- การใช้ยาไอทราโคนาโซลร่วมกับยาแก้ปวดเช่น Fentanyl อาจไปเพิ่มระดับของ Fentanyl ในกระแสเลือดให้สูงขึ้น จนมีผลข้างเคียงต่างๆติดตามมา หากมีความจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นกรณีๆไป 
- การใช้ยาไอทราโคนาโซลร่วมกับยารักษาความดันโลหิตสูงเช่น Amlodipine อาจทำให้ระดับของยารักษาความดันโลหิตสูงดังกล่าวสูงขึ้น จนส่งผลให้หัวใจเต้นผิดจังหวะ ความดันโลหิตต่ำ บวมได้ทั้งตัว จนกระทั่งหัวใจล้มเหลว แพทย์จะเป็นผู้ปรับขนาดรับประทานที่เหมาะสมเป็นรายบุคคลไป 
- การใช้ยาไอทราโคนาโซลร่วมกับยาลดไขมันในเลือดเช่น Simvastatin ถือเป็นข้อห้ามและไม่แนะนำการใช้ยาร่วมกัน ด้วยผลข้างเคียงที่ติดตามมาค่อนข้างรุนแรงเช่น ปวดกล้ามเนื้อ กล้ามเนื้ออ่อนแรง มีไข้ ปัสสาวะสีเข้มและคล้ำ มีอาการคล้ายไข้หวัดใหญ่ เป็นต้น 
- การใช้ยาไอทราโคนาโซลร่วมกับยาบำรุงกระดูกเช่น แคลเซียมคาร์บอเนต อาจทำให้การดูดซึมของไอทราโคนาโซลลดน้อยลงจนส่งผลต่อการรักษา หากมีความจำเป็นต้องใช้ร่วมกัน ควรรับประทานเป็นช่วงที่ห่างกันประมาณ 2 ชั่วโมงขึ้นไป 
 ///// ควรเก็บรักษายาไอทราโคนาโซลอย่างไร? ///// 
ควรเก็บยาไอทราโคนาโซลที่อุณหภูมิระหว่าง 15 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น ควรเก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาไอทราโคนาโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาไอทราโคนาโซลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://www.mims.com/Thailand/drug/search/?q=itraconazole&amp;page=0 [2014,Nov1]
	2 http://www.mims.com/Thailand/drug/info/Itra/?type=brief [2014,Nov1]
	3 http://www.mims.com/Thailand/drug/info/sporal-sporal%20os/?type=brief [2014,Nov1]
	4 http://www.mims.com/USA/drug/info/itraconazole/?type=brief&amp;mtype=generic [2014,Nov1]
	5 http://en.wikipedia.org/wiki/Itraconazole [2014,Nov1]
	6 http://www.drugs.com/drug-interactions/itraconazole-index.html?filter=3&amp;generic_only= [2014,Nov1]
	7 http://www.mims.com/USA/drug/info/itraconazole/itraconazole?type=full [2014,Nov1]
