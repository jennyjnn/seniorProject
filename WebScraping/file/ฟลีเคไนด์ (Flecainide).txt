ฟลีเคไนด์ (Flecainide)
 ///// บทนำ ///// 
ยาฟลีเคไนด์ (Flecainide) เป็นยาที่ใช้บำบัดและป้องกันอาการหัวใจเต้นผิดปกติที่รวมถึงหัวใจเต้นผิดจังหวะ ตัวยาจะมีกลไกปิดกั้นการส่งผ่านประจุของเกลือโซเดียมที่มีผลต่อการทำงาน/การเต้นของหัวใจจึงทำให้จังหวะการเต้นของหัวใจกลับมาเป็นปกติ 
รูปแบบยาแผนปัจจุบันของยานี้จะเป็นยาชนิดรับประทานขนาด 50 - 150 มิลลิกรัม หลังการรับประทานยานี้ตัวยาจะมีการดูดซึมและกระจายเข้าสู่กระแสเลือดได้ถึงประมาณ 95% ตัวยาจะเข้าจับกับพลาสมาโปรตีนประมาณ 40% ร่างกายต้องใช้เวลาเฉลี่ยประมาณ 12 - 27 ชั่วโมงเพื่อกำจัดยานี้ออกจากกระแสเลือด 50% โดยผ่านทิ้งไปกับปัสสาวะ 
ข้อมูลความปลอดภัยก่อนการใช้ยาที่แพทย์มักจะสอบถามกับผู้ป่วยเช่น 
- ผู้ป่วยเคยแพ้ยาชนิดนี้หรือไม่ 
- ผู้ป่วยมีปัญหาด้วยโรคหัวใจในระยะรุนแรงเช่น เคยอยู่ในภาวะช็อกหรือหัวใจหยุดเต้นซึ่งถือเป็นข้อห้ามใช้ของยานี้ 
- ผู้ป่วยอยู่ในช่วงที่รับประทานยาต้านไวรัสเอชไอวี (HIV protease inhibitor) เช่น Ritonavir หรือไม่ 
- หากเป็นสตรีแพทย์จะสอบถามว่าอยู่ในภาวะตั้งครรภ์หรืออยู่ในภาวะให้นมบุตรหรือไม่ 
- มีปัญหาเกี่ยวกับการทำงานของตับของไตหรือไม่ 
- เคยตรวจเลือดพบมีระดับเกลือโพแทสเซียมในเลือดผิดปกติหรือไม่ 
- มีการใช้ยารักษาโรคหัวใจชนิดอื่นหรือไม่ 
ทั้งนี้หลังการสั่งจ่ายยานี้แพทย์จะแนะนำการรับประทานพร้อมกับข้อควรระวังบางประการเช่น 
- ผู้ป่วยต้องรับประทานยานี้ตรงเวลาและต้องไม่ปรับขนาดการรับประทานด้วยตนเอง 
- ยานี้อาจทำให้มีอาการวิงเวียน ตาพร่า ดังนั้นขณะใช้ยานี้ควรหลีกเลี่ยงการขับขี่ยวดยานพาหนะด้วยตนเอง 
- ห้ามหยุดการใช้ยานี้ด้วยตนเองเป็นอันขาด 
- ผู้ป่วยบางรายอาจไม่มีอาการข้างเคียง (ผลข้างเคียง) ใดๆหลังใช้ยานี้ แต่หากพบอาการคล้ายกับแพ้ยาเช่น มีผื่นคัน หายใจไม่ออก/หายใจลำบาก แน่นหน้าอก ใบหน้า-ปาก- คอบวม ให้หยุดการใช้ยานี้แล้วรีบมาพบแพทย์/มาโรงพยาบาลทันที/ฉุกเฉิน 
สำหรับประเทศไทยฟลีเคไนด์ถูกจัดเป็นยาควบคุมพิเศษและถูกบรรจุอยู่ในบัญชียาหลักแห่งชาติ โดยมีวัตถุประสงค์ของการใช้กับผู้ป่วยที่ใช้ยาอื่นควบคุมการเต้นผิดจังหวะของหัวใจแล้วไม่ได้ผล ดังนั้นเราจะพบเห็นการใช้ยานี้ในสถานพยาบาลเท่านั้น ไม่สามารถซื้อหาได้จากร้านขายยาโดยทั่วไป 
 ///// ฟลีเคไนด์มีสรรพคุณ (คุณสมบัติ) อย่างไร?/span&gt; ///// 
ยาฟลีเคไนด์มีสรรพคุณ/ข้อบ่งใช้เพื่อรักษาภาวะหัวใจเต้นผิดจังหวะทั้งประเภท/ชนิด Supraventicular arrhythmias และ Ventricular arrhythmias 
 ///// ฟลีเคไนด์มีกลไกการออกฤทธิ์อย่างไร? ///// 
กลไกการออกฤทธิ์ของยาฟลีเคไนด์คือ ตัวยาจะทำให้กลไกทางเคมีในหัวใจปรับสมดุลการทำงานใหม่ ทำให้การส่งผ่านคลื่นไฟฟ้าหัวใจช้าลง ส่งผลลดการหดตัวของกล้ามเนื้อหัวใจจนก่อให้เกิดการบีบตัวและการเต้นกลับคืนสู่ภาวะปกติ 
 ///// ฟลีเคไนด์มีรูปแบบการจัดจำหน่ายอย่างไร? ///// 
ยาฟลีเคไนด์มีรูปแบบการจัดจำหน่ายเป็นยาเม็ดชนิดรับประทานขนาด 50 และ 100 มิลลิกรัม/เม็ด 
 ///// ฟลีเคไนด์มีขนาดรับประทานอย่างไร? ///// 
ยาฟลีเคไนด์มีขนาดรับประทานเช่น 
ก. สำหรับ Supraventricular arrhythmias: ให้ใช้ยานี้ตามคำแนะนำของแพทย์ทั้งนี้ขึ้นกับลักษณะผลิตภัณฑ์เช่น 
- ผู้ใหญ่: เริ่มต้นรับประทานครั้งละ 50 มิลลิกรัมเช้า - เย็น โดยขนาดรับประทานสูงสุดไม่เกิน 300 มิลลิกรัม/วัน 
ข.สำหรับ Ventricular arrhythmias: 
- ผู้ใหญ่: เริ่มต้นรับประทานครั้งละ 100 มิลลิกรัมเช้า - เย็น โดยขนาดรับประทานสูงสุดไม่เกิน 400 มิลลิกรัม/วัน 
*อนึ่ง: 
- เด็ก: ขนาดการใช้ยานี้ในเด็กขึ้นกับอายุเด็ก น้ำหนักตัว ประเภทของการเต้นผิดจังหวะของหัวใจ และความรุนแรงของอาการ การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีไป 
- ยานี้สามารถรับประทานก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาฟลีเคไนด์ ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาฟลีเคไนด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟลีเคไนด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
*เพื่อประสิทธิผลของการรักษา ควรรับประทานยาทุกชนิดรวมถึงยาฟลีเคไนด์ให้ตรงเวลา 
 ///// ฟลีเคไนด์มีผลไม่พึงประสงค์อย่างไร? ///// 
ยาฟลีเคไนด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น 
ก. อาการข้างเคียงที่พบได้เป็นปกติ: เช่น อึดอัด/แน่นหน้าอก คลื่นไส้ อาเจียน วิงเวียน หายใจมีเสียงผิดปกติคือมีเสียงหวีด (Wheezing breath sound, เสียงหายใจเมื่อมีการตีบของหลอดลม) 
ข. อาการข้างเคียงที่พบได้แต่น้อย: เช่น ตาพร่า ผื่นคัน รู้สึกคล้ายมีไข้ หน้าแดง ขาบวม  มือ-เท้าสั่น 
 ///// มีข้อควรระวังการใช้ฟลีเคไนด์อย่างไร? ///// 
มีข้อควรระวังการใช้ยาฟลีเคไนด์เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยหัวใจล้มเหลวหรือผู้ที่มีปัญหาลิ้นหัวใจทำงานผิดปกติ 
- ห้ามปรับขนาดรับประทานด้วยตนเอง 
- ระวังการเกิดภาวะเกลือแร่ในร่างกายขาดสมดุล 
- ระวังการใช้ยานี้กับผู้ป่วยที่ใช้เครื่องกระตุ้นคลื่นไฟฟ้าหัวใจ (Pacemakers) 
- ระวังการใช้ยานี้กับผู้ป่วยที่เพิ่งรับการผ่าตัดหัวใจมาใหม่ๆ 
- การใช้ยานี้ในสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ จะต้องได้รับคำสั่งจากแพทย์เท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟลีเคไนด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟลีเคไนด์มีปฏิกิริยาระหว่างยากับยาตัวอื่นอย่างไร? ///// 
ยาฟลีเคไนด์มีปฏิกิริยาระหว่างยากับยาตัวอื่นเช่น 
- การใช้ยาฟลีเคไนด์ร่วมกับยา Digoxin อาจทำให้ระดับของยา Digoxin ในร่างกายเพิ่มมากขึ้น จนทำให้ผู้ป่วยได้รับผลกระทบจากยาดังกล่าว หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาฟลีเคไนด์ร่วมกับยา Moxifloxacin, Sotalol จะเพิ่มความเสี่ยงของภาวะหัวใจเต้นผิดจังหวะและอาจทำให้ผู้ป่วยได้รับอันตรายจากการใช้ยาร่วมกันติดตามมา เพื่อป้องกันอาการหัวใจเต้นผิดจังหวะจึงไม่สมควรใช้ยาทั้งสองกลุ่มร่วมกัน 
- การใช้ยาฟลีเคไนด์ร่วมกับยา Diltiazem อาจทำให้เกิดอาการวิงเวียน อ่อนเพลีย เจ็บหน้าอก และเป็นลม หัวใจเต้นช้าจนไปถึงขั้นโคม่า หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- ห้ามใช้ยาฟลีเคไนด์ร่วมกับยา Ritonavir ด้วยจะก่อให้เกิดความผิดปกติต่อหัวใจอย่างมาก เช่น เจ็บหน้าอก อึดอัด/หายใจลำบาก วิงเวียน และรู้สึกอ่อนเพลียจนถึงขั้นเป็นอันตรายต่อผู้ป่วยได้ 
 ///// ควรเก็บรักษาฟลีเคไนด์อย่างไร? ///// 
ควรเก็บยาฟลีเคไนด์ในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ฟลีเคไนด์มีชื่ออื่นอีกไหม? ผลิตจากบริษัทอะไรบ้าง? ///// 
ยาฟลีเคไนด์ที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
http://www.drugs.com/cdi/flecainide.html  [2015,Oct3] 
https://en.wikipedia.org/wiki/Flecainide  [2015,Oct3] 
http://www.mims.com/Thailand/drug/search/?q=flecainide  [2015,Oct3] 
http://www.mims.com/Thailand/drug/info/Tambocor/?type=BRIEF  [2015,Oct3] 
http://drug.fda.moph.go.th:81/nlem.in.th/medicine/essential/list/28#item-8393  [2015,Oct3] 
http://www.drugs.com/drug-interactions/flecainide-index.html?filter=3&amp;generic_only=  [2015,Oct3]
