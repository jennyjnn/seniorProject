พิทาวาสแตติน (Pitavastatin)
 ///// บทนำ ///// 
ยาพิทาวาสแตติน(Pitavastatin) เป็นยาในกลุ่มสแตติน(Statin) ถูกพัฒนาในประเทศญี่ปุ่น  ทางคลินิกใช้เป็นยาลดไขมันคอเลสเตอรอลในกระแสเลือด  ช่วยป้องกันการเกิดโรคหลอดเลือดหัวใจ โดยมีกลไกยับยั้งเอนไซม์ที่เรียกว่า HMG – CoA reductase(3-hydroxy-3-methyl-glutaryl-coenzyme A reductase,เอนไซม์ช่วยสร้างคอเลสเตอรอล)ที่ ตับ ทำให้ชะลอการสร้างคอเลสเตอรอลของร่างกาย    และมีหลักฐานทางการศึกษายืนยันว่ายาพิทาวาสแตตินยังช่วยเพิ่มระดับไขมันชนิดที่ดีในเลือด อย่างเอชดีแอล(HDL cholesterol) โดยเฉพาะอย่างยิ่งกับผู้ที่มีระดับเอชดีแอลต่ำกว่า40 มิลลิกรัม/เดซิลิตร 
รูปแบบยาแผนปัจจุบันของยาพิทาวาสแตติน จะเป็นยารับประทาน หลังจากตัวยานี้ถูกดูดซึมจากระบบทางเดินอาหาร  ตัวยาจะเกิดการรวมตัวกับพลาสมาโปรตีนในกระแสเลือดถึง 99%  จากนั้นจะมีการลำเลียงยาพิทาวาสแตตินไปทำลายที่ตับ ซึ่ง ร่างกายจะใช้เวลาประมาณ 12 ชั่วโมงเพื่อกำจัดยานี้ โดยผ่านทิ้งไปกับอุจจาระเสียส่วนใหญ่และบางส่วนไปกับปัสสาวะ 
สำหรับผู้ที่ป่วยด้วยโรคตับ ถือเป็นข้อจำกัดของการใช้ยาพิทาวาสแตติน รวมถึงสตรีตั้งครรภ์  สตรีที่อยู่ในภาวะให้นมบุตร และเด็ก ก็อยู่ในขอบข่ายห้ามใช้ยานี้หากไม่มีคำสั่งจากแพทย์ 
สำหรับผู้ป่วยที่มีโรคประจำตัวอื่นนอกเหนือจากโรคตับ เช่น โรคเบาหวาน  โรคไต  โรคความดันโลหิตต่ำ  มีประวัติเป็นลมชัก  อยู่ในภาวะติดเชื้อขั้นรุนแรง  เป็นผู้ที่ติดสุรา  แพทย์จะใช้ความระมัดระวังมากยิ่งขึ้นในการพิจารณาสั่งจ่ายยาพิทาวาสแตติน  ด้วยตัวยาสามารถส่งผลกระทบทำให้อาการโรคเกิดความรุนแรงขึ้นได้ 
ยาพิทาวาสแตตินยังสามารถก่อให้เกิดภาวะยาตีกัน(ปฏิกิริยาระหว่างยา)ได้กับยาต่างๆหลายรายการ เช่น Colchicine, Cyclosporine, Daptomycin, Erythromycin,  Fenofibrate, Gemfibrozil, Niacin, Rifampin,  ดังนั้นจึงเป็นหน้าที่สำคัญที่ผู้ป่วยจะต้องแจ้งให้ แพทย์ พยาบาล เภสัชกร ทราบเสมอว่าตนเองมีการใช้ยาอะไรอยู่ก่อน 
ทั้งนี้ เมื่อได้รับยาพิทาวาสแตติน ผู้ป่วยควรต้องรับประทานยาต่อเนื่องตรงตามคำสั่งแพทย์ การรับประทานยาในเวลาเดียวกันของแต่ละวันจะทำให้ระดับยาในกระแสเลือดมีความเข้มข้นอย่างสม่ำเสมอ และส่งผลต่อประสิทธิภาพของการลดไขมันในเลือดได้เป็นอย่างดี  สิ่งสำคัญห้ามมิให้ผู้ป่วยปรับขนาดรับประทานยานี้ด้วยตนเอง  ซึ่งการใช้ยานี้ผิดขนาด อาจเป็นสาเหตุของความผิดปกติที่จะเกิดต่อร่างกายได้                  เช่น เกิดความผิดปกติต่อตับโดยสังเกตได้จากมีอาการปัสสาวะมีสีคล้ำ  อุจจาระมีสีซีด  อาเจียนอย่างรุนแรง  เบื่ออาหาร  ปวดท้อง  ตัวเหลือง  ตาเหลือง  อ่อนเพลียมาก เป็นต้น 
บางกรณีพิทาวาสแตตินอาจก่อให้เกิดความผิดปกติของกล้ามเนื้อ โดยสังเกตจากมีอาการปวดกล้ามเนื้อและกล้ามเนื้ออ่อนแรง   เมื่อมีอาการดังกล่าว ผู้ป่วยควรต้องรีบด่วนมาพบแพทย์ทันที/ฉุกเฉิน 
นอกจากนี้ อาจเกิดภาวะน้ำตาลในเลือดสูงผิดปกติเมื่อใช้ยาพิทาวาสแตติน  โดยเฉพาะอย่างยิ่งกับผู้ป่วยโรคเบาหวาน ดังนั้นการตรวจสอบระดับน้ำตาลด้วยตนเองขณะอยู่ในที่พักอาศัยตามแพทย์ เภสัชกรแนะนำ  จะเป็นตัวช่วยและเฝ้าระวังความผิดปกติของระดับน้ำตาลในเลือดดังกล่าว 
สำหรับอาการข้างเคียง(ผลข้างเคียง)อื่นๆที่อาจพบเห็นได้เมื่อใช้ยาพิทาวาสแตติน  เช่น  เกิดอาการปวดหลัง  รวมถึงเกิดภาวะท้องผูกหรือไม่ก็ท้องเสียตามมา  หรืออาจจะไม่พบอาการข้างเคียงอย่างใดเลยก็เป็นได้ 
เราสามารถพบเห็นการจำหน่ายยานี้ได้ในประเทศไทยภายใต้ชื่อการค้าว่า Livalo และยานี้มีขนาดความแรงที่แตกต่างกัน   ดังนั้น การเลือกใช้ขนาดความแรงที่เหมาะสมกับผู้ป่วยจะต้องเป็นไปตามดุลยพินิจของแพทย์แต่เพียงผู้เดียว 
 
 
 ///// พิทาวาสแตตินมีสรรพคุณ(คุณสมบัติ)อย่างไร? ///// 
ยาพิทาวาสแตตินมีสรรพคุณ/ข้อบ่งใช้ เช่น 
- รักษาภาวะ/โรคไขมันในเลือดสูง  เช่นไขมัน  แอลดีแอลคอเลสเตอรอล (LDL cholesterol)	 และไตรกลีเซอไรด์ (Triglyceride) 
- ช่วยเพิ่มระดับไขมันดีหรือเอชดีแอล (HDL)ในเลือด 
 
 ///// พิทาวาสแตตินมีกลไกการออกฤทธิ์อย่างไร? ///// 
ยาพิทาวาสแตตินมีกลไกการออกฤทธิ์ โดยตัวยาจะยับยั้งการทำงานของเอนไซม์ที่มีชื่อเรียกว่า HMG – CoA reductase ซึ่งเป็นเอนไซม์ในตับ  ที่ทำให้เกิดการชะลอการสร้างคอเลสเตอรอล  ด้วยกลไกดังกล่าว ทำให้ระดับไขมันคอเลสเตอรอลและไตรกลีเซอไรด์ ในกระแสเลือดลดลง 
 
 ///// พิทาวาสแตตินมีรูปแบบการจัดจำหน่ายอย่างไร? ///// 
ยาพิทาวาสแตตินมีรูปแบบการจัดจำหน่ายเป็น ยาเม็ดชนิดรับประทาน ขนาด1, 2 และ 4 มิลลิกรัม/เม็ด 
 
 ///// พิทาวาสแตตินมีขนาดรับประทานอย่างไร? ///// 
ยาพิทาวาสแตตินมีขนาดรับประทาน เช่น 
 
- ผู้ใหญ่: เริ่มต้นรับประทาน  2 มิลลิกรัม วันละ1 ครั้ง แพทย์อาจปรับเพิ่มขนาดรับประทานสูงสุดเป็น 4 มิลลิกรัม/วัน และสามารถรับประทานยานี้ ก่อน หรือ พร้อมอาหารก็ได้ 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- การปรับขนาดรับประทานจะต้องเป็นไปตามคำสั่งแพทย์ โดยแพทย์จะนำระดับไขมันในเลือดของผู้ป่วยมาเป็นเกณฑ์ในการพิจารณา 
- ผู้ป่วยโรคไตในระดับความรุนแรงกลางถึงรุนแรงมาก อาจใช้ขนาดรับประทานที่                            1 มิลลิกรัม วันละ1ครั้งขึ้นกับดุลพินิจของแพทย์ผู้รักษา  และขนาดรับประทานสูงสุดไม่เกิน 2 มิลลิกรัม/วัน 
- กรณีผู้ป่วยมีการใช้ยา Erythromycin   แพทย์มักใช้ขนาดรับประทานของยา             พิทาวาสแตตินสูงสุดไม่เกิน 1 มิลลิกรัม/วัน 
- กรณีที่ใช้ยา Rifampin  ขนาดรับประทานสูงสุดของพิทาวาสแตติน ไม่ควรเกิน 2 มิลลิกรัม/วัน 
- ควรรับประทานยาในเวลาเดียวกันของแต่ละวัน 
- ระหว่างการใช้ยานี้ ต้องคอยควบคุมตรวจเลือดูการทำงานของ ตับ กล้ามเนื้อ และดูระดับไขมันในเลือดเป็นระยะๆตามแพทย์แนะนำ และมาพบแพทย์/มาโรงพยาบาลตามนัดหมายทุกครั้ง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาพิทาวาสแตติน   ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ  โรคไต  โรคเบาหวาน รวมถึงกำลังกินยา/ใช้ยาอะไรอยู่  	  เพราะยาพิทาวาสแตติน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์หรือกำลังให้นมบุตร                       พราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาพิทาวาสแตติน   สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ดี เพื่อประสิทธิผลของการรักษา ควรรับประทานยาพิทาวาสแตติน   ตรงเวลา 
 
 ///// พิทาวาสแตตินมีผลไม่พึงประสงค์อย่างไร? ///// 
ยาพิทาวาสแตตินสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้เช่น 
- ผลต่อระบบทางเดินอาหาร:  เช่น ท้องผูกหรือไม่ก็ท้องเสีย  รู้สึกไม่สบายในช่องท้อง  ปวดท้อง  อาหารไม่ย่อย  คลื่นไส้ 
- ผลต่อกล้ามเนื้อ:  เช่น  ปวดหลัง  ปวดข้อ  กล้ามเนื้อลายสลาย  ปวดกล้ามเนื้อ  กล้ามเนื้อเกร็งตัว/เป็นตะคริว 
- ผลต่อตับ:  เช่น ค่าบิลิรูบินในเลือดเพิ่มขึ้น  ค่าเอนไซม์การทำงานของตับในเลือดผิดปกติ  ตับอักเสบ  ดีซ่าน  ตับวาย 
- ผลต่อผิวหนัง: เช่น  ผื่นคัน  เกิดลมพิษ 
- ผลต่อระบบประสาท:  เช่น  ปวดศีรษะ  วิงเวียน  ความรู้สึกสัมผัสเพี้ยน  ความจำแย่ลง 
- ผลต่อระบบเผาผลาญพลังงานของร่างกาย:  เช่น ทำให้ระดับน้ำตาลในเลือดสูง 
- ผลต่อไต:  เช่น  ไตวายเฉียบพลัน 
- ผลต่อระบบทางเดินหายใจ:  เช่น  โรคติดเชื้อระบบทางเดินหายใจตอนบน 
- ผลต่อสภาพจิตใจ:  เช่น  นอนไม่หลับ  ซึมเศร้า  รู้สึกสับสน 
- ผลต่อระบบสืบพันธุ์:  เช่น สมรรถภาพทางเพศถดถอย 
 
 ///// มีข้อควรระวังการใช้พิทาวาสแตตินอย่างไร? ///// 
มีข้อควรระวังการใช้ยาพิทาวาสแตติน เช่น 
- ห้ามใช้กับผู้ป่วยที่แพ้ยานี้ 
- ห้ามใช้ยานี้กับผู้ป่วยโรคตับ 
- ห้ามใช้ยานี้กับ เด็ก  สตรีตั้งครรภ์  และสตรีที่อยู่ในภาวะให้นมบุตร 
- ห้ามใช้ยานี้กับผู้ป่วยที่มีภาวะกล้ามเนื้ออ่อนแรง 
- ระวังการใช้ยานี้กับผู้ป่วยด้วย โรคเบาหวาน  โรคไต  โรคกล้ามเนื้อ                            โรคพิษสุราเรื้อรัง 
- ผู้ป่วยควรควบคุมอาหาร  มีการออกกำลังกาย และพักผ่อน อย่างเหมาะสมร่วมกับ                      การใช้ยานี้ตรงตามคำสั่งแพทย์ เพื่อทำให้ระดับไขมันในเลือดกลับมาเป็นปกติได้เร็วขึ้น 
- เรียนรู้ถึงผลข้างเคียงต่างๆขอยานี้ที่อาจเกิดขึ้นได้ เช่น  ผลข้างเคียงที่กระทบกับการทำงานของ ตับ และของกล้ามเนื้อ เพื่อรีบมาโรงพยาบาลเพื่อรับการรักษาได้ทันท่วงทีโดยไม่ต้องรอถึงวันนัด 
- มาพบแพทย์/มาโรงพยาบาลตามนัดหมาย เพื่อรับการตรวจระดับไขมันในเลือดทุกครั้ง 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง  ยาแผนปัจจุบันทุกชนิด (รวมยาพิทาวาสแตตินด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// พิทาวาสแตตินมีปฏิกิริยาระหว่างยากับยาตัวอื่นอย่างไร? ///// 
ยาพิทาวาสแตตินมีปฏิกิริยาระหว่างยากับยาตัวอื่น เช่น 
- การใช้ยาพิทาวาสแตตินร่วมกับยา Gemfibrozil,  Fenofibrate  อาจเพิ่ม                                ความเสี่ยงทำให้ตับเสียหาย รวมถึงอาจก่อให้เกิดภาวะกล้ามเนื้อลายสลายตามมาได้ด้วย                หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีไป 
- หลีกเลี่ยงการใช้ยาพิทาวาสแตตินร่วมกับยา Colchicine  ด้วยอาจส่งผลกระทบต่อกล้ามเนื้อและไตของผู้ป่วย  หากจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีไป 
- ห้ามหรือหลีกเลี่ยงใช้ยาพิทาวาสแตตินร่วมกับยา Niacin ด้วยจะทำให้เกิดภาวะกล้ามเนื้อลายสลาย และส่งผลต่อเนื่องสร้างความเสียหายกับไตจนอาจถึงขั้นไตวายและเสียชีวิตได้ 
- การใช้ยาพิทาวาสแตตินร่วมกับยา Erythromycin  เป็นข้อควรหลีกเลี่ยงด้วยจะ                        ทำให้ระดับยาพิทาวาสแตตินในเลือดเพิ่มสูงขึ้นจนอาจได้รับผลข้างเคียงของยาพิทาวาสแตตินสูงขึ้นตามมา 
 ///// ควรเก็บรักษาพิทาวาสแตตินอย่างไร? ///// 
ควรเก็บยาพิทาวาสแตตินในช่วงอุณหภูมิ 15 – 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสงแดด  ความร้อนและความชื้น 
 ///// พิทาวาสแตตินมีชื่ออื่นอีกไหม? ผลิตจากบริษัทอะไรบ้าง? ///// 
ยาพิทาวาสแตตินที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น  Livazo, Pravachol, Prastatin,Pravator 
 ///// บรรณานุกรม ///// 
https://en.wikipedia.org/wiki/Pitavastatin [2016,Dec17] 
http://www.mims.com/thailand/drug/info/pitavastatin/?type=brief&amp;mtype=generic [2016,Dec17] 
https://www.drugs.com/ppa/pitavastatin.html [2016,Dec17] 
https://rsc.tech-res.com/docs/default-source/pi-list-  doc/pi_pitavastatin(livalo)pi_oct2013.pdf?Status=Master&amp;sfvrsn=2 [2016,Dec17] 
https://www.drugs.com/drug-interactions/pitavastatin-index.html?filter=3&amp;generic_only= [2016,Dec17]
