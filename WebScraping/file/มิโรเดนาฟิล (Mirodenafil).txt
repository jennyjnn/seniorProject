มิโรเดนาฟิล (Mirodenafil)
 ///// บทนำ ///// 
ยามิโรเดนาฟิล (Mirodenafil หรือ Mirodenafil hydrochloride หรือ Mirodenafil HCl) เป็นยาในกลุ่ม PDE5 inhibitor ใช้บำบัดอาการหย่อนสมรรถภาพทางเพศในบุรุษ(นกเขาไม่ขัน) ถูกพัฒนาโดยบริษัท SK Chemicals Life Science  โดยมีการจัดจำหน่ายและทำการตลาดที่ประเทศเกาหลีใต้ แต่ยังไม่เป็นที่ยอมรับในสหรัฐอเมริกา  ยามิโรเดนาฟิลมีรูปแบบของเภสัชภัณฑ์เป็นยาชนิดรับประทาน และยาอม  สำหรับยาอมเหมาะกับผู้ที่ไม่ชอบการกลืนยาเม็ดและทำให้ยานี้มีความแตกต่างจากยารักษาอาการนกเขาไม่ขันตัวอื่นๆ  กรณียาอมจะเริ่มออกฤทธิ์เมื่ออมยาไปประมาณ 1.25 ชั่วโมง (ยานี้ชนิดเม็ด จะออกฤทธิ์ได้ช้ากว่านี้)  อนึ่ง ร่างกายจะใช้เวลาประมาณ 2.5 ชั่วโมงเพื่อกำจัดยามิโรเดนาฟิล ที่โดนตับเปลี่ยนแปลงโครงสร้างทางเคมีแล้วออกจากกระแสเลือด โดยผ่านทิ้งไปกับอุจจาระและปัสสาวะ 
จากการศึกษาทางคลินิก พบว่าในกลุ่มบุรุษที่มีภาวะนกเขาไม่ขัน และมีภาวะต่อมลูกหมากโต ซึ่งได้รับยาประเภท Alpha1-blocker  ควรหลีกเลี่ยงการรับประทานยา Alpha1-blocker  ร่วมกับยามิโรเดนาฟิล ด้วยจะก่อให้เกิดผลข้างข้างเคียงที่รุนแรงตามมาจากยาทั้ง 2ตัว   แพทย์มักจะแนะนำให้ใช้ยามิโรเดนาฟิลหลังจากผู้ป่วยได้รับยาAlpha1-blocker ไปแล้ว 6 ชั่วโมงเป็นอย่างต่ำ 
ปัจจุบันยามิโรเดนาฟิลยังไม่มีการจัดจำหน่ายในประเทศไทย และมีการใช้อยู่ในเฉพาะประเทศเกาหลีใต้ ภายใต้ชื่อการค้าว่า “Mvix และ Mvix S”  ซึ่งการนำเข้า ประเทศของยานี้ จะต้องอยู่ภายใต้กฎระเบียบการควบคุมของคณะกรรมการอาหารและยาของไทย  ซึ่งได้จัดให้ยามิโรเดนาฟิลอยู่ในหมวดยาควบคุมพิเศษและเป็นยาอันตรายที่ต้องใช้ยานี้ภายใต้คำสั่งของแพทย์แต่ผู้เดียว 
 
 ///// มิโรเดนาฟิลมีสรรพคุณ(คุณสมบัติ)อย่างไร? ///// 
ยามิโรเดนาฟิลมีสรรพคุณ/ข้อบ่งใช้ เช่น 
- บำบัดอาการหย่อนสมรรถภาพทางเพศในเพศชาย(นกเขาไม่ขัน) 
 
 ///// มิโรเดนาฟิลมีกลไกการออกฤทธิ์อย่างไร? ///// 
ยามิโรเดนาฟิล เป็นตัวยาในกลุ่ม PDE5 inhibitor มีกลไกการออกฤทธิ์ยับยั้งการทำลายสารบางชนิด(ที่เกี่ยวกับการไหลเวียนเลือด)ที่มีอยู่ตามเนื้อเยื่ออวัยวะเพศชาย จึงส่งผลทำให้การไหลเวียนเลือดของอวัยวะเพศชายเป็นไปได้ดีขึ้น และก่อให้เกิดฤทธิ์ของการรักษาตามสรรพคุณ 
 
 ///// มิโรเดนาฟิลมีรูปแบบการจัดจำหน่ายอย่างไร? ///// 
ยามิโรเดนาฟิลมีรูปแบบการจัดจำหน่าย เช่น 
- ยาเม็ดชนิดอมในปากที่ประกอบด้วยตัวยา Mirodenafil HCl ขนาด 50 มิลลิกรัม/เม็ด 
- ยาเม็ดชนิดรับประทานที่ประกอบด้วย Mirodenafil HCl ขนาด 50 และ 100 มิลลิกรัม/เม็ด 
 
 ///// มิโรเดนาฟิลมีขนาดรับประทานอย่างไร? ///// 
ยามิโรเดนาฟิล มีขนาดการใช้กรณีเป็นยาเม็ดอมในปาก สำหรับบำบัดอาการนกเขาไม่ขันในบุรุษ เช่น 
- บุรษผู้ใหญ่: อมยา 1 เม็ด(50 มิลลิกรัม) ให้ละลายในปากก่อนมีเพศสัมพันธ์ประมาณ 1 ชั่วโมง  แพทย์อาจแนะนำให้เพิ่มขนาดยาที่ใช้อมเป็น 100 มิลลิกรัม  ทั้งนี้ขึ้นกับสุขภาพร่างกายและการตอบสนองของผู้ป่วยต่อยานี้ในแต่ละบุคคล 
- บุรุษผู้ใหญ่: กรณีเป็นยาเม็ดชนิดรับประทาน ขนาดการใช้ยานี้ขึ้นกับดุลพินิจของแพทย์และโรคประจำตัว 
*อนึ่ง: 
- ห้ามใช้ยานี้กับเด็กและสตรี 
- ความถี่ในการใช้ยานี้ให้เป็นไปตามคำแนะนำของแพทย์ เช่น ไม่ควรใช้ยานี้เกิน 2 ครั้ง/สัปดาห์ 
- ตัวยานี้จะละลายในปากโดยใช้เวลาเพียง 10–15 วินาที 
- รูปแบบเภสัชภัณฑ์ของยานี้ ยังมีแบบยาชนิดรับประทานพร้อมน้ำดื่มด้วยเช่นกัน ซึ่งผู้บริโภค ควรต้องสอบถามแพทย์/เภสัชกรในสถานพยาบาล ก่อนนำยานี้กลับมาใช้ว่า เป็นยาชนิดอมละลายในปาก หรือชนิดรับประทานพร้อมน้ำ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยามิโรเดนาฟิล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆเช่น โรคหัวใจ   โรคความดันโลหิตสูง   โรคความดันโลหิตต่ำ   รวมทั้งกำลังกินยา/ใช้ยาอะไรอยู่ เพราะยามิโรเดนาฟิล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
ยานี้ใช้บำบัดอาการหย่อนสมรรถภาพทางเพศในบุรุษ(นกเขาไม่ขัน) หากลืมรับประทาน ไม่ได้ก่อให้เกิดอันตรายแต่อย่างใด  กรณีเวลาใกล้เคียงกับการรับประทานยานี้ในมื้อถัดไป ห้ามเพิ่มขนาดรับประทานเป็น 2 เท่า  ให้รับประทานยาที่ขนาดปกติเท่านั้น 
 
 ///// มิโรเดนาฟิลมีผลไม่พึงประสงค์อย่างไร? ///// 
ตัวยามิโรเดนาฟิล สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)คล้ายกับยา PDE5 inhibitor ตัวอื่นๆ เช่น มีอาการใบหน้าแดง และปวดศีรษะ 
 
 ///// มีข้อควรระวังการใช้มิโรเดนาฟิลอย่างไร? ///// 
มีข้อควรระวังการใช้ยามิโรเดนาฟิล เช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยานี้กับสตรีและเด็ก 
- ห้ามปรับขนาดรับประทานยานี้เองโดยไม่ขอคำปรึกษาจากแพทย์ 
- หลีกเลี่ยงการรับประทานยาอื่นใดเมื่อต้องใช้ยามิโรเดนาฟิล  ทั้งนี้เพื่อเป็นการป้องกันภาวะยาตีกัน(ปฏิกิริยาระหว่างยา)ยกเว้นเป็นคำสั่งแพทย์ 
- กรณีที่ใช้ยานี้แล้วอาการนกเขาไม่ขันไม่ดีขึ้น ควรกลับมาพบแพทย์/มาโรงพยาบาล ไม่ต้องรอถึงวันแพทย์นัด 
- การใช้ยานี้กับผู้ป่วยต้องเป็นไปตามคำสั่งแพทย์เท่านั้น  ห้ามมิให้ผู้ป่วยไปหาซื้อ 	  หรือแอบทดลองใช้ยานี้ด้วยตนเอง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยามิโรเดนาฟิลด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com  บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// มิโรเดนาฟิลมีปฏิกิริยาระหว่างยากับยาตัวอื่นอย่างไร? ///// 
ยามิโรเดนาฟิลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยามิโรเดนาฟิลร่วมกับยากลุ่ม Alpha1 blocker(Alpha blocker) เพื่อเป็นการป้องกันอาการข้างเคียงที่อาจเกิดจากการใช้ยาร่วมกัน  กรณีต้องใช้ยาทั้ง 2 ชนิด  ควรเว้นระยะเวลาของการใช้ยาห่างกันอย่างน้อย 6 ชั่วโมงขึ้นไป 
 
 ///// ควรเก็บรักษามิโรเดนาฟิลอย่างไร? ///// 
ควรเก็บยามิโรเดนาฟิล ภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสง/แสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// มิโรเดนาฟิลมีชื่ออื่นอีกไหม?ผลิตจากบริษัทอะไรบ้าง? ///// 
ยามิโรเดนาฟิล มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.ncbi.nlm.nih.gov/pmc/articles/PMC4026230/[2017,Sept9] 
https://en.wikipedia.org/wiki/Mirodenafil[2017,Sept9] 
https://www.ncbi.nlm.nih.gov/pubmed/23017527?dopt=AbstractPlus[2017,Sept9] 
http://www.skchemicals.com/ls/eng/product/info4_02.html[2017,Sept9] 
http://www.skchemicals.com/ls/eng/product/info4_01.html[2017,Sept9] 
https://www.ncbi.nlm.nih.gov/pubmed/27034723[2017,Sept9] 
https://books.google.co.th/books?id=ZyYmDwAAQBAJ&amp;pg=PA190&amp;lpg=PA190&amp;dq=MIRodenafil+SIDE+EFFECT&amp;source=bl&amp;ots=-co0Bv7dhu&amp;sig=1gJyGRrazmA1IYDWr_qhV9JmAXw&amp;hl=th&amp;sa=X&amp;ved=0ahUKEwj87qLE_cDVAhVENY8KHZazD544ChDoAQgsMAE#v=onepage&amp;q=MIRodenafil%20SIDE%20EFFECT&amp;f=false[2017,Sept9]
