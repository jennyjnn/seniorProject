ไกลคลาไซด์ (Gliclazide)
 ///// บทนำ ///// 
ยาไกลคลาไซด์ (Gliclazide) เป็นยาต้านเบาหวานประเภท 2 (Diabetes mellitus type 2) อยู่ในกลุ่มยาซัลโฟนิลยูเรีย (Sulfonylurea) รุ่นที่ 2 ยานี้เหมาะที่จะใช้กับผู้ป่วยที่ยังมีเซลล์ของตับอ่อนทำงานได้ดี 
ยาไกลคลาไซด์สามารถดูดซึมได้จากระบบทางเดินอาหาร โดยมีการกระจายตัวเข้าสู่ร่างกายได้สูงถึงประมาณ 97% หลังการรับประทาน ระดับยานี้จะมีความเข้มข้นในกระแสเลือดสูงสุดโดยใช้เวลาประมาณ 4 - 6 ชั่วโมง ตัวยาในกระแสเลือดจะเข้าจับกับพลาสมาโปรตีนประมาณ 94 - 95% จากนั้นจะมีการลำเลียงยาไปยังตับเพื่อปรับเปลี่ยนไปเป็นสารที่ไม่ออกฤทธิ์ ร่างกายต้องใช้เวลาประมาณ 10 - 12 ชั่วโมงเพื่อกำจัดยานี้จำนวนครึ่งหนึ่งออกจากกระแสเลือดโดยผ่านทิ้งไปกับปัสสาวะและอุจจาระ 
มีข้อพึงระวังสำหรับการใช้ยาชนิดนี้โดยแพทย์จะสอบถามตรวจคัดกรองผู้ป่วยโดยละเอียดเช่น 
- เคยแพ้ยาไกลคลาไซด์มาก่อนหรือไม่ 
- ผู้ป่วยต้องไม่ได้ป่วยเป็นเบาหวานประเภทที่ 1 
- ผู้ป่วยเบาหวานมีภาวะแทรกซ้อนอื่นอยู่หรือไม่เช่น ภาวะเลือดเป็นกรด (Ketoacidosis) 
- หากเป็นสตรีต้องไม่อยู่ในภาวะตั้งครรภ์หรืออยู่ในภาวะเลี้ยงบุตรด้วยน้ำนมมารดาเอง 
- มีอายุต่ำกว่า 14 ปีหรือไม่ 
- รับประทานยา Miconazole อยู่หรือไม่ หรือรับประทานยาชนิดใดอยู่บ้าง 
- เป็นมังสวิรัติหรืออยู่ในช่วงลดน้ำหนักจำกัดอาหารหรือไม่ 
- ติดสุราหรือดื่มเครื่องดื่มที่มีแอลกอฮอล์เป็นส่วนประกอบมากน้อยเพียงใด และยังมีรายละเอียดอีกมากที่ไม่สามารถนำมาแจกแจงในบทความนี้ได้อย่างครบถ้วน 
แพทย์จะเป็นผู้ประเมินอาการของผู้ป่วยอย่างละเอียด หากเห็นสมควรจะทำการจ่ายยาที่เหมาะสมกับผู้ป่วย ซึ่งไกลคลาไซด์มีอยู่หลายขนาดความแรง โดยผู้ป่วยจะต้องมีวินัยในการใช้ยา โดยไม่ปรับขนาดรับประทานหรือหยุดการใช้ยาด้วยตนเองโดยเด็ดขาด 
 ///// ไกลคลาไซด์มีสรรพคุณ (คุณสมบัติ) อย่างไร? ///// 
ยาไกลคลาไซด์มีสรรพคุณ/ข้อบ่งใช้เพื่อรักษาโรคเบาหวานชนิดที่ 2 
 ///// ไกลคลาไซด์มีกลไกการออกฤทธิ์อย่างไร? ///// 
กลไกการออกฤทธิ์ของยาไกลคลาไซด์คือ ตัวยาจะกระตุ้นการหลั่งฮอร์โมนอินซูลินจากเบต้าเซลล์ (Beta cell, เซลล์สร้างอินซูลิน) ในตับอ่อน และยังช่วยลดการดูดกลับของอินซูลิน รวมถึงยับยั้งมิให้ตับปลดปล่อยน้ำตาลกลูโคส (Glucose) เข้าสู่กระแสเลือด นอกจากนี้ยาไกลคลาไซด์ยังกระตุ้นให้เซลล์ของร่างกายตื่นตัวกับอินซูลินในการเร่งใช้น้ำตาลจากกระแสเลือด จากกลไกเหล่านี้จึงก่อให้เกิดฤทธิ์ในการรักษาตามสรรพคุณ 
 ///// ไกลคลาไซด์มีรูปแบบการจัดจำหน่ายอย่างไร? ///// 
ยาไกลคลาไซด์มีรูปแบบการจัดจำหน่ายเช่น 
- ยาเม็ดชนิดรับประทาน ขนาด 30, 40, 60 และ 80 มิลลิกรัม/เม็ด 
- ยาเม็ดชนิดรับประทานที่ผสมร่วมกับยาอื่นเช่น Gliclazide 80 มิลลิกรัม + Metformin HCl 500 มิลลิกรัม/เม็ด 
 ///// ไกลคลาไซด์มีขนาดรับประทานอย่างไร? ///// 
ยาไกลคลาไซด์มีขนาดรับประทานเช่น 
- ผู้ใหญ่: รับประทาน 30 - 120 มิลลิกรัม/วันโดยรับประทานเพียงครั้งเดียวก่อนอาหารเช้า 
- เด็ก: ยังไม่มีการจัดทำขนาดยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษา 
หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไกลคลาไซด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไกลคลาไซด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไกลคลาไซด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไกลคลาไซด์มีผลไม่พึงประสงค์อย่างไร? ///// 
ยาไกลคลาไซด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น เกิดภาวะน้ำตาลในเลือดต่ำซึ่งจะแสดงออกโดยมีอาการปวดศีรษะ หิวอาหาร คลื่นไส้ อาเจียน ง่วงนอน ใจสั่น หงุดหงิดง่าย สมาธิต่ำลง การมองเห็นภาพไม่ชัดเจน พูดจาติดขัด ตัวสั่น วิงเวียน รู้สึกไม่มีแรง บางรายจะมีอาการชักตามมา หัวใจเต้นช้า 
อาการข้างเคียงอื่นๆเช่น ปวดท้อง ท้องอืด ท้องเสียหรือไม่ก็ท้องผูก อาจมีภาวะโลหิตจางร่วมด้วยหรือไม่ก็ได้ เกิดภาวะตับอักเสบ มีอาการตัวเหลือง หากพบอาการเหล่านี้ต้องรีบหยุดการใช้ยานี้แล้วรีบกลับมาพบแพทย์/มาโรงพยาบาลก่อนนัดเพื่อแพทย์พิจารณาปรับแนวทางการรักษา 
*การได้รับยานี้เกินขนาด: อาจพบอาการน้ำตาลในเลือดต่ำอย่างรุนแรง อาจมีอาการเข้าขั้นโคม่า และมีภาวะชักร่วมด้วย หากพบเห็นอาการเช่นนี้ให้รีบนำตัวผู้ป่วยส่งโรงพยาบาลโดยเร็วทันที/ฉุกเฉิน 
 ///// มีข้อควรระวังการใช้ไกลคลาไซด์อย่างไร? ///// 
มีข้อควรระวังการใช้ยาไกลคลาไซด์เช่น 
- ห้ามใช้กับผู้ที่แพ้ยานี้หรือแพ้ยาในกลุ่มซัลโฟนิลยูเรีย (Sulfonylurea) หรือแพ้ยากลุ่มซัลโฟนาไมด์ (Sulfonamide) 
- ห้ามใช้กับผู้ป่วยเบาหวานประเภทที่ 1 
- ห้ามใช้ยานี้กับผู้ป่วยเบาหวานที่มีภาวะแทรกซ้อนเช่น ภาวะเลือดเป็นกรด (Ketoacidosis) รวมถึงผู้ป่วยเบาหวานที่มีภาวะตับวาย ไตวาย 
- ห้ามใช้ร่วมกับยา Miconazole 
- ห้ามรับประทานยานี้พร้อมเครื่องดื่มที่มีแอลกอฮอล์เป็นส่วนผสมด้วยจะทำให้เกิดภาวะน้ำตาลในเลือดต่ำอย่างมาก 
- ห้ามใช้ยากับสตรีตั้งครรภ์ สตรีที่อยู่ในภาวะให้นมบุตร รวมถึงในเด็ก 
- ห้ามปรับขนาดรับประทานยานี้ด้วยตนเอง 
- ผู้ป่วยควรเรียนรู้จากแพทย์พยาบาลถึงภาวะน้ำตาลในเลือดต่ำว่ามีอาการอย่างไร สามารถแก้ไขหรือช่วยเหลือตนเองในเบื้องต้นอย่างไร ประการสำคัญจะป้องกันมิให้เกิดภาวะน้ำตาลในเลือดต่ำได้อย่างไร เพื่อจะได้ดูแลตนเองได้ (อ่านเพิ่มเติมในเว็บ haamor.com เรื่อง ภาวะน้ำตาลในเลือดต่ำในผู้ป่วยเบาหวาน 
- ควบคุมมื้ออาหารตามคำแนะนำของแพทย์พยาบาลและ/หรือโภชนากรเพื่อสนับสนุนการทำงานของยารักษาเบาหวานให้มีประสิทธิภาพ 
- กรณีที่ต้องใช้ยานี้กับผู้ป่วยโรคตับ โรคไต ต้องเพิ่มความระมัดระวังด้วยร่างกายของผู้ป่วยกลุ่มนี้จะสามารถกำจัดยานี้ออกจากกระแสเลือดได้น้อยลง ทำให้ตัวยานี้อยู่ในร่างกายได้นานขึ้นจึงเสี่ยงกับภาวะน้ำตาลในเลือดต่ำ 
- ควรออกกำลังกายตามความเหมาะสมกับสภาพร่างกายทุกวัน หรือตามคำแนะนำของแพทย์ 
- ระหว่างที่ใช้ยานี้ควรตรวจสอบน้ำตาลในเลือดอย่างสม่ำเสมอตามคำแนะนำของแพทย์ พยาบาลว่าอยู่ในภาวะปกติหรือไม่ 
- หากพบอาการแพ้ยาต้องรีบนำตัวผู้ป่วยส่งแพทย์/ส่งโรงพยาบาลทันที/ฉุกเฉิน 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไกลคลาไซด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไกลคลาไซด์มีปฏิกิริยาระหว่างยากับยาตัวอื่นอย่างไร? ///// 
ยาไกลคลาไซด์มีปฏิกิริยาระหว่างยากับยาตัวอื่นเช่น 
- การใช้ยาไกลคลาไซด์ร่วมกับยาบางกลุ่มจะส่งผลให้มีภาวะน้ำตาลในเลือดต่ำติดตามมา ยากลุ่มดังกล่าวเช่น Insulin, Biguanides, Sulfonamides, Clofibrate, Salicylates, Coumarin, Chloramphenicol, ยาในกลุ่ม MAOIs, Beta-blockers, Cimetidine, ACE inhibitors, Fluconazole, Miconazole, และยากลุ่ม NSAIDs หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาไกลคลาไซด์ร่วมกับยาบางกลุ่มเช่น Barbiturates, Chlorpromazine/ยาทางจิตเวช, Danazol (ยารักษาโรคเยื่อบุมดลูกเจริญผิดที่), Glucocorticoids, Progestogens, Salbutamol, Terbutaline (ยาขยายหลอดลม), ยาขับปัสสาวะจำพวกThiazide และยาเม็ดคุมกำเนิดที่มีส่วนประกอบของเอสโตรเจน (Estrogen) สามารถทำให้การควบคุมระดับน้ำตาลในกระแสเลือดผิดปกติ หากไม่มีความจำเป็นใดๆควรเลี่ยงการใช้ยาร่วมกัน 
- ห้ามรับประทานยาไกลคลาไซด์กับเครื่องดื่มที่มีแอลกอฮอล์ด้วยจะทำให้เกิดภาวะน้ำตาลในเลือดต่ำ 
 ///// ควรเก็บรักษาไกลคลาไซด์อย่างไร? ///// 
ควรเก็บยาไกลคลาไซด์ในช่วงอุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาไว้ในห้องน้ำหรือในรถยนต์ 
 ///// ไกลคลาไซด์มีชื่ออื่นอีกไหม? ผลิตจากบริษัทอะไรบ้าง? ///// 
ยาไกลคลาไซด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Gliclazide  [2015,Aug29] 
http://www.drugs.com/uk/pdf/leaflet/434002.pdf [2015,Aug29] 
http://www.mims.com/PHILIPPINES/Home/GatewaySubscription/?generic=gliclazide [2015,Aug29] 
http://www.mims.com/Thailand/drug/info/diamicron-diamicron%20mr-diamicron%20mr%2060%20mg/?type=full#Dosage [2015,Aug29] 
http://www.mims.com/Singapore/drug/info/Apo-Gliclazide%20MR/ [2015,Aug29] 
http://www.medicinenet.com/gliclazide-oral_tablet/page3.html [2015,Aug29] 
http://www.mims.com/Thailand/drug/search/?q=gliclazide [2015,Aug29]
