ไมแอนเซอริน (Mianserin)
 ///// บทนำ ///// 
ยาไมแอนเซอริน(Mianserin หรือ Mianserin hydrochloride) เป็นยารักษาโรคซึมเศร้า/ยาต้านเศร้า ประเภทเอ็นเอเอสเอสเอ(NaSSA/ Noradrenergic and specific serotonergic antidepressant) ยานี้มีการออกฤทธิ์ที่สมองบริเวณตัวรับ(Receptor)ชื่อ Alpha2-adrenergic receptor และตัวรับ Serotonin receptors   นอกจากใช้เป็นยาต้านเศร้าแล้วยังใช้เป็น  ยาคลายกังวล ยาคลายเครียด  ช่วยให้นอนหลับ/ยานอนหลับ   บำบัดอาการอาเจียน และช่วยให้เจริญอาหาร 
รูปแบบเภสัชภัณฑ์ของยาไมแอนเซอรินเป็นยาชนิดรับประทาน  เมื่อตัวยนี้ถูกดูดซึมจากระบบทางเดินอาหาร  ตัวยานี้จะกระจายเข้าสู่กระแสเลือดได้ประมาณ 20-30% เท่านั้น   ยาไมแอนเซอรินในกระแสเลือดสามารถซึมเข้าสมอง และยังผ่านเข้าในน้ำนมของมารดาได้   ซึ่งร่างกายต้องใช้เวลาประมาณ 6–40 ชั่วโมง เพื่อกำจัดยานี้ออกจากกระแสเลือด โดยผ่านทิ้งไปกับปัสสาวะและอุจจาระ 
ปัจจัยสำคัญที่จะสนับสนุนการใช้ยาไมแอนเซอรินให้ได้ประโยชน์สูงสุดคือ ต้องรับประทานยาตรงตามเวลาและต่อเนื่องตามคำสั่งแพทย์ 
ยาไมแอนเซอริน มีข้อจำกัดการใช้เหมือนยาชนิดอื่นทั่วไป เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ร่วมกับยากลุ่ม MAOIs  หรือต้องหยุดการใช้ยาMAOIs อย่างน้อย 14 วันก่อนที่จะใช้ยาไมแอนเซอริน 
- ห้ามใช้ยานี้กับผู้ป่วยโรคตับระยะรุนแรง 
- ห้ามใช้กับผู้ที่มีอายุต่ำกว่า 18 ปีลงมา 
- ห้ามใช้กับผู้ป่วยโรคทางจิตเวชที่มีอาการคุ้มคลั่ง 
- ห้าม/หลีกเลี่ยงการใช้กับผู้ที่มีประวัติทำร้ายตนเอง 
- ห้ามรับประทานยานี้ร่วมกับสุรา ด้วยจะทำให้เกิดภาวะสงบประสาท/กดการทำงานของระบบประสาทมากขึ้น 
- กรณีที่มีโรคประจำตัว ควรต้องแจ้งให้ แพทย์ พยาบาล เภสัชกร ทราบทุกครั้งที่เข้ารับการรักษา  โดยเฉพาะอย่างยิ่งผู้ที่ป่วยเป็น  โรคหัวใจ   โรคเบาหวาน  โรคต้อหิน  โรคไต   โรคต่อมลูกหมากโต   โรคลมชัก  รวมถึงผู้ที่มีอาการบาดเจ็บทางศีรษะ 
- ผู้ป่วยสูงอายุจัดเป็นกลุ่มเสี่ยงต่อการเกิดผลข้างเคียงจากการใช้ยานี้ เพราะอาจทำให้เกิดอาการตัวสั่น  รู้สึกสับสน  ความดันโลหิตต่ำ  และมีอาการวิงเวียน   เป็นลมได้ง่าย 
สำหรับผู้ที่ใช้ยาไมแอนเซอริน อาจพบอาการข้างเคียง(ผลข้างเคียง)บางประการ เช่น  ง่วงนอน   ตัวเหลือง   เต้านมโตในผู้ชาย   มีอาการชัก  ความดันโลหิตต่ำ  อาการข้างเคียงเหล่านี้ที่ส่งผลกระทบต่อการดำเนินชีวิตประจำวัน ควรต้องรีบพบแพทย์/ไปโรงพยาบาลก่อนนัด เพื่อแพทย์ปรับแนวทางการรักษา 
*กรณีผู้ป่วยได้รับยาไมแอนเซอรินเกินขนาด จะมีอาการหมดสติเป็นเวลานาน             หัวใจเต้นเร็วหรือไม่ก็ช้ากว่าปกติ  กรณีเช่นนี้ต้องรีบนำตัวผู้ป่วยส่งโรงพยาบาลทันที/ฉุกเฉิน  โดยแพทย์จะให้การรักษาโดยทำการล้างท้อง 
โดยทั่วไป หลังการใช้ยาไมแอนเซอรินผู้ป่วยจะมีอาการดีขึ้น แต่ไม่แนะนำให้ผู้ป่วยหยุดการใช้ยาอย่างทันทีทันใด  ควรมาพบแพทย์/มาโรงพยาบาลตามนัดหมายและให้แพทย์เป็นผู้ปรับลดการใช้ยานี้จะเป็นการปลอดภัยที่สุด 
กระทรวงสาธารณสุขของไทยได้บรรจุยาไมแอนเซอรินอยู่ในบัญชียาหลักแห่งชาติ  โดยมากจะพบเห็นการใช้ยานี้ตามสถานพยาบาลทั้งของรัฐและเอกชนโดยทั่วไป 
 
 ///// ไมแอนเซอรินมีสรรพคุณ(คุณสมบัติ)อย่างไร? ///// 
ยาไมแอนเซอรินมีสรรพคุณ/ข้อบ่งใช้ เช่น 
- ใช้บำบัดรักษาอาการโรคซึมเศร้า 
 
 ///// ไมแอนเซอรินมีกลไกการออกฤทธิ์อย่างไร? ///// 
ยาไมแอนเซอริน มีกลไกการออกฤทธิ์ที่สมองบริเวณตัวรับ(Receptor)ของสารสื่อประสาทที่ชื่อ Alpha2-adrenergic receptor และตัวรับ Serotonin receptors  ทำให้สมองเกิดการปรับสมดุลของสารสื่อประสาทต่างๆให้มีปริมาณเหมาะสม  ด้วยกลไกดังกล่าว สามารถทำให้ผู้ป่วยโรคซึมเศร้ากลับมามีอารมณ์ที่เป็นปกติมากขึ้น 
 
 ///// ไมแอนเซอรินมีรูปแบบการจัดจำหน่ายอย่างไร? ///// 
ยาไมแอนเซอรินมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วยยา Mianserin HCl/ Hydrochloride ขนาด 10 และ 20 มิลลิกรัม/เม็ด 
 
 ///// ไมแอนเซอรินมีขนาดรับประทานอย่างไร? ///// 
ยาไมแอนเซอรินมีขนาดรับประทาน เช่น 
 
- ผู้ใหญ่ อายุตั้งแต่18ปีขึ้นไป: เริ่มต้นรับประทานยา 30 มิลลิกรัม วันละ1ครั้ง ก่อนนอน หรืออาจจะแบ่งรับประทานในระหว่างวันเป็น 3 ครั้งก็ได้   และแพทย์อาจปรับขนาดการรับประทานเพิ่มขึ้นตามความเหมาะสม  ขนาดรับประทานที่ใช้คงระดับการรักษาอยู่ที่ 30–90 มิลลิกรัม/วัน  ขนาดรับประทานสูงสุดไม่เกิน 200 มิลลิกรัม/วัน โดยสามารถรับประทานยานี้ก่อนหรือหลังอาหารก็ได้ 
- เด็กและผู้อายุต่ำกว่า 18ปี: ยังไม่มีข้อมูลทางคลินิกที่แน่ชัดถึง ขนาดยา ผลข้างเคียง  และความปลอดภัย ในการใช้ยานี้ในผู้ป่วยกลุ่มอายุนี้   การใช้ยานี้ในผู้ป่วยกลุ่มอายุนี้  จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ห้ามเคี้ยวยานี้ ให้กลืนยาพร้อมน้ำดื่มอย่างพอเพียง 
- ห้ามปรับลดหรือเพิ่มขนาดรับประทานเอง 
- ห้ามหยุดรับประทานยานี้โดยมิได้ขอคำปรึกษาจากแพทย์ 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไมแอนเซอริน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต  โรคตับ  โรคความดันโลหิตสูง  โรคความดันโลหิตต่ำ   รวมทั้งกำลังกินยา/ใช้ยาอะไรอยู่เพราะยาไมแอนเซอรินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไมแอนเซอริน  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
แต่อย่างไรก็ดี การลืมรับประทานยาไมแอนเซอริน  อาจก่อให้เกิดอาการถอนยาตามมา 
 
 ///// ไมแอนเซอรินมีผลไม่พึงประสงค์อย่างไร? ///// 
ยาไมแอนเซอรินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  ท้องผูก   ปากแห้ง 
- ผลต่อระบบประสาท:  เช่น  วิงเวียน   ง่วงนอน  ปวดศีรษะ  ตัวสั่น ได้ยินเสียงแว่ว/หูแว่ว 
- ผลต่อระบบหัวใจและหลอดเลือด:  เช่น ความดันโลหิตสูงหรือไม่ก็ต่ำ                               หัวใจเต้นเร็วหรือไม่ก็ช้า 
- ผลต่อตับ:  เช่น     เกิดดีซ่าน   ตับอักเสบ 
- ผลต่อระบบเผาผลาญพลังงานของร่างกาย:  น้ำหนักตัวเพิ่มขึ้น  หน้าอกโต/เต้านมโตในผู้ชาย 
- ผลต่อกล้ามเนื้อ:   เช่น  ปวดกล้ามเนื้อ 
- ผลต่อระบบทางเดินหายใจ:  เช่น  คัดจมูก 
 
 ///// มีข้อควรระวังการใช้ไมแอนเซอรินอย่างไร? ///// 
มีข้อควรระวังการใช้ยาไมแอนเซอริน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ  โดยไม่มีคำสั่งจากแพทย์ 
- ห้ามใช้ร่วมกับยากลุ่ม MAOIs ควรเว้นระยะเวลาหยุดการใช้ยา MAOIs อย่างน้อยประมาณ 14 วันก่อนใช้ยานี้ 
- ห้ามปรับขนาดรับประทานด้วยตนเอง 
- ห้ามหยุดรับประทานยานี้เอง ด้วยอาจก่อให้เกิดภาวะถอนยาตามมา 
- ระวังการใช้ยานี้กับผู้ป่วย โรคลมชัก หรือเคยมีประวัติชัก ผู้ป่วยโรคหัวใจ  โรคความดันโลหิตสูง   โรคความดันโลหิตต่ำ  โรคเบาหวาน  โรคต้อหิน  โรคต่อมลูกหมากโต 
- หยุดใช้ยากลุ่มนี้ทันทีถ้าพบอาการแพ้ยานี้ เช่น มีผื่นคันตามร่างกาย  อึดอัด/               หายใจไม่ออก/หายใจลำบาก แล้วรีบมาโรงพยาบาลทันที/ฉุกเฉิน 
- ระหว่างใช้ยานี้แล้วมีอาการง่วงนอน ควรหลีกเลี่ยงการขับขี่ยวดยานพาหนะต่างๆ และการทำงานกับเครื่องจักร ด้วยจะเกิดอุบัติเหตุได้ง่าย 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่งทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไมแอนเซอรินด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไมแอนเซอรินมีปฏิกิริยาระหว่างยากับยาตัวอื่นอย่างไร? ///// 
ยาไมแอนเซอรินมีปฏิกิริยาระหว่างยากับยาตัวอื่น เช่น 
- การใช้ยาไมแอนเซอรินร่วมกับยา Phenobarbitone,  Carbamazepine,  และ 
Phenytoin,  อาจทำให้ระดับความเข้มข้นของยาไมแอนเซอรินในกระแสเลือดลดต่ำลง                     จนส่งกระทบต่อประสิทธิภาพการรักษา  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาไมแอนเซอรินร่วมกับยารักษาโรคลมชัก  ด้วยยาไมแอนเซอรินสามารถทำให้ประสิทธิภาพการรักษาของยารักษาโรคลมชักด้อยลง 
- หลีกเลี่ยงการใช้ยาไมแอนเซอรินร่วมกับยา Bexarotene ด้วยจะทำให้ประสิทธิภาพการรักษาของยาไมแอนเซอรินด้อยลง 
- หลีกเลี่ยงการใช้ยาไมแอนเซอรินร่วมกับยา Caroxazone ด้วยจะทำให้เกิดพิษ/ผลข้างเคียงกับระบบประสาทผู้ป่วยจากยาไมแอนเซอรินมากขึ้น 
 ///// ควรเก็บรักษาไมแอนเซอรินอย่างไร? ///// 
ควรเก็บยาไมแอนเซอริน  ภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น	เก็บในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 ///// ไมแอนเซอรินมีชื่ออื่นอีกไหม? ผลิตจากบริษัทอะไรบ้าง? ///// 
ยาไมแอนเซอรินที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Depnon,Lantanon, Lerivon, Lumin, Norval, Tetradep 
 ///// บรรณานุกรม ///// 
https://en.wikipedia.org/wiki/Mianserin [2017,Feb18] 
https://www.drugs.com/uk/mianserin-10mg-tablets-leaflet.html [2017,Feb18] 
http://drug.fda.moph.go.th:81/nlem.in.th/medicine/essential/list/66#item-8503 [2017,Feb18] 
http://www.nps.org.au/__data/cmi_pdfs/CMR08064.pdf [2017,Feb18] 
hhttp://www.mims.com/thailand/drug/search?q=mianserin  [2017,Feb18]
 https://www.drugbank.ca/drugs/DB06148
 [2017,Feb18]
