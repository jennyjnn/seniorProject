อะซีโตเฮกซาไมด์ (Acetohexamide)
 ///// บทนำ ///// 
ยาอะซีโตเฮกซาไมด์(Acetohexamide) เป็นยาในกลุ่มซัลโฟนิลยูเรีย(Sulfonylurea)รุ่นแรกที่นำมาใช้บำบัดอาการของโรคเบาหวานชนิดที่ 2 (Diabetes mellitus type 2)  กลุ่มผู้ป่วยที่ต้องใช้ยานี้มักเป็นกลุ่มที่ใช้วิธีการควบคุมอาหารแล้วไม่สามารถลดระดับน้ำตาลในเลือดได้ ยาอะซีโตเฮกซาไมด์มีรูปแบบของผลิตภัณฑ์เป็นยารับประทาน  หลังการดูดซึมจากระบบทางเดินอาหาร ตัวยานี้จะเข้าสู่กระแสเลือดและเข้ารวมตัวกับพลาสมาโปรตีนประมาณ 90%   ยาอะซีโตเฮกซาไมด์จะถูกตับเปลี่ยนไปเป็นสารที่มีฤทธิ์ลดน้ำตาลในเลือดได้สูง คือสาร Hydroxyhexamide 
กลไกการออกฤทธิ์ของยาอะซีโตเฮกซาไมด์  คือ ตัวยาจะกระตุ้นเซลล์ชื่อ เบต้าเซลล์(Beta-cell,เซลล์สร้างฮอร์โมนอินซูลิน)ของตับอ่อน ให้ทำการหลั่งฮอร์โมนอินซูลิน(Insulin)เข้าสู่กระแสเลือด ส่งผลให้ร่างกายสามารถนำน้ำตาลกลูโคส(Glucose)ในกระแสเลือดไปใช้ได้เป็นปกติ 
โดยทั่วไป การรับประทานยาอะซีโตเฮกซาไมด์จะเพียงวันละ 1 ครั้ง                   ก็เพียงพอต่อการควบคุมระดับน้ำตาลในเลือดได้แล้ว  แต่ก็มีสิ่งสำคัญบางประการที่ผู้ป่วยต้องปฏิบัติในระหว่างการใช้ยานี้  เช่น 
- หลีกเลี่ยงการปรับขนาดรับประทานหรือหยุดรับประทานยานี้เอง โดยมิได้ขอ                คำปรึกษาจากแพทย์ 
- รับประทานยานี้ตรงตามเวลาในแต่ละวัน เพื่อรักษาระดับความเข้มข้นของยาให้	 สม่ำเสมออยู่ตลอดเวลา 
- เรียนรู้สัญญาณ/ลักษณะอาการของน้ำตาลในเลือดต่ำ หรือน้ำตาลในเลือดสูง เพื่อสามารถทำการปฐมพยาบาลตนเองได้ทันเวลาเมื่อเกิดภาวะน้ำตาลในเลือดผิดปกติ 
- ตรวจสอบระดับน้ำตาลในเลือดอย่างสม่ำเสมอทั้งในสถานที่พักของตนเองตามแพทย์ พยาบาล เภสัชกร แนะนำ และมารับการตรวจร่างกายที่สถานพยาบาลตามที่แพทย์นัดทุกครั้ง 
- หลีกเลี่ยงการดื่มสุราขณะใช้ยารักษาโรคเบาหวาน  เพราะแอลกอฮอล์เป็นสาเหตุหนึ่งที่ทำให้ระดับน้ำตาลในเลือดผิดปกติ 
- หลีกเลี่ยงการสัมผัสแสงแดดเป็นเวลานาน ด้วยยาอะซีโตเฮกซาไมด์อาจกระตุ้นให้ ผิวไวต่อแสงแดดได้ง่าย 
- หยุดการใช้ยานี้ทันทีหากพบอาการ ตัวบวม  อึดอัดหายใจไม่ออก/หายใจลำบาก  เกิดผื่นคันตามร่างกาย  กรณีพบอาการเหล่านี้ ให้ตั้งข้อสงสัยว่าแพ้ยานี้ และควรต้องรีบพาผู้ป่วยส่งโรงพยาบาลทันที/ฉุกเฉิน 
- มียาอื่นๆหลายรายการที่ส่งผลกระทบ/ปฏิกิริยาระหว่างยา กับการใช้ยาอะซีโตเฮกซาไมด์ จึงเป็นหน้าที่ของผู้ป่วย ที่ต้องแจ้งให้ แพทย์ พยาบาล เภสัชกร ทราบว่าตนเองมีการใช้ยาอะไรอยู่ก่อน โดยเฉพาะอย่างยิ่งกับยาต่อไปนี้ เช่น  Isoniazid,  Steroid,  Phenothiazines,  ยารักษาโรคไทรอยด์,  ยาเม็ดคุมกำเนิด,  ยากันชัก,  ยารักษาโรคหืด,  ซึ่งยาดังกล่าว สามารถกระตุ้นให้ระดับน้ำตาลในกระแสเลือดสูงขึ้น  แต่ก็มียาอีกกลุ่มที่ส่งผลให้ระดับน้ำตาลในเลือดต่ำลง อาทิเช่นยา  Probenecid,  NSAIDs,  Aspirin, Salicylates, ยาซัลฟา(Sulfa drug),  MAOIs,  Beta-blockers 
ทั้งนี้ เราอาจจะไม่พบเห็นการใช้ยาอะซีโตเฮกซาไมด์ในประเทศไทย  แต่ในต่างประเทศจะมีจำหน่ายภายใต้ชื่อการค้าว่า Dimelin, Dymelor,  Gamadiabet 
อนึ่ง  หากต้องการทราบข้อมูลการใช้ยานี้เพิ่มเติม ก็สามารถสอบถามได้จากแพทย์หรือเภสัชกรได้โดยทั่วไป 
 
 ///// อะซีโตเฮกซาไมด์มีสรรพคุณ(คุณสมบัติ)อย่างไร? ///// 
ยาอะซีโตเฮกซาไมด์มีสรรพคุณ/ข้อบ่งใช้ เช่น 
- รักษาโรคเบาหวานประเภทที่ 2 (Diabetes mellitus type 2) 
 
 ///// อะซีโตเฮกซาไมด์มีกลไกการออกฤทธิ์อย่างไร? ///// 
กลไกการออกฤทธ์ของยาอะซีโตเฮกซาไมด์คือ ตัวยาจะเข้าไปกระตุ้นกลไกการทำงานของเบต้าเซลล์ในตับอ่อนให้หลั่งฮอร์โมนอินซูลินออกมา  ซึ่งฮอร์โมนนี้จะทำให้ร่างกายสามารถใช้น้ำตาลในเลือดได้อย่างมีสมดุลมากขึ้น  จากกลไกดังกล่าวจึงทำให้ยานี้มีฤทธิ์รักษาเบาหวานตามสรรพคุณ 
 
 ///// อะซีโตเฮกซาไมด์มีรูปแบบการจัดจำหน่ายอย่างไร? ///// 
ยาอะซีโตเฮกซาไมด์ มีรูปแบบการจัดจำหน่ายเป็น ยาเม็ดชนิดรับประทาน ขนาด 250, และ 500 มิลลิกรัม/เม็ด 
 
 ///// อะซีโตเฮกซาไมด์มีขนาดรับประทานอย่างไร? ///// 
ยาอะซีโตเฮกซาไมด์มีขนาดรับประทาน เช่น 
 
- ผู้ใหญ่: เริ่มต้นรับประทาน 250 มิลลิกรัม ก่อนอาหารเช้า  จากนั้นแพทย์อาจปรับเพิ่มขนาดรับประทานยานี้อีก 250 – 500 มิลลิกรัม ในทุกๆ 5 – 7 วันโดยดูจากค่าน้ำตาลในเลือด  ซึ่งขนาดรับประทานสูงสุดไม่เกิน 1.5 กรัม/วัน 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: กรณีใช้ขนาดรับประทานตั้งแต่ 1 กรัม/วันขึ้นไป ให้แบ่งการรับประทานออกเป็น 2 ครั้ง เช้า – เย็น 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา อะซีโตเฮกซาไมด์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต  โรคตับ  รวมทั้งกำลังกินยา/ใช้ยาอะไรอยู่ เพราะยาอะซีโตเฮกซาไมด์อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะซีโตเฮกซาไมด์ สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ดี เพื่อประสิทธิผลของการรักษา ควรรับประทานยาอะซีโตเฮกซาไมด์ตรงเวลา 
 
 ///// อะซีโตเฮกซาไมด์มีผลไม่พึงประสงค์อย่างไร? ///// 
ยาอะซีโตเฮกซาไมด์ สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเผาผลาญพลังงานของร่างกาย:  เช่น เกิดภาวะน้ำตาลในเลือดต่ำ  น้ำหนักตัวเพิ่ม 
- ผลต่อระบบทางเดินอาหาร:  เช่น  ท้องผูกหรือไม่ก็ท้องเสีย  คลื่นไส้ อาเจียน  ปวดท้อง  เบื่ออาหาร เกิดแผลในคอ 
- ผลต่อผิวหนัง:  เช่น  เกิดผื่นคัน   ผิวหนังลอก 
- ผลต่อระบบประสาท:  เช่น  ปวดศีรษะ  มีไข้ 
- ผลต่อระบบทางเดินปัสสาวะ:  เช่น  ปัสสาวะมากกว่าปกติ 
- ผลต่อตับ:  เช่น ตัวเหลืองตาเหลือง  ปัสสาวะมีสีเข้ม  อุจจาระมีสีคล้ายโคลน 
 
 ///// มีข้อควรระวังการใช้อะซีโตเฮกซาไมด์อย่างไร? ///// 
มีข้อควรระวังการใช้ยาอะซีโตเฮกซาไมด์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับหญิงตั้งครรภ์  หญิงที่อยู่ในภาวะให้นมบุตร  ผู้ป่วยโรคไต  โรคตับ 
- ห้ามนำไปใช้รักษาโรคเบาหวานชนิดที่ 1 
- ห้ามรับประทานยานี้พร้อมยาอื่นๆด้วยตนเองโดยมิได้รับคำสั่งจากแพทย์ 
- รับประทานยานี้ตามแพทย์สั่ง  ห้ามปรับเปลี่ยนขนาดรับประทานด้วยตนเอง 
- ศึกษาการปฐมพยาบาลตนเองเบื้องต้นเมื่อเกิดภาวะน้ำตาลในเลือดต่ำหรือสูง 
- ควบคุมอาหารที่รับประทานประจำวันที่จะทำให้น้ำตาลในเลือดขึ้นสูง 
- ออกกำลังกายตามความเหมาะสม หรือตามคำแนะนำของ แพทย์ พยาบาล 
- ตรวจสอบน้ำตาลในเลือดอย่างสม่ำเสมอตาม แพทย์ หรือเภสัชกร แนะนำ ว่าอยู่ในภาวะปกติหรือไม่ 
- หากพบอาการแพ้ยานี้ ต้องรีบนำตัวผู้ป่วยส่งโรงพยาบาลทันที/ฉุกเฉิน 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอะซีโตเฮกซาไมด์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// อะซีโตเฮกซาไมด์มีปฏิกิริยาระหว่างยากับยาตัวอื่นอย่างไร? ///// 
ยาอะซีโตเฮกซาไมด์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอะซีโตเฮกซาไมด์ร่วมกับยา Gatifloxacin  ด้วยอาจทำให้เกิดภาวะน้ำตาลในเลือดต่ำหรือสูงก็ได้ 
- ห้ามรับประทานยาอะซีโตเฮกซาไมด์พร้อมกับสุรา  ด้วยเสี่ยงต่อการเกิดภาวะน้ำตาลในเลือดต่ำหรือสูง  ทั้งนี้ขึ้นอยู่กับปริมาณของแอลกอฮอล์ในสุราที่ดื่มเข้าไป 
- การใช้ยาอะซีโตเฮกซาไมด์ร่วมกับยา Ibuprofen  อาจทำให้เกิดภาวะน้ำตาลใน             เลือดต่ำ โดยจะแสดงออกมาด้วยการ  ปวดศีรษะ  วิงเวียน  ง่วงนอน  คลื่นไส้  อ่อนเพลีย  เหงื่อออกมาก  หัวใจเต้นเร็ว  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาอะซีโตเฮกซาไมด์ร่วมกับยา Prednisolone  อาจลดประสิทธิภาพของยา                        อะซีโตเฮกซาไมด์ โดยทำให้เกิดระดับน้ำตาลในเลือดสูง  หากมีความจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาอะซีโตเฮกซาไมด์อย่างไร? ///// 
ควรเก็บยาอะซีโตเฮกซาไมด์ ในช่วงอุณหภูมิ 15 – 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือรถยนต์  และเก็บยาในภาชนะที่ปิดมิดชิด พ้นแสงแดด  ความร้อนและความชื้น 
 ///// อะซีโตเฮกซาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาอะซีโตเฮกซาไมด์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Acetohexamide [2016,Dec31] 
http://www.druginfosys.com/drug.aspx?drugcode=1890&amp;type=1#Dosage [2016,Dec31] 
https://www.drugbank.ca/drugs/DB00414 [2016,Dec31] 
http://www.druginfosys.com/drug.aspx?drugcode=1890&amp;type=1#ContraInd [2016,Dec31]
