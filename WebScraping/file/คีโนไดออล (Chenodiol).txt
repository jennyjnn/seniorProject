คีโนไดออล (Chenodiol)
 ///// บทนำ ///// 
ยาคีโนไดออล(Chenodiol) หรือจะเรียกอีกชื่อว่า กรดคีโนดีออกซีโคลิก (Chenodeoxycholic acid ชื่ออื่น คือ Chenocholic acid  หรือ 3alpha ,7alpha-dihydroxy-5beta-cholan-24-oic acid) เป็นสารประกอบของกรดน้ำดีปฐมภูมิ (Primary bile acid, น้ำดีที่ผลิตโดยตับ)ที่พบมากในตับ  มีหน้าที่ช่วยให้ไขมันในลำไส้เล็กถูกย่อยและถูกดูดซึมเข้าร่างกายได้ง่ายขึ้น   ทั่วไปตับจะใช้คอเลสเตอรอลเป็นสารตั้งต้นเพื่อสังเคราะห์กรดน้ำดี   หลังจากตับปลดปล่อยสารคีโนไดออลเข้ามาในลำไส้เล็กเพื่อทำหน้าที่ของมัน  กรดน้ำดีชนิดนี้จะถูกดูดกลับคืนสู่ตับและรอการนำมาใช้ในคราวต่อไป  มีกรดน้ำดีบางส่วนจะผ่านมาที่ลำไส้ใหญ่และเข้ารวมตัวกับอุจจาระ  ทางคลินิกได้นำสารคีโนไดออลสังเคราะห์ มาใช้เป็นยารักษานิ่วในถุงน้ำดีที่มีสาเหตุจากการรวมตัวหรือการตกตะกอนของไขมันคอเลสเตอรอลจนเกิดการกีดขวางในท่อน้ำดี  มีบางสถานพยาบาลนำยาคีโนไดออลมาบำบัดอาการท้องผูก และช่วยรักษาอาการของโรคไวรัสตับอักเสบ ซี 
รูปแบบเภสัชภัณฑ์ของยาคีโนไดออลเป็นยาแบบรับประทาน  หลังจากตัวยาถูกดูดซึมจากระบบทางเดินอาหารเข้าสู่กระแสเลือดก็จะถูกลำเรียงไปยังตับ เพื่อเปลี่ยนโครงสร้างเคมีของยา และจะถูกขับทิ้งไปกับอุจจาระ 
สำหรับข้อจำกัดการใช้ยาคีโนไดออลที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้แพ้ยานี้ 
- ไม่สามารถใช้ยานี้บำบัดอาการปวดอักเสบแบบเฉียบพลันจากท่อน้ำดีที่อุดตัน 
- ห้ามใช้กับผู้ป่วยโรคตับแข็งจากทางเดินน้ำดีถูกทำลาย (Primary biliary cirrhosis) 
- การใช้ยานี้กับสตรีมีครรภ์และสตรีในภาวะให้นมบุตร ต้องอยู่ภายใต้การดูแลของแพทย์แต่ผู้เดียว 
- ห้ามใช้ยานี้รักษาอาการปวดท้องด้านขวาตอนบน(ตำแหน่งถุงน้ำดี)ที่ยังไม่สามารถหาตำแหน่งของนิ่วด้วยการเอกซเรย์หรืออัลตราซาวด์ 
- ห้ามใช้กับผู้ที่มีอายุต่ำกว่า 18 ปีลงมา 
- ห้ามใช้ยานี้เกิน 18 มิลลิกรัม/น้ำหนักตัว 1 กิโลกรัม/วัน และไม่ควรใช้ติดต่อกันนานกว่า 24 เดือน 
จากสถิติการรักษาผู้ป่วยด้วยยาคีโนไดออล  พบว่ากลุ่มผู้ป่วยประมาณ 50% ที่หายแล้ว จะกลับมาเป็นโรคนิ่วในถุงน้ำดีอีกครั้ง และการใช้ยาชนิดนี้/ยานี้ยังต้องระมัดระวังสภาพการทำงานของตับที่อาจเปลี่ยนแปลงไป จึงกล่าวได้ว่ายาคีโนไดออลเป็นยา อันตราย  ดังนั้นเพื่อความปลอดภัยต่อตัวผู้ป่วยเอง การใช้ยานี้จะต้องอยู่ภายใต้การดูแลของแพทย์แต่เพียงผู้เดียว 
 
 ///// คีโนไดออลมีสรรพคุณ(คุณสมบัติ)อย่างไร? ///// 
ยาคีโนไดออลมีสรรพคุณ/ข้อบ่งใช้ เช่น 
- ใช้รักษานิ่วในถุงน้ำดีที่ผู้ป่วยปฏิเสธการรักษาโดยการผ่าตัด 
 
 ///// คีโนไดออลมีกลไกการออกฤทธิ์อย่างไร? ///// 
ยาคีโนไดออลมีกลไกออกฤทธิ์ในตับ โดยยับยั้งการสังคราะห์ไขมันคอเลสเตอรอลและกรดน้ำดีที่มีชื่อว่า Cholic acid ส่งผลให้คอเลสเตอรอลในทางเดินน้ำดีเกิดการเปลี่ยน
สภาพโครงสร้าง(Desaturation) และก่อให้เกิดปฏิกิริยาต่อนิ่วในถุงน้ำดีที่มีสาเหตุจากคอเลสเตอรอลเริ่มสลายตัวและมีขนาดเล็กลง 
 
 ///// คีโนไดออลมีรูปแบบการจัดจำหน่ายอย่างไร? ///// 
ยาคีโนไดออล มีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Chenodeoxycholic acid  250 มิลลิกรัม/เม็ด 
 
 ///// คีโนไดออลมีขนาดรับประทานอย่างไร? ///// 
ยาคีโนไดออลมีขนาดรับประทานเพื่อรักษานิ่วในถุงน้ำดี เช่น 
- ผู้ใหญ่อายุตั้งแต่18ปีขึ้นไป: เริ่มต้นรับประทานยา 250 มิลลิกรัม วันละ 2 ครั้ง พร้อมอาหาร ขนาดรับประทานยาคีโนไดออลเพื่อรักษาอาการอย่างต่อเนื่องคือ
13–16 มิลลิกรัม/น้ำหนักตัว 1 กิโลกรัม/วัน โดยแบ่งรับประทานเป็น 2 ครั้ง/วัน
ระยะเวลาการรักษาประมาณ 24 เดือน 
- ผู้อายุต่ำกว่า 18 ปี: ห้ามใช้ยานี้ 
อนึ่ง: 
- ยานี้ ไม่สามารถรักษานิ่วในถุงน้ำดีที่มีสาเหตุจากก้อนนิ่วที่เกิดจากแคลเซียม/หินปูนมารวมตัวกัน 
- การปรับขนาดรับประทาน แพทย์จะเริ่มหลังจากผู้ป่วยเริ่มรับประทานยานี้ไปแล้วประมาณ2 สัปดาห์ 
- ในช่วง 3 เดือนแรกของการรับประทานยานี้ ผู้ป่วยต้องเข้ารับการตรวจเลือดดูสภาพการทำงานของตับตามคำสั่งแพทย์ว่ายังปกติดีหรือไม่ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาคีโนไดออล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาคีโนไดออลอาจ
ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีที่ผู้ป่วยลืมรับประทานยาคีโนไดออล  สามารถรับประทานทันทีที่นึกขึ้นได้  หากเวลาใกล้เคียงกับการรับประทานยาในมื้อถัดไป  ห้ามเพิ่มขนาดรับประทานเป็น 2เท่า
ให้รับประทานยาที่ขนาดปกติ 
อนึ่ง การใช้ยาคีโนไดออล บำบัดอาการนิ่วในถุงน้ำดีให้ได้ประสิทธิผล ต้องอาศัยการรับประทานยานี้ต่อเนื่องหลายเดือนตามคำสั่งแพทย์ 
 
 ///// คีโนไดออลมีผลไม่พึงประสงค์อย่างไร? ///// 
ยาคีโนไดออลสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด: เช่น เลือดไปเลี้ยงหัวใจไม่เพียงพอ/กล้ามเนื้อหัวใจขาดเลือด 
- ผลต่อระบบทางเดินอาหาร: เช่น ท้องผูกหรือท้องเสีย  ท้องอืด   แสบร้อนกลางอก   
คลื่นไส้  ปวดท้อง   อาเจียน	เกิดตะคริวที่ท้อง 
- ผลต่อสภาพจิตใจ: เช่น มีอาการซึม 
- ผลต่อระบบการเผาผลาญพลังงานของร่างกาย: เช่น ไขมันแอลดีแอล/LDLในเลือดเพิ่มขึ้น  ไขมันไตรกลีเซอไรด์ต่ำ 
- ผลต่อระบบกล้ามเนื้อและกระดูก: เช่น อาจพบอาการปวดข้อคล้ายเป็นโรคข้อรูมาตอยด์ 
- ผลต่อระบบทางเดินปัสสาวะ: เช่น กลั้นปัสสาวะไม่ได้ 
- ผลต่อตับ: เช่น เอนไซม์การทำงานของตับในเลือดสูงขึ้น  เกิดภาวะตับอักเสบ 
 
 ///// มีข้อควรระวังการใช้คีโนไดออลอย่างไร? ///// 
มีข้อควรระวังการใช้ยาคีโนไดออล เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบของยานี้ 
- ห้ามใช้ยานี้กับ สตรีมีครรภ์  สตรีในภาวะให้นมบุตร นอกจากมีคำสั่งแพทย์ 
- ห้ามปรับขนาดรับประทานยานี้ด้วยตนเอง หรือหยุดรับประทานยานี้โดยไม่ขอ	  คำปรึกษาจากแพทย์ 
- มาพบแพทย์/มาโรงพยาบาลตามแพทย์นัดหมายเพื่อการตรวจร่างกายอย่างสม่ำเสมอ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาคีโนไดออลด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คีโนไดออลมีปฏิกิริยากับยาตัวอื่นอย่างไร? ///// 
ยาคีโนไดออลมีปฏิกิริยาระหว่างยากับยาตัวอื่น เช่น 
- ห้ามรับประทานยาคีโนไดออลร่วมกับยา  Cholestyramine และ Colestipol  
ด้วยจะลดการดูดซึมยาคีโนไดออลจากระบบทางเดินอาหาร จนทำให้ประสิทธิภาพการรักษาของยาคีโนไดออลด้อยลง 
- หลีกเลี่ยงการรับประทานยาคีโนไดออลร่วมกับ ยาClofibrate และยาเม็ดคุมกำเนิด
ชนิดต่างๆ ด้วยจะทำให้ตับมีการหลั่งคอเลสเตอรอลออกมามาก จนเป็นผลให้นิ่วในถุงน้ำดี
มีขนาดโตขึ้น 
- หลีกเลี่ยงการใช้ยาคีโนไดออลร่วมกับ ยาLeflunomide  ด้วยเสี่ยงต่อการทำให้ตับทำงานผิดปกติ 
 
 ///// ควรเก็บรักษาคีโนไดออลอย่างไร? ///// 
ควรเก็บยาคีโนไดออลภายใต้อุณหภูมิ 20–25 องศาเซลเซียส(Celsius)  ห้ามเก็บยาในช่องแข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  เก็บยาให้พ้นมือเด็กและสัตว์เลี้ยง และไม่เก็บ ยาที่เสื่อมสภาพ หรือยาที่หมดอายุแล้ว 
 
 ///// คีโนไดออลมีชื่ออื่นอีกไหม? ผลิตจากบริษัทอะไรบ้าง? ///// 
ยาคีโนไดออล มียาชื่อการค้าและบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Chenodeoxycholic_acid [2018,May19] 
https://pubchem.ncbi.nlm.nih.gov/compound/chenodeoxycholic_acid [2018,May19] 
http://www.retrophin.com/pdf/Chenodal%20PI.pdf [2018,May19] 
https://www.drugbank.ca/drugs/DB06777 [2018,May19]
