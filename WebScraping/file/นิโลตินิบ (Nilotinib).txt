นิโลตินิบ (Nilotinib)
 ///// บทนำ ///// 
ยานิโลตินิบ หรือ นิโลทินิบ (Nilotinib) เป็นยาเคมีบำบัดชนิดรับประทาน (Oral chemotherapy) ซึ่งกลไกของยานิโลตินิบสามารถออกฤทธิ์ตรงกับกลไกการเกิดโรค เรียกว่า เป็นการรักษาแบบพุ่งเป้า/ยารักษาตรงเป้า (Targeted therapy) ยามีข้อบ่งใช้สำหรับรักษามะเร็งเม็ดเลือดขาวซีเอ็มแอล (Chronic Myelogenous Leukemia:CML)ระยะคงที่เรื้อรัง(Chronic stable) และระยะเร่ง(Accelerated phase) โดยต้องได้รับการตรวจยีนยืนยันจากแพทย์ว่า ผู้ป่วยมีโครโมโซมชนิดฟิลาเดลเฟีย(Philadelphia chromosome +)ให้ผลบวก  อีกทั้งยานิโลตินิบยังสามารถใช้ในผู้ป่วยที่มีการดื้อต่อยาอิมมาตินิบ(Imatinib)มาแล้ว 
ยานิโลตินิบเป็นยาเคมีบำบัดที่มีข้อบ่งใช้และขนาดยาที่จำเพาะต่อบุคคล และต่อสภาวะโรค  ทั้งนี้ยานี้สามารถเกิดปฏิกิริยาระหว่างยากับยาชนิดอื่นๆได้หลายชนิด การใช้ยานี้จึงจำเป็นต้องอยู่ภายใต้การดูแลจากแพทย์ผู้รักษา   ผู้ป่วยที่ได้รับยานี้ ควรให้ความใส่ใจเป็นพิเศษในการใช้ยานี้ โดยติดตามอาการไม่พึงประสงค์จากยานี้ที่อาจเกิดขึ้นได้ตลอดการรักษา รวมถึงควรปรึกษาแพทย์หรือเภสัชกรก่อนการใช้ยาอื่นๆร่วมกับยานิโลตินิบ 
 
 ///// ยานิโลตินิบมีสรรพคุณ (คุณสมบัติ)อย่างไร? ///// 
ยานิโลตินิบมีสรรพคุณ/ข้อบ่งใช้สำหรับการรักษามะเร็งเม็ดขาวชนิดเรื้อรัง (มะเร็งเม็ดเลือดขาวซีเอ็มแอล)ในโรคระยะคงที่เรื้อรังชนิดที่ผู้ป่วยมีโครโมโซมฟิลาเดลเฟีย (Philadelphia chromosome +) และในโรคระยะเร่ง  รวมถึงในผู้ป่วยที่มีการดื้อยาอิมมาตินิบมาแล้ว 
 ///// ยานิโลตินิบมีมีกลไกการออกฤทธิ์อย่างไร? ///// 
ยานิโลตินิบเป็นยากลุ่มยับยั้งไทโรซีนไคเนส หรือ Tyrosine kinase inhibitors(TKTs)   มีฤทธิ์ยับยั้งการทำงานของเอนไซม์ที่มีชื่อว่า Abl tyrosine kinase ซึ่งมีฤทธิ์ยับยั้งจำเพาะต่อการเพิ่มจำนวนเซลล์ และสามารถทำให้เกิดการตายขึ้นของเซลล์มะเร็งเม็ดเลือดขาว 
ยานิโลตินิบถูกนำมาใช้ในผู้ป่วยมะเร็งเม็ดเลือดขาวซีเอ็มแอล   ซึ่งเป็นมะเร็งเม็ดเลือดขาวชนิดหนึ่งซึ่งจะมีการแบ่งตัวของเซลล์เม็ดเลือดขาวที่มีชื่อว่ามัยอีลอยด์เซลล์ (Myeloid cell) เพิ่มขึ้นอย่างผิดปกติในไขกระดูก จนมีปริมาณเพิ่มมากขึ้นในเลือด ซึ่งเป็นมะเร็งชนิดแรกที่พบความเชื่อมโยงกับความผิดปกติทางพันธุกรรม กล่าวคือ เกิดการสลับที่ของชิ้นส่วนของโครโมโซม (เรียกการสลับชิ้นส่วนนี้ว่า Bcr-abl fusion) เกิดขึ้นโดยยีน/จีน(Gene)ของโครโมโซมที่ 22 (ถูกเรียกว่า Bcr) ย้ายไปเชื่อมต่อกับยีนของโครโมโซมที่ 9 (ถูกเรียกว่า Abl) จึงเรียกโครโมโซมที่ผิดปกตินี้ใหม่ว่า โครโมโซมฟิลาเดลเฟีย (Philadelphia chromosome)   ยีนที่ผิดปกติบนโครโมโซมนี้จะทำการสร้างสารโปรตีนที่มีชื่อว่า ไทโรซีนไคเนส(Tyrosine kinase) ซึ่งจะทำงานโดยปราศจากการควบคุม และจะกระตุ้นการแบ่งตัวของเซลล์จนเกิดเป็นมะเร็ง  โดยช่วงแรกจะเป็นระยะคงที่เรื้อรัง ผู้ป่วยมักไม่แสดงอาการ แต่จะตรวจพบความผิดปกติของเม็ดเลือดขาวจากการตรวจความสมบูรณ์ของเลือด(การตรวจCBC) ต่อมาโรคมะเร็งเม็ดเลือดขาวซีเอ็มแอลจะมีการดำเนินโรคเข้าสู่ระยะเร่ง และระยะ บลาสติก(Blastic phase,ระยะรุนแรงที่สุดของโรคนี้)ที่มีความรุนแรงโรคสูงขึ้นตามลำดับ  โรคมะเร็งนี้พบได้ทั้งในเด็กและผู้ใหญ่  ซึ่งยานิโลตินิบเป็นยารักษามะเร็งที่ออกฤทธิ์ตรงกับกลไกการเกิดโรค (Targeted therapy) โดยการยับยั้งการทำงานของเอนไซม์ไทโรซีนไคเนส จึงทำให้โรคนี้สงบลงได้ 
 ///// ยานิโลตินิบมีรูปแบบการจัดจำหน่ายอย่างไร? ///// 
รูปแบบเภสัชภัณฑ์ที่มีจำหน่ายของยานิโลตินิบ คือ ยาเม็ดแคปซูลชนิดแข็ง (Hard capsules) มีขนาดยา 150 และ 200 มิลลิกรัมต่อเม็ด 
 
 ///// ยานิโลตินิบมีวิธีใช้ยาอย่างไร? ///// 
ยานิโลตินิบเป็นยาเคมีบำบัด  มีรูปแบบเม็ดสำหรับรับประทาน เป็นยาควบคุมพิเศษที่มีใช้เฉพาะในโรงพยาบาลเท่านั้น ดังนั้นไม่สามารถหาซื้อยานิโลตินิบได้จากร้านยาทั่วไป ขนาดยาและวิธีการบริหารยานี้สำหรับผู้ใหญ่อยู่ภายใต้การพิจารณาจากแพทย์ที่มีประสบการณ์รักษาผู้ป่วยมะเร็งเม็ดเลือดขาวเท่านั้น โดยขนาดยาและระยะเวลาที่จะได้รับยานี้นั้น แพทย์จะพิจารณาจากข้อบ่งใช้ของยาต่อโรคหรือต่อภาวะโรคที่ต้องการรักษา  ทั้งนี้การปรับขนาดยานี้มีปัจจัยที่ต้องคำนึงถึง เช่น น้ำหนักตัวผู้ป่วย  อายุ ค่าความสมบูรณ์ของเม็ดเลือด(ปริมาณเม็ดเลือดขาว, ปริมาณเม็ดเลือดแดง และปริมาณเกล็ดเลือด ฯลฯ) รวมถึงยาชนิดอื่นๆที่ผู้ป่วยกำลังได้รับอยู่ ยานี้ไม่จำเป็นต้องปรับขนาดยาในผู้ป่วยที่มีภาวะการทำงานของไตหรือของตับ บกพร่อง สามารถใช้ยานี้ขนาดเดิมได้ตามปกติ 
วิธีรับประทานยานิโลตินิบ คือ รับประทานวันละ 2 ครั้ง โดยอาหารมีผลเพิ่มการดูดซึมของยานิโลตินิบ ดังนั้นเพื่อความปลอดภัยในการใช้ยานี้ ผู้ป่วยควรรับประทานยานี้ในขณะท้องว่าง คือ รับประทานยาก่อนอาหาร 1 ชั่วโมง หรือหลังรับประทานอาหารไปแล้ว 2 ชั่วโมง  และควรกลืนยาทั้งเม็ดพร้อมน้ำเปล่า 
กรณีที่ผู้ป่วยไม่สามารถกลืนยานิโลตินิบได้ทั้งเม็ด บริษัทผู้ผลิตยาแนะนำว่าสามารถถอดฝาครอบแคปซูลออกจากกันได้ แล้วนำผงยาภายในแคปซูลละลายด้วยน้ำผลไม้ปริมาณน้อยๆหรือซอสผลไม้ปริมาณ 1 ช้อนชา แล้วรับประทานทันที  โดยต้องจำกัดปริมาณน้ำ/ซอสผลไม้ เช่น ซอสแอ๊ปเปิ้ลไม่เกิน 1 ช้อนชา ทั้งนี้ไม่แนะนำอาหารชนิดอื่นๆนอกจากซอสผลไม้ เพราะต้องการให้สภาวะในกระเพาะอาหารว่างเพื่อให้ยาสามารถดูดซึมเข้าสู่ร่างกายได้ในปริมาณปกติ เนื่องจาก อาหารมีผลเพิ่มการดูดซึมของยานี้ 
หากท่านกำลังได้รับยานี้อยู่ ควรปฏิบัติตามคำแนะนำของ แพทย์ พยาบาล และเภสัชกร อย่างเคร่งครัด ที่เกี่ยวกับการปฏิบัติตนระหว่างได้รับยานี้ และควรสังเกตอาการต่างๆ ซึ่งหากท่านมีอาการไม่พึงประสงค์จากยานี้ที่รุนแรง ส่งผลกระทบต่อการใช้ชีวิตประจำวันเกิดขึ้น ท่านควรต้องไปพบแพทย์ก่อนกำหนด  เพื่อรับการรักษาอาการไม่พึงประสงค์ดังกล่าว 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยานิโลตินิบ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยา / แพ้อาหาร / แพ้สารเคมีทุกชนิด 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยานิโลตินิบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อนแล้ว 
- ประวัติสุขภาพหรือภาวะโรคที่กำลังเป็นอยู่ในปัจจุบัน เพื่อเป็นข้อมูลประกอบสำหรับแพทย์ในการพิจารณาใช้ยานี้ 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือกำลังให้นมบุตร เนื่องจาก ยังไม่มีข้อมูลการใช้ยานี้ในสตรีมีครรภ์ แต่มีรายงานความเป็นพิษ(ผลข้างเคียงรุนแรง)ของยานี้ต่อตัวอ่อนขณะที่แม่ได้รับยานี้ขนาดสูง ดังนั้นแพทย์จะพิจาณาใช้ยานี้เฉพาะกรณีที่มีประโยชน์เหนือความเสี่ยงเท่านั้น 
- หากผู้ป่วยได้รับยานี้ และกำลังให้นมบุตรอยู่ แนะนำให้หยุดการให้นมบุตร เพราะยังไม่มีข้อมูลว่ายานี้สามารถขับผ่านทางน้ำนมได้หรือไม่ แต่เพื่อความปลอดภัยและหลีกเลี่ยงการเกิดอาการไม่พึงประสงค์จากยานี้ที่รุนแรงแก่บุตร ไม่ควรให้นมบุตรขณะได้รับยานี้ 
 ///// หากลืมรับประทานยานิโลตินิบควรทำอย่างไร? ///// 
กรณีลืมรับประทานยานิโลตินิบ โดยมีวิธีการรับประทานยาวันละ 2 ครั้งต่อวัน หากผู้ป่วยลืมรับประทานยานี้ ให้รับประทานยานี้ทันทีที่นึกขึ้นได้ แต่หากใกล้กับเวลาที่ต้องรับประทานยานี้มื้อถัดไป(เกินกว่าครึ่งหนึ่งของระยะห่างระหว่างมื้อ คือ เกิน 6 ชั่วโมง จากเวลารับประทานยาปกติ) ให้ข้ามมื้อยานี้ที่ลืมไป รอรับประทานยานี้มื้อถัดไปเลยโดยไม่ต้องเพิ่มขนาดยานี้เป็น 2 เท่า เช่น ปกติรับประทานยานี้วันละ 2 ครั้ง เวลา 7.00 น. และ 19.00 น. หากผู้ป่วยนึกขึ้นได้ว่าลืมรับประทานยานี้มื้อ 7.00 น. ตอนเวลา 10.00 น. ก็ให้รับประทานยานี้มื้อ 7.00 น. ทันทีที่นึกขึ้นได้ แต่หากนึกขึ้นได้ในช่วงที่ใกล้กับช่วงเวลาของยานี้มื้อถัดไป (หมายถึงเกินกว่า ครึ่งหนึ่งของช่วงห่างจากเวลารับประทานยานี้ปกติถึงมื้อถัดไป) เช่น นึกขึ้นได้ว่าลืมรับประทานยานี้มื้อ 7.00 น. ตอนเวลา 16.00 น. ให้รอรับประทานยานี้มื้อถัดไป คือ เวลา 19.00 น. ในขนาดยาปกติ โดยไม่ต้องนำยามื้อที่ลืมรับประทานมารับประทานเพิ่ม  อย่างไรก็ตามควรรับประทานยาเม็ดที่ลืมในช่วงท้องว่าง คือ รับประทานในช่วงหลังรับประทานอาหารไปแล้ว 2 ชั่วโมง หรือกรณีที่รับประทานยาแล้วต้องการรับประทานอาหารต่อจากยา ควรรับประทานอาหารห่างจากยาอย่างน้อย 1 ชั่วโมง เพื่อป้องกันการเกิดอันตรายจากการดูดซึมของยานิโลตินิบเพิ่มสูงขึ้นมากกว่าปกติ 
 
 ///// ยานิโลตินิบมีผลไม่พึงประสงค์อย่างไร? ///// 
ผล/อาการไม่พึงประสงค์จากยา (ผลข้างเคียง/อาการข้างเคียง)ของยานิโลตินิบที่พบได้บ่อย เช่น การคั่งของสารน้ำจนเกิดการบวมน้ำ โดยมักจะบวมน้ำที่ ปลายมือ ปลายเท้า เกิดท้องมาน  ความดันโลหิตสูง  ปวดศีรษะ  นอนไม่หลับ  รู้สึกอ่อนเพลีย  ซึมเศร้า  วิตกกังวล  มึนงง   ผื่นผิวหนัง  คัน    ผมร่วง  เหงื่อออกกลางคืน  เบื่ออาหาร  คลื่นไส้  ท้องร่วง/ท้องเสีย  อาเจียน   ภาวะน้ำตาลในเลือดสูง   ระดับฟอสเฟตในเลือดสูง เม็ดเลือดขาวต่ำซึ่งจะเพิ่มความเสี่ยงของการติดเชื้อ ทั้งเชื้อไวรัส   แบคทีเรีย  เชื้อรา   เกล็ดเลือดต่ำ   เลือดจาง  ซึ่งเสี่ยงต่อการเกิดภาวะเลือดออก่ายผิดปกติ   เอนไซม์การทำงานของตับในเลือดเพิ่มขึ้น 
ผลข้างเคียงอื่นจากยานี้ที่พบได้ เช่น ภาวะกล้ามเนื้อหัวใจขาดเลือด   การเกิดหัวใจเต้นผิดจังหวะ  ซึ่งส่งผลทำให้การนำไฟฟ้า/คลื่นไฟฟ้าหัวใจผิดปกติ ซึ่งจะเพิ่มความเสี่ยงต่อการเกิดภาวะหัวใจเต้นผิดจังหวะชนิดร้ายแรง 
หากท่านกำลังใช้ยานิโลตินิบอยู่ และเกิดอาการไม่พึงประสงค์จากยา ดังต่อไปนี้ เช่น  มีการคั่งของสารน้ำและรู้สึกบวมน้ำบริเวณใบหน้า, รู้สึกแน่นหน้าอก/ หายใจลำบาก, อาเจียนอย่างหนัก, ปวดท้องอย่างรุนแรง, ท้องเสียหรือถ่ายท้องอย่างมากจนอาจทำให้เกิดภาวะขาดน้ำรุนแรง และมีภาวะสมดุลเกลือแร่ผิดปกติ (อาการที่สังเกตได้ เช่น เหนื่อย  สับสน  อ่อนเพลีย   อ่อนแรง หัวใจเต้นเร็ว) มีปัญหาภาวะเลือดออก เช่น อุจจาระมีสีดำ/อุจจาระเป็นเลือด,  ปัสสาวะมีสีแดง/ปัสสาวะเป็นเลือด,  มีจ้ำแดงๆตามผิวหนัง,   มีสัญญาณของภาวะติดเชื้อ เช่น มีไข้ (สูงกว่า 38 องศาเซลเซียส) หนาวสั่น  ไอ  เจ็บคอ  มีอาการปวดหรือร้อนเวลาถ่ายปัสสาวะ  ปวด บวม แดง และเจ็บตามร่างกาย   หากท่านมีอาการดังที่กล่าวมาข้างต้น ควรรีบไปพบแพทย์/ไปยังโรงพยาบาลใกล้บ้านที่สะดวกทันที/ฉุกเฉิน 
 
 ///// มีข้อควรระวังการใช้ยานิโลตินิบอย่างไร? ///// 
มีข้อควรระวังการใช้ยานิโลตินิบ เช่น 
- ห้ามใช้กับผู้ป่วยที่แพ้ยานี้หรือแพ้ส่วนประกอบของยานี้ 
- ยานี้อาจทำให้เกิดอันตรายร้ายแรงได้ จึงต้องใช้ภายใต้การดูแลของแพทย์ผู้เชี่ยวชาญทางโรคมะเร็งเท่านั้น 
- ยานิโลตินิบมีผลทำให้การนำไฟฟ้าของหัวใจผิดปกติ ซึ่งจะเพิ่มความเสี่ยงต่อการเกิดภาวะหัวใจเต้นผิดจังหวะชนิดร้ายแรง จนอาจทำให้หัวใจหยุดเต้นได้ที่เรียกว่า ภาวะตอร์ซาดเดอปวงต์ (Torsades de pointes)  ดังนั้นแพทย์ที่วางแผนการรักษาผู้ป่วยด้วยยานิโลตินิบ  จึงจะทำการตรวจคลื่นไฟฟ้าหัวใจ (EKG) ก่อนเริ่มใช้ยานี้ หากเริ่มใช้ยาไปแล้ว  แพทย์จะพิจารณาตรวจวัดคลื่นไฟฟ้าหัวใจหลังได้รับยานี้ไปแล้วประมาณ 7 วัน และเป็นระยะๆหลังจากนั้น รวมทั้งเมื่อมีการปรับขนาดยา หรือได้รับยาชนิดอื่นๆที่มีผลต่อการนำไฟฟ้าหัวใจ 
- ไม่ควรใช้ยานิโลตินิบในผู้ป่วยที่มีระดับโปแตสเซียมในเลือดต่ำ  ระดับแมกนีเซียมในเลือดต่ำ หรือผู้ป่วยที่มีความผิดปกติของคลื่นไฟฟ้าหัวใจ  แพทย์จำเป็นต้องแก้ไขระดับโปแตสเซียมและระดับแมกนีเซียมในเลือดต่ำก่อนการให้ยานิโลตินิบ และจะเฝ้าระวังภาวะทั้งสองเป็นระยะๆ 
- ระมัดระวังการใช้ยานิโลตินิบคู่กับยาชนิดอื่นๆที่มีผลทำให้การนำไฟฟ้าของหัวใจผิดปกติ เพราะจะยิ่งทำให้เกิดความเสี่ยงในการเกิดภาวะหัวใจเต้นผิดจังหวะชนิดร้ายแรง 
- ผู้ป่วยที่ได้รับยานิโลตินิบ อาจเกิดสารสลายตัวของเซลล์มะเร็งอย่างมากพร้อมๆกัน(Tumor lysis Syndrome)ได้  ดังนั้นควรระมัดระวังภาวะขาดน้ำในผู้ป่วยที่ได้รับยานี้  รวมถึงควรตรวจระดับกรดยูริก/กรดยูริคก่อนการใช้ยานี้ และพิจารณารักษาภาวะระดับกรดยูริกในเลือดสูงก่อนเริ่มใช้ยานิโลตินิบ 
- อาหารต่างๆมีผลทำให้การดูดซึมยานิโลตินิบเพิ่มสูงขึ้นมากกว่าปกติ จน  อาจทำให้เกิดอาการไม่พึงประสงค์จากยานี้ได้รุนแรง  ดังนั้นแนะนำให้รับประทานยานี้ขณะท้องว่าง  หลีกเลี่ยงการรับประทานยานี้คู่กับอาหารเด็ดขาด 
- ทุกครั้งที่มีการใช้ยานิโลตินิบคู่กับยาชนิดอื่นๆ  จะมีการตรวจสอบปฏิกิริยาระหว่างยานิโลตินิบกับยาอื่นๆเพี่อความปลอดภัยของผู้ป่วย หรือหากจำเป็นต้องใช้ยาร่วมกัน   แพทย์จะพิจารณายาทางเลือกอื่นที่มีโอกาสในการเกิดปฏิกิริยาระหว่างยาลดลง หรือติดตามผลอาการไม่พึงประสงค์จากการใช้ยาดังกล่าวอย่างใกล้ชิด 
- การได้รับวัคซีนชนิดเชื้อเป็น (Live vaccine)ในช่วงที่กำลังได้รับยานิโลตินิบ ถือเป็นข้อห้าม เนื่องจากวัคซีนเชื้อเป็นที่ได้รับอาจมีผลกระทบต่อภูมิคุ้มกันต้านทานโรคของร่างกาย จนอาจเพิ่มโอกาสเกิดภาวะติดเชื้อได้ (อ่านเพิ่มเติมในในหัวข้อ  “ยานิโลตินิบมีปฏิกิริยาระหว่างยากับยาตัวอื่นอย่างไร?”) 
- การใช้ยานิโลตินิบในเด็ก ยังไม่ได้รับการรับรองให้ใช้ยานี้ได้ในผู้ที่อายุต่ำกว่า 18 ปี 
- การใช้ยานิโลตินิบในผู้สูงอายุ ไม่จำเป็นต้องปรับขนาดยานิโลตินิบ ดังนั้นพิจารณาขนาดยาตามขนาดยาผู้ป่วยผู้ใหญ่ได้ปกติ 
- ยานิโลตินิบมีผลพิษ(ผลข้างเคียงรุนแรง)ต่อระบบเลือด ส่งผลทำให้เกิดปริมาณเม็ดเลือดขาวต่ำ(Neutropenia) หรือเกล็ดเลือดต่ำ(Thrombocytopenia) ซึ่งเพิ่มความเสี่ยงของการเกิดภาวะติดเชื้อ ทั้งเชื้อแบคทีเรีย  เชื้อไวรัส หรือเชื้อรา แพทย์อาจพิจารณาเลื่อนตารางเวลาการให้ยานี้ของผู้ป่วย โดยพิจารณาตามความสมบูรณ์ของเม็ดเลือด สภาวะร่างกายผู้ป่วย  และอาการทางคลินิกของผู้ป่วย 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
อนึ่ง ทุกคนต้องตระหนักถึงความปลอดภัยจากการใช้ ”ยา”  ที่รวมถึง ยาแผนปัจจุบันทุกชนิด(รวมยานิโลตินิบ)  ยาแผนโบราญ    อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆเสมอ   เพราะ ยามีทั้งให้คุณและให้โทษ    ดังนั้นเมื่อมีการใช้ยาทุกชนิด ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง  ข้อปฏิบัติพื้นฐานในการใช้ยาทุกชนิด)  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ยานิโลตินิบมีปฏิกิริยาระหว่างยากับยาตัวอื่นอย่างไร? ///// 
ยานิโลตินิบมีปฏิกิริยาระหว่างยากับยาตัวอื่น เช่น 
1. หลีกเลี่ยงการใช้ยานิโลตินิบคู่กับยาที่มีคุณสมบัติเป็นเอนไซม์ CYP3A4 อินฮิบิเตอร์  (CYP3A4 inhibitor)  เช่น กลุ่มยาลดความดันโลหิต  เช่นยา ดิวไทอะเซม(Diltiazem), ไนคาดีปีน(Nicardipine), ไนเฟดดีปีน (Nifedipine), เวอร์ราปามิว(Verapamil);   กลุ่มยาต้านเชื้อรา เช่นยา  โครไตรมาโซล (Clotrimazole), ฟูโครนาโซล(Fluconazole), อิทราโครนาโซล (Itraconazole), คีโตโครนาโซล(Ketoconaozle), โวลิโครนาโซล (Voriconazole);   ยาต้านเชื้อไวรัสเอชไอวีกลุ่มโปรติเอส อินฮิบิเตอร์(Protease inhibitor) เช่นยา  โลปินาเวียร์ (Lopinavir), ริโทรนาเวียร์ (Ritonavir) ฯลฯ;   ยาปฏิชีวนะกลุ่มแมคโคไลด์(Macrolide) เช่นยา คลาลิโทรไมซิน (Clarithromycin), อิลิโทรไมซิน (Erythromycin);    ยากระตุ้นการเคลื่อนไหวของกระเพาะอาหารและลำไส้ เช่นยา  ซิสซาพาย(Cisapide), เมทโทรโคลพามายด์ (Metoclopramide);  ยาโอมีพลาโซล (Omeprazole: ยายับยั้งการหลั่งกรดในกระเพาะอาหาร;  บาแลนโซพลาโซล (Lansoprazole: ยายับยั้งการหลั่งกรดในกระเพาะอาหาร);  และน้ำผลไม้เกร๊ปฟรุท (grapefruit juice);  เนื่องจากระดับยานิโลตินิบจะเพิ่มสูงขึ้นกว่าปกติ จึงเพิ่มความเสี่ยงต่อการเกิดอาการไม่พึงประสงค์จากยานิโลตินิบมากขึ้น 
2.หลีกเลี่ยงการใช้ยานิโลตินิบคู่กับยาที่มีคุณสมบัติเป็นเอนไซม์ CYP3A4 อินดิวเซอร์ (CYP3A4 inducer หรือ Enzyme inducer) เช่น ยากันชัก (เช่นยา  ฟีโนบาร์บีทาล/ Phenobarbital , คาร์บามาซีปิน/Carbamazepine , ฟีนีทอย/  Phenytoin);   ยาฆ่าเชื้อแบคทีเรีย,   ยาต้านวัณโรค (เช่นยา ไรแฟมปินซิน/  Rifampicin , ไรฟาบูติน/Rifambutin);    และสมุนไพรเซนต์จอห์นเวิร์ธ (St. John's wort: สมุนไพรคลายเครียด);   เนื่องจากระดับยานิโลตินิบจะลดลงต่ำกว่าปกติ จึงอาจมีผลต่อประสิทธิภาพในการรักษาด้วยยานิโลตินิบ 
3. หลีกเลี่ยงการใช้ยานิโลตินิบกับยากลุ่มต้าน/ยารักษาหัวใจเต้นผิดจังหวะ เช่นยา   อะมิโอดาโรน (Amiodarone), โปรเคนนามายด์(Procainamide), ควินิดีน(Quinidine), ซาตารอล(Satalol) 
4. หลีกเลี่ยงการใช้ยานิโลตินิบกับยาอื่นๆที่มีผลทำให้มีคลื่นไฟฟ้าหัวใจผิดปกติ  เช่นยา   คาร์ลิโทรไมซิน (Clarithromycin:ยาฆ่าเชื้อแบคทีเรีย), ฮาโลเพอริดอล(Haloperidol:ยาสงบระงับประสาท/ยาสงบประสาท), คลอโรควิน (Chloroquine:ยาต้านมาลาเรีย/ยามาลาเรีย),  มอกซิฟอกซาซิน(Moxifloxacin:ยาฆ่าเชื้อแบคทีเรีย) เป็นต้น 
5. หลีกเลี่ยงการใช้ยานิโลตินิบ คู่กับวัคซีนที่ยังมีชีวิต (Live vaccine หมายถึง วัคซีนเชื้อเป็นที่ถูกผลิตขึ้นโดยใช้เชื้อโรคมาทำให้อ่อนฤทธิ์ลงจนไม่สามารถทำให้เกิดโรค แต่เชื้อยังมีฤทธิ์เพียงพอที่จะกระตุ้นภูมิคุ้มกันของร่างกายได้ เพื่อให้ร่างกายมีภูมิคุ้มกันต่อเชื้อโรคนั้นๆ เช่น วัคซีนหัด   วัคซีนหัดเยอรมัน   วัคซีนคางทูม   วัคซีนอีสุกอีใส   วัคซีนโปลิโอชนิดกิน  วัคซีนไวรัสโรตา และวัคซีนไข้หวัดใหญ่ชนิดพ่นจมูก เป็นต้น) แก่ผู้ป่วยที่กำลังใช้ยานี้อยู่ เนื่องจากผู้ป่วยมีภูมิคุ้มกันต่ำ การฉีดวัคซีนเหล่านี้ อาจได้ผลการกระตุ้นภูมิคุ้มกันน้อยลง และอาจเพิ่มความเสี่ยงต่อการเกิดการติดเชื้อจากวัคซีนชนิดเชื้อเป็นเหล่านี้ได้   โดยทั่วไป แนะนำให้ผู้ป่วยได้รับวัคซีนชนิดเชื้อเป็นก่อนได้รับยากดภูมิคุ้มกันทุกชนิดรวมยานิโลตินิบ หรือภายหลังได้รับยากดภูมิคุ้มกันครบไปแล้ว 3 เดือน 
 
 ///// ควรเก็บรักษายานิโลตินิบอย่างไร? ///// 
แนะนำเก็บยานิโลตินิบในบรรจุภัณฑ์เดิม เก็บรักษายาที่อุณหภูมิต่ำกว่า 30 องศาเซลเซียส(Celsius)   ควรเก็บยาให้พ้นจากแสงแดด และแสงสว่างที่กระทบยาได้โดยตรง  หลีกเลี่ยงนำยาสัมผัสกับความร้อนที่มาก เช่น เก็บยาในรถที่ตากแดด หรือเก็บยาในห้องที่มีอุณหภูมิสูง(มีแสงแดดส่องถึงทั้งวันหรือเป็นเวลานาน)  ไม่เก็บยาในห้องที่ชื้น เช่น ห้องน้ำ หรือห้องครัว ทั้งนี้เพื่อความปลอดภัย สำหรับครอบครัวที่มีเด็กเล็ก ควรเก็บยานิโลตินิบให้ในที่ที่พ้นจากมือเด็ก หรือพ้นสายตาของเด็ก และพ้นจากสัตว์เลี้ยง 
 ///// ยานิโลตินิบมีชื่ออื่นอีกไหม? ผลิตจากบริษัทอะไรบ้าง? ///// 
ยานิโลตินิบที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
Lacy CF. Amstrong LL, Goldman MP, Lance LL. Drug Information handbook. 20th ed. Ohio: Lexi-Comp,Inc.; 2011-12. 
Micromedex Healthcare Series, Thomson Micromedex, Greenwood Village, Colorado 
Product Information: Tasigna, Nilotinib, Novartis, Thailand.
