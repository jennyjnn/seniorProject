เลโวคาร์นิทีน (Levocarnitine)
 ///// บทนำ ///// 
เลโวคาร์นิทีน(Levocarnitine หรือ L-Carnitine) เป็นสารชีวโมเลกุลในกลุ่มสารคาร์นิทีน(Carnitine)ที่พบได้ทั้งในสัตว์เลี้ยงลูกด้วยนม  พืช และแบคทีเรีย  ทางด้านเคมี ยังแบ่งคาร์นิทีนออกเป็น ดี-คาร์นิทีน(D-Carnitine หรือ Dextrorotatory carnitine หรือ Dextro carnitine) และแอล-คาร์นิทีน(L-Carnitine หรือ Levocarnitine หรือ Levorotatory carnitine) สิ่งมีชีวิตหลายชนิดสามารถสังเคราะห์เลโวคาร์นิทีนขึ้นได้เองในร่างกาย โดยต้องใช้สารตั้งต้นประเภทกรดอะมิโนที่มีชื่อว่า ไตรเมทิลไลซีน (Trimethylysine)  หน้าที่สำคัญของคาร์นิทีนหรือเลโวคาร์นิทีน คือ ตัวมันจะช่วยขนส่งสารประเภทกรดไขมันที่มีลักษณะเป็นสายยาว(Long chain fatty acid)  เข้าสู่หน่วยย่อยภายในเซลล์ของสิ่งมีชีวิตที่เรียกว่า ไมโทคอนเดรีย(Mitochondria)  หน่วยย่อยนี้จะคอยสร้างพลังงานให้กับเซลล์ของสิ่งมีชีวิต  ดังนั้นเราอาจสรุปได้แล้วว่า เลโวคาร์นิทีนเป็นสารประกอบที่จำเป็นที่ทำให้เกิดพลังงานของร่างกายเพื่อใช้ดำรงชีวิตนั่นเอง  อวัยวะที่ทำงานตลอดเวลาอย่างเช่น หัวใจ หรือเซลล์ของกล้ามเนื้อ ในร่างกายต้องอาศัยแหล่งกำเนิดพลังงานโดยมีคาร์นิทีนเป็นกลไกหลักทั้งสิ้น  หากร่างกายขาดคาร์นิทีนจะส่งผลให้เกิดอันตรายกับหัวใจและกล้ามเนื้อให้ทำงานไม่เต็มประสิทธิภาพ  การตรวจร่างกายโดยแพทย์จะทำให้ทราบว่า ตนเองขาดสารประเภทคาร์นิทีนหรือไม่ 
อนึ่ง ตัวชี้วัดที่สำคัญที่ยืนยันภาวะขาดสารคาร์นิทีน ได้แก่ 
- การตรวจปริมาณสารคาร์นิทีนในพลาสมาแล้วพบว่า ต่ำกว่าเกณฑ์มาตรฐาน 
- มีปริมาณกรดอินทรีย์หรือกรดไขมันเกินมาตรฐานของร่างกาย  ทั้งนี้ผู้ที่มีระดับสารคาร์นิทีนเป็นปริมาณปกติ จะรักษาสมดุลของกรดอินทรีย์และกรดไขมันไม่ให้มีมากจนเกินไปจนก่อให้เกิดพิษหรือโทษกับร่างกาย 
ทั้งนี้ สาเหตุของการขาดสารประเภทคาร์นิทีน/สารคาร์นิทีนเท่าที่พบได้ในปัจจุบันเกิดจาก 
- ความผิดปกติทางพันธุกรรมของบุคคลนั้นที่ทำให้ระบบการสังเคราะห์สารคาร์นิทีนไม่เป็นปกติ  และมีความแตกต่างจากคนอื่น  ผู้ป่วยกลุ่มนี้มักจะมีอาการของโรคหัวใจ  มีภาวะกล้ามเนื้ออ่อนแรงตลอดจนกระทั่งมีระดับน้ำตาลในเลือดต่ำร่วมด้วย  กรณีนี้ เราเรียกว่าเป็น “ภาวะขาดสารคาร์นิทีนปฐมภูมิ (Primary carnitine deficiency) 
- กรณีถัดมาคือ “ภาวะขาดคาร์นิทีนทุติยภูมิ(Secondary carnitine deficiencies)” คือ การขาดสารคาร์นิทีนด้วยเหตุจากอาการป่วยของร่างกาย เช่น มีภาวะไตล้มเหลวเรื้อรัง ส่งผลให้ร่างกายไม่สามารถกักเก็บกรดอะมิโนซึ่งเป็นวัตถุดิบสำคัญในการสร้างคาร์นิทีนของร่างกาย หรือ จากการใช้ยาปฏิชีวนะบางประเภทที่ทำให้การดูดซึมของคาร์นิทีนจากระบบทางเดินอาหารเข้าสู่ร่างกายได้น้อยลงหรือไม่                 ก็เพิ่มการขับคาร์นิทีนออกจากร่างกายได้มากขึ้น 
สำหรับเด็กและผู้ใหญ่ที่มีร่างกายเป็นปกติ ไม่มีความจำเป็นต้องรับประทานอาหารเสริมคาร์นิทีน  ด้วยแหล่งสารคาร์นิทีนในธรรมชาติมาจากอาหารประเภท เนื้อสัตว์ ปลา ไก่ นม ข้าวสาลี หน่อไม้ฝรั่งและอื่นๆ  แต่สำหรับผู้ที่มีภาวะขาดสารคาร์นิทีน  อาจต้องได้รับสารคาร์นิทีนชดเชยให้กับร่างกายอย่างเหมาะสมและทันเวลา  นักวิทยาศาสตร์จึงผลิตสาร/ยาเลโวคาร์นิทีนออกมาเพื่อใช้ประโยชน์ทางคลินิกในรูปแบบของยารับประทานและยาฉีด  แต่ในประเทศไทยเรามักจะพบเห็นการใช้คาร์นิทีนในลักษณะของอาหารเสริมและผลิตภัณฑ์อาหารเสริมที่ผสมสารคาร์นิทีนเข้าไปเพื่อใช้เป็นตัวสนับสนุนกระบวนการสร้างพลังงานและเป็นจุดขายตัวผลิตภัณฑ์ 
ผู้บริโภคควรใช้ดุลยพินิจและพิจารณาโดยมีข้อมูลเชิงวิทยาศาสตร์มาประกอบ  อาจตั้งคำถามกับตัวเองว่า ร่างกายต้องการคาร์นิทีนมากเป็นพิเศษหรือไม่  แพทย์ทางด้านอายุรวัฒน์หรือทางโภชนาการ หรือโภชนากร จะสามารถให้คำปรึกษาผู้บริโภคที่ต้องการข้อมูลเพิ่มเติมเรื่องสารคาร์นิทีนได้เป็นอย่างดี 
อนึ่ง คาร์นิทีนมีการผลิตจำหน่ายในหลายตำหรับ ที่มีคุณสมบัติแตกต่างกัน ห้ามนำมาใช้ทดแทนกัน หรือใช้ร่วมกัน เพราะยังไม่มีการศึกษาทางคลินิกที่ยืนยันถึงความปลอดภัยในการใช้แต่ละตำหรับร่วมกัน เช่น  Acetyl L carnitine, Glycine propionil L carnitine, Glycine propionil L carnitine 
 
 ///// เลโวคาร์นิทีนมีสรรพคุณ(คุณสมบัติ)อย่างไร? ///// 
สารเลโวคาร์นิทีนในลักษณะของยามีสรรพคุณ/ข้อบ่งชี้  ใช้บำบัดอาการของผู้ที่มีภาวะร่างกายขาดสารคาร์นิทีน 
หมายเหตุ	มีงานวิจัยที่นำเสนอเป็นบทความด้านสุขภาพได้กล่าวถึงประโยชน์ของสารคาร์นิทีนที่อาจทำให้คุณภาพชีวิตของผู้ป่วยบางกลุ่มดีขึ้น เช่น ผู้ป่วยด้วยโรคหัวใจ  ผู้ป่วยโรคมะเร็งที่ต้องเข้ารับการทำเคมีบำบัด/ยาเคมีบำบัดหรือต้องรับการฉายรังสีรักษา  ผู้ป่วยเอชไอวี  ผู้ป่วยโรคเบาหวานชนิดที่ 2   ผู้ป่วยโรคไตเรื้อรังระยะสุดท้าย  หรือแม้แต่ผู้สูงวัย/ผู้สูงอายุ และนักกีฬา ก็มีข้อมูลการใช้ยาคาร์นิทีนในรูปแบบอาหารเสริมเพื่อคงสภาพและช่วยรักษาระดับสารคาร์นิทีนในร่างกายให้เป็นปกติอย่างสม่ำเสมอ 
 
 ///// เลโวคาร์นิทีนมีกลไกการออกฤทธิ์อย่างไร? ///// 
กลไกการออกฤทธิ์ของสาร/ยาเลโวคาร์นิทีนคือ เป็นสารจำเป็นต่อกระบวนการสร้างพลังงานให้กับร่างกาย  ตัวมันจะทำหน้าที่ลำเลียงกรดไขมันที่มีรูปร่างโมเลกุลยาวๆเข้าสู่หน่วยของเซลล์ที่มีชื่อเรียกว่า Mitochondria  ส่งผลทำให้ Mitochondria สามารถผลิตพลังงานให้กับเซลล์ร่างกาย  กระบวนการของคาร์นิทีนจะเกิดในเซลล์ต่างๆของร่างกาย และเกิดมากใน เซลล์ของหัวใจ  และเซลล์กล้ามเนื้อลาย  แต่มีข้อยกเว้นที่เซลล์ของสมองที่เลโวคาร์นิทีนจะไม่มีบทบาทดังกล่าว   การได้รับสารคาร์นิทีนอย่างเพียงพอจากสารอาหารในแต่ละวัน จะทำให้กระบวนการเผาผลาญสารอาหารที่ก่อให้เกิดเป็นพลังงานมีเพียงพอที่จะทำให้การดำรงชีวิตเป็นไปอย่างมีสมดุล 
 
 ///// เลโวคาร์นิทีนมีรูปแบบการจัดจำหน่ายอย่างไร? ///// 
เราสามารถพบเห็นเภสัชภัณฑ์/สารเลโวคาร์นิทีนในรูปแบบต่างๆดังนี้ เช่น 
- ยาเม็ดชนิดรับประทาน ที่ประกอบด้วย Levocarnitine ขนาด 330 กรัม/เม็ด 
- ยาน้ำชนิดรับประทาน ที่มี Levocarnitine เป็นองค์ประกอบ ที่มีขนาดบรรจุ                             
   118 มิลลิลิตร/ขวด 
- ยาฉีดที่ประกอบด้วยตัวยา/สาร Levocarnitine ขนาด 1 กรัม/5 มิลลิลิตร 
 ///// เลโวคาร์นิทีนมีขนาดรับประทานอย่างไร? ///// 
สาร/ยาเลโวคาร์นิทีนมีขนาดรับประทานสำหรับผู้ที่มีภาวะร่างกายพร่อง/ขาดสารคาร์นิทีน เช่น 
- ผู้ใหญ่: รับประทานครั้งละ 990 มิลลิกรัม วันละ 2–3 ครั้ง 
- เด็กทารก เด็กเล็ก และเด็กโต: ให้ใช้ยานี้ตามคำแนะนำของแพทย์ อาจใช้เกณฑ์การรับประทานที่ 50 และ 100 มิลลิกรัม/น้ำหนักตัว 1 กิโลกรัม/วัน โดยแบ่งรับประทาน ขนาดรับประทานเริ่มต้นอยู่ที่ 50 มิลลิกรัม/น้ำหนักตัว 1 กิโลกรัม/วัน ขนาดรับประทานสูงสุดไม่เกิน 3 กรัม/วัน 
อนึ่ง: 
- ระหว่างที่ได้รับสาร/ยาเลโวคาร์นิทีน แพทย์อาจต้องตรวจเลือดเพื่อดูระดับสารคาร์นิทีนว่าเหมาะสมหรือไม่  ผู้ป่วยควรให้ความร่วมมือและมารับการตรวจเลือด/มาโรงพยาบาล ตามที่แพทย์นัดหมายทุกครั้ง 
- ระยะเวลาการใช้ยาเลโวคาร์นิทีนให้เป็นไปตามคำสั่งแพทย์ 
- การจะเลือกใช้ยาเลโวคาร์นิทีนในรูปแบบ ยาเม็ด  ยาน้ำ หรือยาฉีด ต้องเป็นไปตามดุลยพินิจของแพทย์เท่านั้น 
- การได้รับยาเลโวคาร์นิทีนเกินขนาด อาจทำให้มีอาการท้องเสียตามมา 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเลโวคาร์นิทีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยา/อาหารเสริม/ผลิตภัณฑ์เสริมอาหารอะไรอยู่ เพราะยาเลโวคาร์นิทีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ/อาหารเสริม/ผลิตภัณฑ์เสริมอาหารที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเลโวคาร์นิทีน  สามารถรับประทานทันทีเมื่อนึกขึ้นได้ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็ 2 เท่า  ให้รับประทานยาที่ขนาดปกติ 
 
 ///// เลโวคาร์นิทีนมีผลไม่พึงประสงค์อย่างไร? ///// 
ยาเลโวคาร์นิทีน สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น  ท้องเสียหรือท้องผูก  ปวดท้อง  คลื่นไส้  อาเจียน  เบื่ออาหาร  เป็นตะคริวที่ท้อง 
- ผลต่อระบบประสาท: เช่น  ปวดศีรษะ  วิงเวียน  การรับรสชาติอาหารเปลี่ยนไป
ความรู้สึกสัมผัสเพี้ยน 
- ผลต่อกล้ามเนื้อ :เช่น เกิดภาวะกล้ามเนื้อตึงตัว/หดตัว 
- ผลต่อระบบการเผาผลาญพลังงานของร่างกาย: เช่น แคลเซียมในเลือดสูง     โปแตสเซียมในเลือดสูง 
- ผลต่อผิวหนัง: เช่น อาจมีอาการผื่นคัน 
- ผลต่อไต: เช่น  อาจเกิดภาวะไตวาย 
- ผลต่อระบบเลือด: เช่น มีภาวะเกล็ดเลือดรวมตัว/ลิ่มเลือดง่ายขึ้น  เกิดภาวะโลหิตจาง 
- ผลต่อระบบต่อมไร้ท่อ: เช่น ต่อมพาราไทรอยด์ทำงานผิดปกติ 
- ผลต่อระบบทางเดินหายใจ:  เช่น คออักเสบ  ไอ  หายใจขัด  เยื่อจมูกอักเสบ  หลอดลมอักเสบ  ไซนัสอักเสบ 
- ผลต่อตา: เช่น มีอาการตาพร่า  มองเห็นภาพไม่ชัดเจน 
- ผลต่อระบบทางเดินปัสสาวะ: เช่น เกิดการติดเชื้อ/โรคติดเชื้อระบบทางเดินปัสสาวะได้ง่าย 
- ผลต่อระบบหัวใจและหลอดเลือด: เช่น ความดันโลหิตสูงหรือไม่ก็ต่ำ หัวใจเต้นผิดจังหวะ   คลื่นไฟฟ้าหัวใจผิดปกติ 
- ผลต่อสภาพจิตใจ: เช่น ซึม  วิตกกังวล  นอนไม่หลับ  อาจรู้สึกติดการใช้ยา/สารคาร์นิทีน 
- ผลต่อระบบภูมิคุ้มกันต้านทานโรค: เช่น มีการติดเชื้อต่างๆง่ายขึ้น 
 
 ///// มีข้อควรระวังการใช้เลโวคาร์นิทีนอย่างไร? ///// 
มีข้อควรระวังการใช้ยาเลโวคาร์นิทีน เช่น 
- ห้ามใช้กับผู้ที่แพ้ยา/แพ้สารนี้ หรือแพ้สารประกอบต่างๆในสูตรตำรับยานี้ 
- ห้ามปรับขนาดรับประทานด้วยตนเอง 
- ห้ามรับประทานยาปฏิชีวนะใดๆร่วมกับยา/สารเลโวคาร์นิทีนโดยไม่มีคำสั่งจากแพทย์ ทั้งนี้เพื่อป้องกันภาวะพร่อง/ขาดเลโวคาร์นิทีนตามมา 
- การใช้กับสตรีมีครรภ์/ตั้งครรภ์  สตรีในช่วงให้นมบุตร และเด็ก ต้องเป็นไปตามคำสั่งของแพทย์เท่านั้น 
- รับประทานยาเลโวคาร์นิทีนต่อเนื่องตามคำสั่งแพทย์ 
- กรณีพบอาการแพ้ยานี้ เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยา ต้องหยุดใช้ยานี้ทันที แล้วรีบนำผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเลโวคาร์นิทีนด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เลโวคาร์นิทีนมีปฏิกิริยาระหว่างยากับยาตัวอื่นอย่างไร? ///// 
ยาเลโวคาร์นิทีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้เลโวคาร์นิทีนร่วมกับยา Warfarin และ Dicumarol  ด้วยเสี่ยงต่อภาวะเลือดออกง่ายตามมา 
- หลีกเลี่ยงการใช้เลโวคาร์นิทีนร่วมกับยาปฏิชีวนะอย่างเช่น Pivampicillin ด้วย Pivampicillin จะเพิ่มการขับทิ้งของยาเลโวคาร์นิทีนทางปัสสาวะ จนทำให้ประสิทธิผลการรักษาของยาเลโวคาร์นิทีนด้อยลง 
 
 ///// ควรเก็บรักษาเลโวคาร์นิทีนอย่างไร? ///// 
ควรเก็บยาเลโวคาร์นิทีนภายใต้อุณหภูมิ 25 องศาเซลเซียส(Celsius)  ห้ามเก็บในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// เลโวคาร์นิทีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเลโวคาร์นิทีน มียาชื่อการค้าและบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.drugs.com/mtm/l-carnitine.html [2018,Jan6] 
https://www.drugs.com/imprints/cor-160-8228.html  [2018,Jan6] 
https://www.drugs.com/sfx/carnitor-sf-side-effects.html  [2018,Jan6] 
https://en.wikipedia.org/wiki/Carnitine [2018,Jan6] 
https://ods.od.nih.gov/factsheets/Carnitine-HealthProfessional/  [2018,Jan6] 
http://www.eatright.org/resource/food/vitamins-and-supplements/dietary-supplements/supplements-and-ergogenic-aids-for-athletes  [2018,Jan6] 
https://www.accessdata.fda.gov/drugsatfda_docs/label/2007/018948s024,019257s011lbl.pdf  [2018,Jan6] 
https://www.mayoclinic.org/drugs-supplements/levocarnitine-oral-route-intravenous-route/description/drg-20064527  [2018,Jan6] 
https://www.nutritionexpress.com/article+index/vitamins+supplements+a-z/l-carnitine/showarticle.aspx?id=89  [2018,Jan6]
