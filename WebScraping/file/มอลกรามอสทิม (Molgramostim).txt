มอลกรามอสทิม (Molgramostim)
 ///// บทนำ ///// 
ยามอลกรามอสทิม (Molgramostim) เป็นยาในกลุ่ม แกรนูโลไซต์ แมโครฟาจ โคโลนี-สติมิวเลตทิงแฟกเตอร์ หรือเรียกว่า จีเอมซีเอสเอฟ (Granulocyte Macrophage colony-stimulating factor ย่อว่า GM-CSF)  ทางคลินิกนำมาใช้กระตุ้นการสร้างภูมิต้านทานโรค(ภูมิคุ้มกันต้านทานโรค หรือ  ภูมิคุ้มกันโรค) ในผู้ป่วยมะเร็งหลังจากเข้ารับการทำเคมีบำบัด/การใช้ยาเคมีบำบัด   ยานี้ใช้กระตุ้นการทำงานของไขกระดูกที่ได้รับการปลูกถ่ายใหม่ ตลอดจนกระทั่งบำบัดภาวะเม็ดเลือดขาวชนิดนิวโทรฟิล(Neutrophil)ต่ำจากได้รับยาGanciclovir     นักวิทยาศาสตร์ได้ใช้เทคโนโลยีพันธุวิศวกรรมกับเชื้อแบคทีเรียที่ชื่อว่า Escherichia coli(E.Coli)  ทำให้แบคทีเรียที่นำมาเพาะเลี้ยงผลิตสารชีวโมเลกุลที่มีโครงสร้างเลียนแบบตัวกระตุ้นภูมิต้านทานโรคตามธรรมชาติ ซึ่งคือ “ยามอลกรามอสทิม (Molgramostim)” 
เภสัชภัณฑ์ของยามอลกรามอสทิม เป็นยาฉีด ที่สามารถฉีดเข้าใต้ผิวหนัง หรือหยดเข้าทางหลอดเลือดดำก็ได้  ระยะเวลาของการใช้ยาชนิดนี้ขึ้นอยู่กับการตอบสนองของร่างกายผู้ป่วยเป็นสำคัญ  หากใช้กับผู้ป่วยที่ได้รับการปลูกถ่ายไขกระดูกอาจต้องใช้ยานี้เป็นเวลานานถึง 30 วัน หรือใช้กับผู้ป่วยมะเร็งที่ได้รับการทำเคมีบำบัดแต่ละครั้งจะใช้เวลาประมาณ 7–10 วัน  และขนาดการใช้ยานี้จะขึ้นกับน้ำหนักตัวของผู้ป่วย 
อย่างไรก็ตาม มีผู้ป่วยบางกลุ่มที่ไม่สามารถใช้ยามอลกรามอสทิมได้ เช่น 
- เป็นผู้ที่มีประวัติแพ้ยาชนิดนี้/ยานี้ 
- ผู้ป่วยที่เข้ารับการทำเคมีบำบัดหรือรังสีรักษาด้วยมะเร็งไขกระดูก(Bone marrow malignancies) เช่น มะเร็งเม็ดเลือดขาว 
- ผู้ป่วยที่มีอาการหัวใจล้มเหลว  หรือ หัวใจเต้นผิดจังหวะ 
- ผู้ป่วยด้วย โรคหืด หรือโรคปอด 
- ผู้ที่ร่างกายมีภาวะคั่งน้ำ(Fluid retention) และสตรีในภาวะให้นมบุตร 
* อนึ่ง สามารถสังเกตอาการผู้ที่ได้รับยามอลกรามอสทิมเกินขนาดจากสัญญาณชีพของผู้ป่วย อาทิ เกิดภาวะหัวใจเต้นเร็ว   ความดันโลหิตต่ำ  มีอาการคล้ายเป็นไข้หวัดใหญ่  กรณีเหล่านี้แพทย์จะให้การช่วยเหลือผู้ป่วยโดยรักษาตามลักษณะอาการที่เกิดขึ้น(การรักษาประคับประคองตามอาการ) 
สำหรับคำเตือนที่แพทย์มักจะกำชับผู้ป่วยให้ปฏิบัติตามขณะที่ได้รับยามอลกรามอสทิมมีดังต่อไปนี้ 
- ห้ามรับประทานหรือใช้ยาชนิดใดๆร่วมกับยามอลกรามอสทิมโดยไม่มีคำสั่งแพทย์ 
- การใช้ยามอลกรามอสทิมต้องให้ผู้ป่วยหลังทำเคมีบำบัดไปแล้ว 24 ชั่วโมง 
- ในขณะเริ่มรักษาด้วยยามอลกรามอสทิมแล้วเกิดการตั้งครรภ์  ต้องแจ้งให้แพทย์ทราบทันทีเพื่อประเมินผลดี-ผลเสียในการจะใช้ยานี้ต่อหรือไม่ 
- ห้ามเลี้ยงบุตรด้วยน้ำนมของตนเองขณะที่ได้รับยาชนิดนี้ 
- ระหว่างได้รับยานี้ ควรดื่มน้ำวันละ 2–3 ลิตร/วัน  รับประทานอาหารที่เหมาะสม  พักผ่อนอย่างเพียงพอ เพื่อให้ร่างกายฟื้นสภาพได้เร็วขึ้น 
- ต้องมารับการตรวจร่างกาย  การตรวจเลือด ตามที่แพทย์นัดหมาย เพื่อทดสอบจำนวนและความสมบูรณ์ของเม็ดเลือดขาว และเป็นการเฝ้าระวังอาการแทรกซ้อน(ผลข้างเคียง)ต่างๆจากยานี้ 
- หลีกเลี่ยงการอยู่ในสถานที่ที่มีผู้คนแออัดเพื่อป้องกันการติดเชื้อของร่างกาย 
ทั้งนี้ ตัวยามอลกรามอสทิมไม่ใช่ยารักษาโรคมะเร็ง แต่เป็นยาที่ช่วยสนับสนุนการรักษาผู้ป่วยมะเร็ง หรือใช้เพื่อกระตุ้นภูมิต้านทานของร่างกาย   เราจะพบเห็นการใช้ยาชนิดนี้แต่ในสถานพยาบาลเท่านั้น และมีจัดจำหน่ายภายในประเทศไทยภายใต้ชื่อการค้าว่า Leucomax   หากผู้ป่วยมีข้อสงสัยของยานี้เพิ่มเติม สามารถสอบถามข้อมูลได้จากแพทย์ผู้ที่ทำการรักษาหรือจากเภสัชกรที่ประจำในสถานพยาบาลนั้นๆได้ 
 
 ///// มอลกรามอสทิมมีสรรพคุณ(คุณสมบัติ)อย่างไร? ///// 
ยามอลกรามอสทิมมีสรรพคุณ/ข้อบ่งใช้ เช่น 
- ใช้กระตุ้นการสร้างเม็ดเลือดขาวประเภทนิวโทรฟิลหลังการทำเคมีบำบัดหรือ
การฉายรังสีรักษา 
- ใช้เป็นยากระตุ้นการทำงานของไขกระดูกหลังจากได้รับการปลูกถ่ายไขกระดูก 
- ใช้กระตุ้นภูมิคุ้มกันในผู้ป่วยที่มีเม็ดเลือดขาวชนิดนิวโทรฟิลต่ำ (Neutropenia)  เนื่องจากได้รับยา Ganciclovir 
- บางประเทศ ใช้ยานี้สำหรับรักษากลุ่มอาการหายใจลำบากเฉียบพลัน (Acute respiratory distress syndrome) ที่มักมีสาเหตุจากการติดเชื้อ แต่วัตถุประสงค์การรักษาในข้อนี้ยังไม่เป็นที่ยอมรับในอังกฤษและอเมริกา 
 
 ///// มอลกรามอสทิมมีกลไกการออกฤทธิ์อย่างไร? ///// 
ยามอลกรามอสทิม มีกลไกการออกฤทธ์โดยเป็นยาที่มีคุณสมบัติกระตุ้นการแบ่งเซลล์เม็ดเลือดขาว เฉพาะอย่างยิ่งชนิด Neutrophils  ทำให้เม็ดเลือดขาวชนิดนี้มีปริมาณเพียงพอและมีความสมบูรณ์พร้อมที่จะให้ร่างกายสามารถนำมาใช้ในระบบภูมิคุ้มกันเพื่อปกป้องกลุ่มเชื้อโรคต่างๆ 
 
 ///// มอลกรามอสทิมมีรูปแบบการจัดจำหน่ายอย่างไร? ///// 
ยามอลกรามอสทิมมีรูปแบบการจัดจำหน่าย ดังนี้ 
- ยาฉีดแบบผงแห้ง ที่ประกอบด้วย Molgramostim ขนาด 300 และ 400 ไมโครกรัม/ขวด 
 
 ///// มอลกรามอสทิมมีขนาดการบริหารยาอย่างไร? ///// 
ยามอลกรามอสทิมมีขนาดการบริหารยา/ใช้ยา เช่น 
ก.	ใช้กระตุ้นการสร้างเม็ดเลือดขาวหลังการทำเคมีบำบัด: 
- ผู้ใหญ่: หยดยาเข้าหลอดเลือดดำขนาด 5-10 ไมโครกรัม/น้ำหนักตัว 1 กิโลกรัม/วัน การให้ยาจะเริ่มหลังการทำเคมีบำบัด  24 ชั่วโมงขึ้นไป  การรักษาผู้ป่วยอาจต้องได้รับยาต่อเนื่อง 7-10 วัน ขนาดการใช้ยาสูงสุดไม่เกิน 10 ไมโครกรัม/น้ำหนักตัว 1 กิโลกรัม/วัน 
ข.	ใช้เป็นยากระตุ้นในผู้ป่วยที่ได้รับการปลูกถ่ายไขกระดูก: 
- ผู้ใหญ่: หยดยาเข้าหลอดเลือดดำขนาด  10 ไมโครกรัม/น้ำหนักตัว 1 กิโลกรัม/วัน    การให้ยานี้แต่ละครั้งจะต้องใช้เวลานาน 4-6 ชั่วโมงขึ้นไป  ในการรักษา ผู้ป่วยอาจต้องได้รับยาต่อเนื่องไปจนถึง 30 วัน ขนาดการใช้ยาสูงสุดไม่เกิน 10 ไมโครกรัม/น้ำหนักตัว 1 กิโลกรัม/วัน 
ค.	สำหรับผู้ที่มีระดับเม็ดเลือดขาวชนิดนิวโทรฟิลต่ำ ด้วยการใช้ยาGanciclovir: 
- ผู้ใหญ่: หยดยาเข้าหลอดเลือดดำขนาด  5 ไมโครกรัม/น้ำหนักตัว 1 กิโลกรัม/วันหลังการได้รับยาในวันที่ 5 แพทย์จะทำการตรวจนับจำนวนเม็ดเลือดขาวนิวโทรฟิล เพื่อประเมินผลการรักษา ขนาดการใช้ยาสูงสุดไม่เกิน 10 ไมโครกรัม/น้ำหนักตัว 1 กิโลกรัม/วัน 
อนึ่ง: 
- การเตรียมยาฉีดมอลกรามอสทิมทำโดยเติมน้ำกลั่น 1 มิลลิลิตรลงไปผสมกับตัวยาเพื่อให้กระจายตัว  จากนั้นนำยาเตรียมดังกล่าวไปผสมกับสารละลาย 0.9 Sodium chloride หรือ 5% Dextrose จำนวน 25, 50 หรือ100 มิลลิลิตร แล้วจึงหยดเข้าหลอดเลือดดำของผู้ป่วย  แพทย์จะคำนวณให้ความเข้มข้นของสารละลายยามอลกรามอสทิมไม่ต่ำกว่า 7 ไมโครกรัม/มิลลิลิตร 
- เด็ก: ขนาดยาและการใช้ยานี้ในเด็ก อยู่ในดุลพินิจของแพทย์เป็นกรณีๆไป 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยามอลกรามอสทิม   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยามอลกรามอสทิม อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 
 ///// มอลกรามอสทิมมีผลไม่พึงประสงค์อย่างไร? ///// 
ยามอลกรามอสทิมสามารถกระตุ้นให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบประสาท:  เช่น มีไข้  หนาวสั่น   ปวดศีรษะ  วิงเวียน  ความรู้สึกสัมผัสเพี้ยน 
- ผลต่อระบบทางเดินอาหาร:  เช่น คลื่นไส้อาเจียน  เบื่ออาหาร   กระเพาะอาหารอักเสบ  ท้องเสีย  ปวดท้อง 
- ผลต่อผิวหนัง:  เช่น เกิดผื่นคัน  เหงื่อออกมาก  เจ็บบริเวณที่ฉีดยา 
- ผลต่อระบบหัวใจและหลอดเลือด: เช่น ความดันโลหิตต่ำ  เจ็บหน้าอก  
มือ-เท้าบวม    หัวใจเต้นผิดจังหวะ 
- ผลต่อระบบกล้ามเนื้อและกระดูก:  เช่น มีอาการปวดกล้ามเนื้อ  ปวดกระดูก  กล้ามเนื้อไม่มีแรง/กล้ามเนื้ออ่อนแรง 
- ผลต่อระบบการหายใจ: เช่น หายใจขัด 
 
 ///// มีข้อควรระวังการใช้มอลกรามอสทิมอย่างไร? ///// 
มีข้อควรระวังการใช้ยามอลกรามอสทิม เช่น 
- ห้ามใช้กับผู้แพ้ยานี้ 
- ระวังการใช้ยาชนิดนี้ใน สตรีมีครรภ์  สตรีในภาวะให้นมบุตร  ผู้ป่วยโรคหัวใจ  
ผู้ป่วยโรคระบบทางเดินหายใจ 
- ระหว่างที่ใช้ยานี้ ผู้ป่วยต้องได้รับการควบคุมระดับเม็ดเลือด  การทำงานของปอด
การทำงานของหัวใจตลอดจนป้องกันการตั้งครรภ์  ผู้ป่วยควรให้ความร่วมมือโดย
มารับการตรวจร่างกาย และการตรวจต่างๆตามที่แพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยามอลกรามอสทิมด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// มอลกรามอสทิมมีปฏิกิริยาระหว่างยากับยาตัวอื่นอย่างไร? ///// 
ยามอลกรามอสทิมมีปฏิกิริยาระหว่างยากับยาตัวอื่น เช่น 
- ห้ามใช้ยามอลกรามอสทิมร่วมกับยา Bleomycin(ยาเคมีบำบัด)  ด้วยจะทำให้เกิดพิษ(ผลข้างเคียงรุนแรง)ต่อปอดของผู้ป่วยตามมา 
 
 ///// ควรเก็บรักษามอลกรามอสทิมอย่างไร? ///// 
ควรจัดเก็บยามอลกรามอสทิม ภายใต้อุณหภูมิ 2-8 องศาเซลเซียส(Celsius)
ห้ามเก็บยาที่อุณหภูมิห้อง  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พันมือเด็กและสัตว์ 
 
 ///// มอลกรามอสทิมมีชื่ออื่นอีกไหม? ผลิตจากบริษัทอะไรบ้าง? ///// 
ยามอลกรามอสทิม มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Granulocyte-macrophage_colony-stimulating_factor [2018,March31] 
https://bronchiectasisnewstoday.com/bronchiectasis-experimental-treatments/molgramostim/ [2018,March31] 
http://www.mims.com/thailand/drug/info/molgramostim/?type=brief&amp;mtype=generic [2018,March31] 
https://www.medindia.net/doctors/drug_information/molgramostim.html [2018,March31] 
http://www.vza.be/UserFiles/Uploads/Images/PIF/Oud//Leucomax_GM-CSF__Molgramostim_.pdf [2018,March31]
