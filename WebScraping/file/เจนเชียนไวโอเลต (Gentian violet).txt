เจนเชียนไวโอเลต (Gentian violet)
 ///// บทนำ ///// 
ยาเจนเชียนไวโอเลต (Gentian violet) หรือคริสตัลไวโอเลต (Crystal violet) เป็นสารเริ่มต้นที่ใช้ในอุตสาหกรรมการย้อมสีและห้องทดลอง ใช้เพื่อแบ่งประเภทของแบคทีเรียซึ่งมีศัพท์เรียกเฉพาะว่า การย้อมแกรม (Gram’s method) 
เจนเชียนไวโอเลตถูกสังเคราะห์ขึ้นครั้งแรกในปี ค.ศ. 1828 (พ.ศ. 2371) ต่อมาจักษุแพทย์ชาวเยอรมัน Jakob Stilling ค้นพบว่า เจนเชียนไวโอเลตมีคุณสมบัติในการยับยั้งการเจริญเติบโตของเชื้อโรคเช่น แบคทีเรีย เชื้อรา ยีสต์ (Yeast, เชื้อราประเภทหนึ่งที่นำมาใช้ในอุตสาหกรรมอาหาร) และมีรูปแบบยาแผนปัจจุบันเป็นยาน้ำประเภทสารละลายสีม่วง ใช้ทารักษาการติดเชื้อทางผิวหนัง 
องค์การอนามัยโลกได้บรรจุยาน้ำเจนเชียนไวโอเลตลงในรายการยาจำเป็นขั้นพื้นฐานของระดับชุมชน คณะกรรมการอาหารและยาของไทยก็ได้บรรจุยานี้ลงในบัญชียาหลักแห่งชาติ โดยระบุการใช้เป็นยาหยอดหูและยาทาภายนอก 
ผู้บริโภคสามารถพบเห็นการใช้ยาตามสถานพยาบาลต่างๆ และซื้อหายาน้ำเจนเชียนไวโอเลตได้จากร้านขายยาทั่วไป 
 ///// เจนเชียนไวโอเลตมีสรรพคุณ (คุณสมบัติ) อย่างไร? ///// 
ยาเจนเชียนไวโอเลตมีสรรพคุณใช้รักษาการติดเชื้อเช่น แบคทีเรีย เชื้อราในช่องปากและ ตามผิวหนังของร่างกาย 
 ///// เจนเชียนไวโอเลตมีกลไกการออกฤทธิ์อย่างไร? ///// 
กลไกการออกฤทธิ์ของยาเจนเชียนไวโอเลตคือ ตัวยาจะซึมเข้าผนังเซลล์ของเชื้อโรคและก่อ ให้เกิดภาวะเป็นพิษกับสารพันธุกรรม (DNA) ส่งผลให้เชื้อโรคหยุดการแบ่งเซลล์และตายลงในที่สุด 
 ///// เจนเชียนไวโอเลตมีรูปแบบการจัดจำหน่ายอย่างไร? ///// 
ยาเจนเชียนไวโอเลตมีรูปแบบการจัดจำหน่ายดังนี้คือ 
- ยาน้ำชนิดป้ายปากและทาผิวภายนอก ขนาดความเข้มข้น 0.5 และ 1 กรัม/สารละลาย 100 มิลลิลิตร 
 ///// เจนเชียนไวโอเลตมีขนาดการบริหารยาอย่างไร? ///// 
ยาเจนเชียนไวโอเลตมีขนาดการบริหารยา/การใช้ยาดังนี้เช่น 
- ผู้ใหญ่และเด็ก: ใช้ไม้พันสำลีที่สะอาดแต้มด้วยยาเจนเชียนไวโอเลตแล้วป้ายยาในบริเวณที่มีการติดเชื้อในปากหรือตามผิวหนัง วันละ 2 - 3 ครั้งเป็นเวลา 3 วัน หากป้ายยาในปากไม่ควรดื่มน้ำ รับประทานอาหาร หรือยาอื่นตามลงไปทันที เพราะยาที่ป้ายไว้จะถูกลดปริมาณลงไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเจนเชียนไวโอเลต ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาเจนเชียนไวโอเลตอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาและ/หรือกับอาหารเสริมที่รับประทานอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาเจนเชียนไวโอเลตสามารถทายาเมื่อนึกขึ้นได้ ถ้าเวลาใกล้เคียงกับการทายาในเวลาถัดไปให้ทายาตามปกติ ไม่จำเป็นต้องเพิ่มปริมาณการทายาเป็น 2 เท่า 
 ///// เจนเชียนไวโอเลตมีผลไม่พึงประสงค์อย่างไร? ///// 
ยาเจนเชียนไวโอเลตสามารถก่อให้เกิดผลไม่พึงประสงค์ (ผลข้างเคียง) ต่างๆดังนี้เช่น ในผู้ป่วยบางรายยานี้อาจก่อให้เกิดอาการบวมแดงตรงรอยที่ทาหรือระคายเคืองในบริเวณที่ทายา ในกรณีที่แพ้ยา อาจพบอาการหน้าบวม ปากบวม มีผื่นคันขึ้น และหายใจไม่ออก/หายใจลำบาก หากพบอาการดังกล่าวต้องหยุดการใช้ยา แล้วรีบนำตัวผู้ป่วยส่งแพทย์/ส่งโรงพยาบาลโดยทันที 
 ///// มีข้อควรระวังการใช้เจนเชียนไวโอเลตอย่างไร? ///// 
มีข้อควรระวังการใช้ยาเจนเชียนไวโอเลตดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ในบริเวณที่มีบาดแผล 
- ห้ามใช้ยานี้กับเด็กแรกเกิด เด็กทารกที่ยังไม่หย่านมของมารดาด้วยอาจก่อให้เกิดแผลในบริเวณที่ใช้ยา 
- หลีกเลี่ยงการป้ายยานี้ในบริเวณหัวนมมารดาที่ยังเลี้ยงบุตรด้วยน้ำนมตนเอง เพราะจะทำให้หัวนมแห้งและแตกได้ 
- การใช้ยากับหญิงตั้งครรภ์ หญิงที่เลี้ยงบุตรด้วยน้ำนมตนเอง ยังไม่พบรายงานว่าก่อโทษต่อทารก แต่เพื่อความปลอดภัยควรปรึกษาแพทย์ที่ดูแลก่อนใช้ยานี้ 
- เมื่อใช้ยา 2 - 3 วันแล้วอาการไม่ดีขึ้น ควรต้องกลับไปพบแพทย์เพื่อประเมินปรับการรักษาใหม่ 
- การป้ายยาในปากให้ใช้ปริมาณยาที่เหมาะสม ป้ายตรงบริเวณที่มีการติดเชื้อเท่านั้น ควรหลีกเลี่ยงการใช้ยามากเกินความจำเป็นด้วยผู้ป่วยบางรายอาจกลืนยาและมีอาการระคายเคืองในกระเพาะอาหาร - ลำไส้ตามมา 
- ระวังมิให้ยากระเด็นเข้าตา 
- ระวังยาเลอะเสื้อผ้า 
- หลีกเลี่ยงการใช้ยาในรูหูกับผู้ป่วยที่มีเยื่อแก้วหูทะลุ 
- หยุดการใช้ยาทันที หากพบอาการบวม แดง ร้อนในบริเวณที่ทายา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเจนเชียนไวโอเลตด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เจนเชียนไวโอเลตมีปฏิกิริยาระหว่างยากับยาตัวอื่นอย่างไร? ///// 
เนื่องจากยาเจนเชียนไวโอเลตเป็นยาใช้ภายนอก จึงไม่ค่อยพบเห็นปฏิกิริยาระหว่างยากับยาชนิดรับประทานใดๆ 
 ///// ควรเก็บรักษาเจนเชียนไวโอเลตอย่างไร? ///// 
ควรเก็บยาเจนเชียนไวโอเลตในที่ที่มีอุณหภูมิเย็น ห้ามเก็บยาในช่องแช่แข็งของตู้เย็น ไม่เก็บยาในห้องน้ำ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เจนเชียนไวโอเลตมีชื่ออื่นอีกไหม? ผลิตจากบริษัทอะไรบ้าง? ///// 
ยาเจนเชียนไวโอเลตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Crystal_violet [2015,Jan17]
	2. http://www.mayoclinic.org/drugs-supplements/gentian-violet-topical-route/description/drg-20064064 [2015,Jan17]
	3. http://drug.fda.moph.go.th:81/nlem.in.th/search?keyword=violet [2015,Jan17]
	4. http://www.drugbank.ca/drugs/DB00406 [2015,Jan17]
	5. http://www.mims.com/Thailand/drug/search/?q=gentian%20violet [2015,Jan17]
