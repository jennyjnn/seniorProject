เพนิซิลลิน จี (Penicillin G) หรือ เบนซิลเพนิซิลลิน (Benzylpenicillin)
 ///// บทนำ ///// 
ยาเพนิซิลลิน จี (Penicillin G) หรือ ยาเบนซิลเพนิซิลลิน (Benzylpenicillin) เป็นยาปฏิชีวนะใช้รักษาการติดเชื้อแบคทีเรียที่ถูกออกแบบเพื่อการใช้ให้ฉีดเข้าทางหลอดเลือดหรือฉีดเข้ากล้ามเนื้อก็ได้ ทั้งนี้ด้วยเหตุผลที่ยาเพนิซิลลิน จี ไม่สามารถทนต่อกรดในกระเพาะอาหารได้ดีนัก เราจึงไม่พบเห็นในรูปแบบของยารับประทาน 
วงการแพทย์นำยาเพนิซิลลิน จี มารักษาเยื่อบุหัวใจอักเสบ การติดเชื้อแบคทีเรียที่เยื่อหุ้มสมอง/เยื่อหุ้มสมองอักเสบ การติดเชื้อที่ปอด/ปอดอักเสบ/ปอดบวม โรคทางเพศสัมพันธ์/โรคติดต่อทางเพศสัมพันธ์ ตลอดจนการติดเชื้อของกระแสเลือด/ภาวะพิษเหตุติดเชื้อในเด็ก 
มีการศึกษาเรื่องการกระจายตัวของยาเพนิซิลลิน จี เมื่อผ่านเข้ากระแสเลือด พบว่า เพนิซิลลิน จีจะเข้าจับกับพลาสมาโปรตีนประมาณ 60% และจะถูกเปลี่ยนโครงสร้างทางเคมีที่อวัยวะตับ ซึ่งร่างกายใช้เวลา 30 นาทีโดยประมาณก็สามารถขับยาเพนิซิลลิน จี จำนวน 50% ออกจากกระแสเลือดและทิ้งไปกับปัสสาวะ 
องค์การอนามัยโลกได้จัดให้เพนิซิลลิน จี เป็นยาจำเป็นขั้นพื้นฐานของชุมชน สำหรับประเทศไทยก็ได้บรรจุยานี้ลงในบัญชียาหลักแห่งชาติเช่นกัน โดยการใช้ยาส่วนใหญ่จะพบเห็นที่สถานพยาบาลเท่านั้นเนื่องจากต้องใช้หัตถการทางการแพทย์ที่เหมาะสมตามมาตรฐานในการบริหารยา/ใช้ยากับผู้ป่วย 
 ///// เพนิซิลลิน จี มีสรรพคุณ (คุณสมบัติ) อย่างไร? ///// 
ยาเพนิซิลลิน จี มีสรรพคุณดังนี้ 
- ใช้รักษาการติดเชื้อแบคทีเรียที่ตอบสนองกับยานี้ (Susceptible infections) 
- รักษาเยื่อบุหัวใจอักเสบจากการติดเชื้อแบคทีเรีย (Bacterial endocarditis) 
- รักษาการติดเชื้อแบคทีเรียที่เยื่อหุ้มสมอง/เยื่อหุ้มสมองอีกเสบ (Meningitis) 
- รักษาโรคปอดบวม (Pneumonia) 
- ป้องกันการติดเชื้อระหว่างการคลอด 
 ///// เพนิซิลลิน จี มีกลไกการออกฤทธิ์อย่างไร? ///// 
กลไกการออกฤทธิ์ของยาเพนิซิลลิน จี คือ ตัวยาจะหยุดการเจริญเติบโตของแบคทีเรีย โดยตัวยาจะเข้าไปยับยั้งการสร้างสารเปบทิโดกลัยแคน (Peptidoglycan) ซึ่งเป็นตัวประกอบสำคัญของผนังเซลล์ในแบคทีเรีย จากการก่อกวนนี้ทำให้การสร้างผนังเซลล์ในแบคทีเรียหยุดชะงัก จึงไม่สามารถเจริญเติบโตหรือแพร่พันธุ์ได้และทำให้แบคทีเรียตายลงในที่สุด 
 ///// เพนิซิลลิน จี มีรูปแบบการจัดจำหน่ายอย่างไร? ///// 
ยาเพนิซิลลิน จี มีรูปแบบการจัดจำหน่ายเป็นยาฉีดชนิดผงขนาดความแรง 0.5, 1 และ 5 ล้านยูนิตสากล/ขวด 
 ///// เพนิซิลลิน จี มีขนาดการบริหารยาอย่างไร? ///// 
ยาเพนิซิลลิน จี มีขนาดการบริหารยา/การใช้ยาดังนี้เช่น 
ก. สำหรับการติดเชื้อแบคทีเรียที่เยื่อบุหัวใจ/เยื่อบุหัวใจอักเสบ (Bacterial endocarditis): 
- ผู้ใหญ่: ฉีดเข้าหลอดเลือดดำ 15 - 20 ล้านยูนิต/วันเป็นเวลา 4 สัปดาห์ 
ข. สำหรับการติดเชื้อแบคทีเรียที่เยื่อหุ้มสมอง/เยื่อหุ้มสมองอักเสบ (Meningococcal meningitis): 
- ผู้ใหญ่: ฉีดเข้าหลอดเลือดดำ 24 ล้านยูนิต/วันโดยแบ่งฉีด 6 ล้านยูนิตทุก 4 ชั่งโมงเป็นเวลา14 วัน 
ค. สำหรับการติดเชื้อในกระแสเลือด/ภาวะพิษเหตุติดเชื้อ (Septicemia): 
- ผู้ใหญ่: ฉีดเข้าหลอดเลือดดำ 24 ล้านยูนิต/วันอาจทุก 4 - 6 ชั่วโมงหรือตามดุลพินิจของแพทย์ที่รวมถึงระยะเวลาในการใช้ยาด้วย 
ง. สำหรับการติดเชื้อในปอด/ปอดบวม (Pneumonia): 
- ผู้ใหญ่: ฉีดยาเข้าหลอดเลือดดำ 1 - 2 ล้านยูนิต/วันทุก 4 ชั่งโมงเป็นเวลา 7 - 14 วันทั้งนี้ขึ้นอยู่กับความรุนแรงของโรค 
อนึ่ง: การใช้ยานี้ในเด็กที่รวมถึงขนาดยาในกรณี ข้อ ก.- ง. ขึ้นกับดุลพินิจของแพทย์โดยประเมินจากชนิดเชื้อแบคทีเรีย ติดเชื้อกับอวัยวะอะไร ความรุนแรงของอาการ อายุ และน้ำหนักตัวของเด็ก 
จ. สำหรับโรคคอตีบ (Diphtheria): 
- ผู้ใหญ่: ฉีดยาเข้าหลอดเลือดดำ 2 - 3 ล้านยูนิต/วันโดยแบ่งการฉีดยาทุกๆ 4 - 6 ชั่วโมงเป็นเวลา 10 - 12 วัน 
- เด็ก: ฉีดยาเข้าหลอดเลือดดำหรือเข้ากล้ามเนื้อ 150,000 - 250,000 ยูนิต/น้ำหนักตัว 1 กิโลกรัม/วันโดยแบ่งการให้ยาทุกๆ 6 ชั่วโมงเป็นเวลา 7 - 10 วัน 
ฉ.ใช้ป้องกันการติดเชื้อระหว่างการคลอด (Prevention of Perinatal Group B Streptococcal Disease): อนึ่ง อ่านเพิ่มเติมในเว็บ haamor.com บทความเรื่อง การติดเชื้อสเตรปโตคอคคัสกรุ๊ป - บี ระหว่างตั้งครรภ์: 
- หญิงตั้งครรภ์: ฉีดยาเข้าหลอดเลือดดำเริ่มต้นที่ 5 ล้านยูนิต เมื่อเริ่มเจ็บครรภ์คลอด แล้วฉีดยา 2.5 ล้านยูนิต ทุก 4 ชั่วโมง จนกระทั่งคลอด 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเพนิซิลลิน จี ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเพนิซิลลิน จี อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// เพนิซิลลิน จี มีผลไม่พึงประสงค์อย่างไร? ///// 
ยาเพนิซิลลิน จี สามารถก่อให้เกิดผลไม่พึงประสงค์ (ผลข้างเคียง) ดังนี้ อาจกระตุ้นให้เกิดการแพ้ยาในผู้ป่วยบางราย หรือพบอาการ ลมพิษ มีไข้ ปวดข้อ มีผื่นคันขึ้นตามผิวหนัง เลือดจาง/ภาวะซีดด้วยเม็ดเลือดแดงแตก ไตอักเสบ มีอาการชัก เกิดพิษต่อประสาทส่วนกลาง (เช่น อาการชา หรือรู้สึกแปลกๆที่มือ เท้า) เกล็ดเลือดต่ำ ท้องเสีย ลำไส้อักเสบ 
 ///// มีข้อควรระวังการใช้เพนิซิลลิน จี อย่างไร? ///// 
มีข้อควรระวังการใช้เพนิซิลลิน จี ดังนี้เช่น 
- ห้ามใช้กับผู้ป่วยที่มีประวัติแพ้ยานี้ แพ้ยาเพนิซิลลิน หรือผู้ที่แพ้ยาในตระกูลเบต้า-แลคแตม(Beta lactam) เช่น เซฟาโลสปอริน (Cephalosporin) ก่อนการใช้ยานี้จึงควรสอบถามประวัติการใช้ยาโดยละเอียดจากผู้ป่วยเพื่อความปลอดภัยของผู้ป่วยเอง 
- หากพบอาการเหล่านี้หลังใช้ยานี้ให้หยุดการใช้ยาทันทีแล้วรีบพบแพทย์/ไปโรงพยาบาลทันทีเช่น มีลมพิษ มีผื่นคันขึ้นเต็มตัว หายใจไม่ออก/หายใจลำบาก ปวดท้องรุนแรง ท้องเสียอย่างมาก หรือคลื่นไส้ - อาเจียนอย่างรุนแรง 
- ระวังการใช้ยานี้กับสตรีตั้งครรภ์และสตรีที่อยู่ในภาวะให้นมบุตร เพราะถึงแม้ว่าเพนิซิลลินจะจัดว่าปลอดภัยในผู้ป่วยกลุ่มนี้ แต่ก็ต้องระวังในเรื่องผลข้างเคียงที่อาจส่งผลกระทบต่อชีวิตประจำวันของผู้ป่วยเช่น มีอาการท้องเสียหรือผื่นคันขึ้นหลังการใช้ 
- ยาเพนิซิลลิน จี อาจรบกวนผลการตรวจน้ำตาลในปัสสาวะของผู้ป่วยเบาหวานทำให้ผลการวิเคราะห์โรคคลาดเคลื่อน ดังนั้นระหว่างมีการใช้ยาเพนิซิลลิน จี ควรนำประวัติการใช้ยานี้มาประกอบในการพิจารณาวิเคราะห์ผลการตรวจปัสสาวะจากทางห้องปฏิบัติการทุกครั้ง 
- ระวังการใช้ยาเพนิซิลลิน จี ในขนาดสูงกับผู้ป่วยที่มีการทำงานของไตผิดปกติ ด้วยอาจก่อให้ เกิดความเสี่ยงเกิดภาวะไตล้มเหลวหรือหัวใจล้มเหลว 
- ระหว่างการใช้ยาเพนิซิลลิน จี ต้องคอยควบคุมปริมาณเกลือโพแทสเซียมในกระแสเลือดให้อยู่ในระดับที่ปกติเสมอ 
- เฝ้าระวังการทำงานของไตและของระบบเลือดอย่างใกล้ชิดเมื่อใช้ยานี้ 
- หลีกเลี่ยงการฉีดยานี้เข้าไขสันหลัง 
- การใช้ยาเพนิซิลลิน จี เป็นเวลานานอาจกระตุ้นให้เชื้อโรคกลับลุกลามจากเชื้อดื้อยา จึงควรเฝ้าระมัดระวัง 
- หยุดการใช้ยานี้ทันทีถ้าพบอาการผื่นคัน หายใจไม่ออก/หายใจลำบาก คลื่นไส้ อาเจียนรุน แรง ท้องเสียรุนแรง และต้องรีบไปโรงพยาบาลทันที 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเพนิซิลลิน จี ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เพนิซิลลิน จี มีปฏิกิริยาระหว่างยากับยาตัวอื่นอย่างไร? ///// 
ยาเพนิซิลลิน จี มีปฏิกิริยาระหว่างยากับยาตัวอื่นดังนี้เช่น 
- การใช้ยาเพนิซิลลิน จี ร่วมกับยา Probenecid จะทำให้ยาเพนิซิลลิน จี อยู่ในร่างกายได้นานขึ้นและส่งผลต่อการออกฤทธิ์และประสิทธิภาพต่อการรักษา การจะใช้ยาทั้งคู่ได้อย่างเหมาะสมต้องเป็นไปตามคำสั่งแพทย์ผู้รักษาเท่านั้น 
- การใช้ยากลุ่มเพนิซิลลิน จี ร่วมกับยาต้านเชื้อแบคทีเรียชนิดอื่นเช่น Tetracycline อาจทำให้ประสิทธิภาพในการต้านเชื้อแบคทีเรียของเพนิซิลลิน จี น้อยลงจึงควรเลี่ยงการใช้ยาร่วมกัน 
- การใช้ยากลุ่มเพนิซิลลิน จี ร่วมกับยา Methotrexate สามารถทำให้ระดับยา Methotrexate ในกระแสเลือดเพิ่มมากขึ้นจนอาจก่อให้เกิดผลข้างเคียงที่รุนแรงตามมา หากไม่มีความจำเป็นใดๆควรเลี่ยงการใช้ยาร่วมกันหรือปรับขนาดการใช้ให้เหมาะสมเป็นกรณีๆไป 
- การใช้ยากลุ่มเพนิซิลลิน จี ร่วมกับยาเม็ดคุมกำเนิดที่มีส่วนประกอบของ Ethinyl Estradiol อาจทำให้ประสิทธิภาพในการคุมกำเนิดด้อยลงไป ดังนั้นขณะใช้ยาทั้ง 2 กลุ่มนี้ร่วมกันควรใช้วิธีอื่นในการป้องกันการตั้งครรภ์ด้วยเช่น การใช้ถุงยางอนามัยชาย 
- การใช้ยากลุ่มเพนิซิลลิน จี ร่วมกับยาต้านการแข็งตัวของเลือดเช่น Warfarin อาจก่อให้เกิดภาวะตกเลือดได้ง่ายโดยเฉพาะในผู้สูงอายุ ผู้ป่วยโรคไต โรคตับ การใช้ยาร่วมกัน จึงต้องคอยเฝ้าระวังและควบคุมกลไกการแข็งตัวของเลือดให้อยู่ในระดับปกติอยู่เสมอ 
 ///// ควรเก็บรักษาเพนิซิลลิน จี อย่างไร? ///// 
ควรเก็บยาเพนิซิลลิน จี ที่อุณหภูมิ 2 - 8 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เพนิซิลลิน จี มีชื่ออื่นอีกไหม? ผลิตจากบริษัทอะไรบ้าง? ///// 
ยาเพนิซิลลิน จี ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Penicillin#Medical_uses [2015,Jan3]
	2 http://en.wikipedia.org/wiki/Benzylpenicillin [2015,Jan3]
	3 http://www.drugs.com/dosage/penicillin.html [2015,Jan3]
	4 http://www.mims.com/THAILAND/drug/info/Pen%20G/?tabrecent=2 [2015,Jan3]
	5 http://www.drugs.com/ppa/penicillin-g.html [2015,Jan3]
	6 http://dailymed.nlm.nih.gov/dailymed/drugInfo.cfm?setid=23b6d4a3-b273-4e10-9da9-1376933fdbdf#i4i_pediatric_use_ID_Prec-PediUse [2015,Jan3] 
	7 http://www.drugs.com/drug-interactions/penicillin-index.html?filter=2#W [2015,Jan3]
	8 http://drug.fda.moph.go.th:81/nlem.in.th/medicine/essential/list/84#item-8579 [2015,Jan3]
	9 http://www.mims.com/Thailand/drug/search/?q=benzylpenicillin&amp;page=0 [2015,Jan3]
	10 http://www.drugs.com/dosage/penicillin.html [2015,Jan3]
