ดาโรลูทาไมด์ (Darolutamide)
 ///// บทนำ ///// 
ยาดาโรลูทาไมด์(Darolutamide) เป็นสารประกอบที่มีโครงสร้างทางเคมีที่ไม่ใช่สารสเตียรอยด์และมีฤทธิ์ต่อต้านฮอร์โมนแอนโดรเจน(Nonsteroidal Antiandrogen ย่อว่า NSAA หรือ ยายับยั้งฮอร์โมนแอนโดรเจน)  ฮอร์โมนแอนโดรเจนจัดเป็นปัจจัยสำคัญหนึ่งที่ทำให้มะเร็งต่อมลูกหมากขยายตัวและโตขึ้น  รูปแบบเภสัชภัณฑ์ของยาดาโรลูทาไมด์คือยารับประทาน  หลังการดูดซึมตัวยาชนิดนี้จากระบบทางเดินอาหารเข้าสู่กระแสเลือดร่างกายต้องใช้เวลาประมาณ 15.8 ชั่วโมงขึ้นไปเพื่อกำจัดยานี้ให้หมดไป   ยาดาโรลูทาไมด์ในร่างกายจะต้องถูกเปลี่ยนโครงสร้างทางเคมีให้เป็นสารที่ออกฤทธิ์(Active metabolite)ที่ต่อต้านฮอร์โมนแอนโดรเจน 
ผลการศึกษาวิจัยพบว่ามะเร็งต่อมลูกหมากในระยะที่ I และ II มีการตอบสนองต่อการใช้ยาดาโรลูทาไมด์เป็นอย่างดี โดยทำให้ผู้ป่วยมีอาการดีขึ้น แต่อาจเกิดผลข้างเคียงของการใช้ยาชนิดนี้อยู่บ้าง เช่น  อ่อนแรง  รู้สึกคลื่นไส้  และท้องเสีย 
ข้อดีประการหนึ่ง คือยาดาโรลูทาไมด์สามารถซึมผ่านเข้าสมองได้เล็กน้อย  แต่ไม่พบอาการข้างเคียง(ผลข้างเคียง)ที่ก่อให้เกิดอาการชักเหมือนยารักษามะเร็งต่อมลูกหมากบางตัว เช่น Enzalutamide 
กลางปี ค.ศ. 2016 (พ.ศ. 2559) ยาดาโรลูทาไมด์อยู่ในช่วงการวิจัยเพื่อรักษาอาการมะเร็งต่อมลูกหมากระยะที่ III  ซึ่งเป็นระยะที่โรคมีการลุกลามแพร่กระจายของเซลล์มะเร็งออกนอกต่อมลูกหมาก และการฉายรังสีรักษาร่วมกับการลดฮอร์โมนแอนโดรเจนแล้วไม่ได้ผล   ดังนั้นในอนาคตอันใกล้ ผู้บริโภคอาจจะพบเห็นยาดาโรลูทาไมด์มีวางจำหน่ายและใช้ในสถานพยาบาลโดยเป็นอีกหนึ่งทางเลือกของการรักษามะเร็งต่อมลูกหมากระยะลุกลาม 
 
 ///// ดาโรลูทาไมด์มีสรรพคุณ(คุณสมบัติ)อย่างไร? ///// 
ดาโรลูทาไมด์มีสรรพคุณ/ข้อบ่งใช้เพื่อ 
- รักษามะเร็งต่อมลูกหมาก  ปัจจุบันมีข้อสรุปจากงานวิจัยพบว่า ยานี้สามารถบำบัดอาการมะเร็งต่อมลูกหมากในระยะที่ I และ II โดยทำให้ผู้ป่วยมีอาการดีขึ้น  และปัจจุบัน ยาดาโรลูทาไมด์อยู่ระหว่างการวิจัยเพื่อบำบัดอาการมะเร็งต่อมลูกหมากในระยะที่ III 
 
 ///// ดาโรลูทาไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาดาโรลูทาไมด์คือ  ตัวยาจะเข้าจับกับตัวรับ(Receptor)ในร่างกายที่มีชื่อว่า แอนโดรเจน รีเซพเตอร์(Androgen receptor)                      และแสดงฤทธิ์กีดกัน/ต้านฮอร์โมนแอนโดรเจนซึ่งมีอิทธิพลสนับสนุนการเจริญ เติบโตของเซลล์มะเร็งต่อมลูกหมาก  จากกลไกนี้ จึงส่งผลให้เซลล์มะเร็งต่อมลูกหมากชะลอการขยายตัวและ ช่วยลดโอกาสการแพร่กระจาย 
 
 ///// ดาโรลูทาไมด์มีรูปแบบการจัดจำหน่ายอย่างไร? ///// 
ยาดาโรลูทาไมด์มีรูปแบบการจัดจำหน่ายเป็น ยาชนิดรับประทาน 
 
 ///// ดาโรลูทาไมด์มีขนาดรับประทานอย่างไร? ///// 
ปัจจุบัน ยังเป็นข้อมูลที่รอการสรุปทางคลินิก ว่า ควรใช้ยาดาโรลูทาไมด์ในขนาดเท่าไรเพื่อการรักษาควบคุมมะเร็งต่อมลูกหมาก ดังนั้น การใช้ยานี้ที่รวมถึงขนาดและระยะเวลา จึงขึ้นกับดุลพินิจของแพทย์ผู้รักษาเป็นกรณีๆไป 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาดาโรลูทาไมด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  รวมทั้งกำลังกินยา/ใช้ยาอะไรอยู่เพราะยาดาโรลูทาไมด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// ดาโรลูทาไมด์มีผลไม่พึงประสงค์อย่างไร? ///// 
เท่าที่มีข้อสรุปของผลไม่พึงประสงค์จากยา(ผลข้างเคียง/อาการข้างเคียง) จากผู้ที่ได้รับยาดาโรลูทาไมด์ โดยมีการควบคุมการบริหารยา/ใช้ยาอย่างใกล้ชิดพบว่า ยาดาโรลูทาไมด์สามารถทำให้เกิดอาการ  อ่อนแรง  คลื่นไส้  และท้องเสีย  อาการข้างเคียงต่อระบบอวัยวะอื่นๆของร่ากาย ยังต้องรอผลการศึกษาวิจัย และสรุปยืนยันทางคลินิกอีกทีหนึ่ง 
 
 ///// มีข้อควรระวังการใช้ดาโรลูทาไมด์อย่างไร? ///// 
ข้อควรระวังโดยรวมๆของยาดาโรลูทาไมด์อาจสรุปได้ดังนี้ เช่น 
- ห้ามใช้ยานี้กับสตรี 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก 
- ห้าม/หลีกเลี่ยงการใช้ยานี้กับผู้ป่วยโรคตับ 
- รับประทานยานี้ต่อเนื่องตรงตามขนาดและเวลาในแต่ละวันตามแพทย์สั่ง 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการตรวจร่างกาย และดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่งทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาดาโรลูทาไมด์ด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตาม ข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ดาโรลูทาไมด์มีปฏิกิริยาระหว่างยากับยาตัวอื่นอย่างไร? ///// 
ปัจจุบัน ยังไม่มีข้อมูลยืนยันทางคลินิกของการเกิดปฏิกิริยาระหว่างยาของยาดาโรลูทาไมด์กับยารับประทานชนิดใดๆ 
 
 ///// ควรเก็บรักษาดาโรลูทาไมด์อย่างไร? ///// 
ควรเก็บยาดาโรลูทาไมด์ในช่วงอุณหภูมิที่ทำให้ยานี้เสถียรตามผลการวิจัย/ตามเอกสารกำกับยา  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ดาโรลูทาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาดาโรลูทาไมด์ เป็นยาใหม่ ยังไม่มีการจำหน่ายแพร่หลาย จึงยังไม่มียาชื่อการค้า  มีแต่ชื่อที่ใช้ในการศึกษาวิจัย โดยมีบริษัทผู้ผลิต/ผู้จำหน่าย คือ 
 
 ///// บรรณานุกรม ///// 
http://adisinsight.springer.com/drugs/800033671[2017,Aug26] 
https://en.wikipedia.org/wiki/Darolutamide[2017,Aug26] 
https://www.ncbi.nlm.nih.gov/pmc/articles/PMC4673554/[2017,Aug26] 
https://en.wikipedia.org/wiki/ORM-15341[2017,Aug26] 
http://medinfo2.psu.ac.th/social/doc/2014-05-01-09-18-45.pdf[2017,Aug26] 
https://newdrugapprovals.org/2016/08/12/darolutamide/[2017,Aug26]
