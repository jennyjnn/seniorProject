ฟูราโซลิโดน (Furazolidone)
 ///// บทนำ ///// 
ยาฟูราโซลิโดน (Furazolidone) เป็นยาในกลุ่มไนโตรฟูแรน (Nitrofuran antibacterial agent, ยาฆ่าเชื้อแบคทีเรียที่ผลิตจากการสังเคราะห์สารเคมี) ทางคลินิกนำมาใช้ต่อต้านเชื้อโรคประเภทแบคทีเรียชนิดแกรมบวกและแกรมลบ รวมถึงเชื้อประเภทโปรโตซัว (Protozoa, สัตว์เซลล์เดียว) อย่างเช่นจากเชื้อแบคทีเรียเช่น ชนิด Clostridium perfringens, Corynebacterium pyogenes, Streptococci Staphylococci, Escherichia coli, Salmonella dublin, Salmonella typhimurium และจากเชื้อสัตว์เซลล์เดียวเช่น ชนิด Giardia lamblia, Eimeria species และ Histomonas meleagridis 
รูปแบบยาแผนปัจจุบันของยาฟูราโซลิโดนจะเป็นยาชนิดรับประทาน และออกฤทธิ์ในลำไส้    ด้วยยานี้มีการดูดซึมจากระบบทางเดินอาหารได้ต่ำมาก ทางคลินิกจึงนำมาใช้บำบัดอาการลำไส้ใหญ่อักเสบและท้องเสียโดยสามารถใช้ร่วมกับยาฆ่าเชื้อแบคทีเรียชนิดอื่นได้ด้วย 
การรับประทานยาฟูราโซลิโดนร่วมกับสุราหรือเครื่องดื่มที่มีแอลกอฮอล์จะทำให้เกิดอาการหน้าแดง แน่นหน้าอก หายใจไม่ออก/หายใจลำบาก และเป็นลม ดังนั้นควรเว้นระยะเวลาห่างกันอย่างน้อย 4 วันในการรับประทานยานี้กับการดื่มเครื่องดื่มที่มีแอลกอฮอล์เป็นองค์ประกอบ หรือการรับประทาน  ยาฟูราโซลิโดนร่วมกับอาหารที่มีส่วนประกอบของ Tyramine (สารธรรมชาติที่สามารถกระตุ้นการทำงานของสมองได้ มีมากในอาหารหลายประเภทเช่น เบียร์ เนยแข็ง ปลารมควัน เนื้อสัตว์แปรรูป) สามารถทำให้เกิดความดันโลหิตสูงขึ้นได้ 
มีข้อระวังโดยทั่วๆไปที่ผู้บริโภคควรทราบและถือเป็นข้อจำกัดของการใช้ยาฟูราโซลิโดนเช่น 
- ห้ามใช้กับผู้ที่แพ้ยาฟูราโซลิโดน 
- ไม่ใช้ในผู้ป่วยเด็กที่มีอายุต่ำกว่า 1 เดือน 
- สตรีตั้งครรภ์และสตรีที่อยู่ในภาวะให้นมบุตรถือเป็นกลุ่มเสี่ยงซึ่งการจะใช้ยาใดๆกับผู้ป่วยกลุ่มนี้ต้องได้รับคำสั่งจากแพทย์เท่านั้น 
- ยาฟูราโซลิโดนสามารถเกิดปฏิกิริยาระหว่างยากับยาอื่นได้หลายรายการ ก่อนใช้ยาฟูราโซลิโดนผู้ป่วยควรต้องแจ้งให้แพทย์ทราบทุกครั้งว่าใช้ยาอื่นใดอยู่ก่อนหน้านี้ 
- การใช้ยากับผู้ป่วยภาวะขาดเอนไซม์จีซิกพีดี (G6PD) อาจให้เกิดภาวะโลหิตจางในระดับความรุนแรงต่ำๆขึ้นได้ 
จากข้อจำกัดข้างต้นและเพื่อความปลอดภัยของผู้บริโภค การใช้ยาฟูราโซลิโดนในการรักษาโรคจะต้องเป็นไปตามคำสั่งของแพทย์เท่านั้น 
 ///// ฟูราโซลิโดนมีสรรพคุณ (คุณสมบัติ) อย่างไร? ///// 
ยาฟูราโซลิโดนมีสรรพคุณ/ข้อบ่งใช้เช่น 
- รักษาอาการท้องเสีย/ท้องร่วงจากเชื้อแบคทีเรียหรืออหิวาตกโรค 
- รักษาอาการท้องเสียจากเชื้อโปรโตซัว/สัตว์เซลล์เดียว Giardia lamblia 
 ///// ฟูราโซลิโดนมีกลไกการออกฤทธิ์อย่างไร? ///// 
ยาฟูราโซลิโดนมีกลไกออกฤทธิ์รบกวนการทำงานของเอนไซม์ในแบคทีเรียและ/หรือในเชื้อโปรโตซัว/สัตว์เซลล์เดียวที่ก่อโรค นอกจากนี้ยังรบกวนการจำลองสารพันธุกรรมที่เรียกว่า DNA ในกลุ่มเชื้อโรคดังกล่าว ส่งผลให้เชื้อแบคทีเรียและโปรโตซัวไม่สามารถเจริญเติบโต หยุดการแพร่พันธุ์ และตายลงในที่สุด 
 ///// ฟูราโซลิโดนมีรูปแบบการจัดจำหน่ายอย่างไร? ///// 
ยาฟูราโซลิโดนมีรูปแบบการจัดจำหน่ายเช่น 
- ยาเม็ด ขนาด 100 มิลลิกรัม/เม็ด 
- ยาน้ำแขวนตะกอนชนิดรับประทานที่ผสมร่วมกับยาอื่นเช่น
	Furazolidone 50 มิลลิกรัม + Kaolin 3 กรัม + Pectin 75 มิลลิกรัม/15 มิลลิลิตร
	Furazolidone 50 มิลลิกรัม + Kaolin 3 กรัม + Pectin 150 มิลลิกรัม/15 มิลลิลิตร
	Furazolidone 60 มิลลิกรัม + Pectin 150 มิลลิกรัม + Kaolin 3 กรัม/15 มิลลิลิตร
	Furazolidone 500 มิลลิกรัม + Pectin 225 มิลลิกรัม + Kaolin 3 กรัม/15 มิลลิลิตร 
 ///// ฟูราโซลิโดนมีขนาดรับประทานอย่างไร? ///// 
ยาฟูราโซลิโดนมีขนาดรับประทานเช่น 
ก.	สำหรับรักษาอาการท้องเสียจากเชื้อแบคทีเรียหรืออหิวาตกโรค: 
- ผู้ใหญ่: รับประทานยาครั้งละ 100 มิลลิกรัมวันละ 4 ครั้งหลังอาหารเป็นเวลา 5 - 7 วัน 
- เด็กอายุตั้งแต่ 1 เดือนขึ้นไป: รับประทานยาขนาด 1.25 มิลลิกรัม/น้ำหนักตัว 1 กิโลกรัมวันละ 4 ครั้งหลังอาหารเป็นเวลา 5 - 7 วัน 
ข. สำหรับรักษาอาการท้องเสียจากเชื้อโปรโตซัว/สัตว์เซลล์เดียว Giardia lambia: 
- ผู้ใหญ่: รับประทานครั้งละ 100 มิลลิกรัมวันละ 4 ครั้งหลังอาหารเป็นเวลา 7 - 10 วัน 
- เด็กอายุตั้งแต่ 1 เดือนขึ้นไป: รับประทานยาขนาด 1.25 - 2 มิลลิกรัม/น้ำหนักตัว 1 กิโลกรัม วันละ 4 ครั้งหลังอาหารเป็นเวลา 7 - 10 วัน 
*อนึ่ง 
- เด็กอายุต่ำกว่า 1 เดือน: ห้ามใช้ยานี้กับเด็กที่อายุต่ำกว่า 1 เดือน 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาฟูราโซลิโดน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาฟูราโซลิโดนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟูราโซลิโดนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาฟูราโซลิโดนตรงเวลา 
 ///// ฟูราโซลิโดนมีผลไม่พึงประสงค์อย่างไร? ///// 
ยาฟูราโซลิโดนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีไข้ เกิดผื่นคัน ปวด/เจ็บข้อ ปวดท้อง ปวดศีรษะ เกิดท้องเสีย คลื่นไส้และอาเจียน 
 ///// มีข้อควรระวังการใช้ฟูราโซลิโดนอย่างไร? ///// 
มีข้อควรระวังการใช้ยาฟูราโซลิโดนเช่น 
- ห้ามใช้กับผู้ที่มีประวัติแพ้ยาฟูราโซลิโดน 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามรับประทานยานี้พร้อมกับอาหารที่มีส่วนประกอบของสาร Tyramine เช่น อาหารประเภทชีส/เนยแข็ง/Cheese น้ำสกัดจากเนื้อสัตว์ พืชตระกูลถั่ว เนื้อสัตว์ต่างๆ 
- ห้ามรับประทานยานี้ร่วมกับสุราหรือเครื่องดื่มที่มีส่วนประกอบของแอลกอฮอล์หรือแม้แต่ยาน้ำประเภทอิลิกเซอร์ (Elixir)/ยาดองซึ่งมีแอลกอฮอล์เป็นส่วนประกอบในสูตรตำรับ 
- ห้ามรับประทานยานี้ร่วมกับสารกาเฟอีนเช่น ชา กาแฟ ช็อกโกแลต เครื่องดื่มประเภทโคล่า หรือแม้แต่การสูบบุหรี่ 
- ห้ามปรับขนาดรับประทานด้วยตนเอง 
- ระวังการใช้ยานี้กับผู้ป่วยภาวะขาดเอนไซม์จีซิกพีดี (G6PD) ด้วยจะกระตุ้นให้เกิดภาวะโลหิตจาง 
- ปฏิบัติตามคำแนะนำของแพทย์/เภสัชกรอย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟูราโซลิโดนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟูราโซลิโดนมีปฏิกิริยาระหว่างยากับยาตัวอื่นอย่างไร? ///// 
ยาฟูราโซลิโดนมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาฟูราโซลิโดนร่วมกับยา Phenylephrine ด้วยอาจทำให้เกิดความดันโลหิตสูงและอาจถึงขั้นกับเสียชีวิต (ตาย) ผู้ป่วยควรเว้นระยะเวลาของการใช้ยาทั้ง 2 รายการนี้ห่างกันอย่างน้อย 14 วัน 
- การใช้ยาฟูราโซลิโดนร่วมกับยา Codeine, Hydrocodone อาจก่อให้เกิดอาการข้างเคียงที่รุนแรงตามมาเช่น กดการหายใจ มีความดันโลหิตต่ำ เป็นลม มีภาวะโคม่าจนถึงขั้นเสียชีวิต เพื่อความปลอดภัยผู้ป่วยควรเว้นระยะเวลาการใช้ยาทั้ง 2 กลุ่มห่างกัน 14 วันเป็นอย่างต่ำ 
- การใช้ยาฟูราโซลิโดนร่วมกับยา Carbamazepine, Ergotamine อาจก่อให้เกิดภาวะ Seroto nin syndrome ได้ หากไม่มีความจำเป็นใดๆควรหลีกเลี่ยงการใช้ยาร่วมกัน 
- หลีกเลี่ยงการใช้ยาฟูราโซลิโดนร่วมกับยา Zolmitriptan ด้วยจะทำให้ระดับยา Zolmitriptan ในกระแสเลือดเพิ่มสูงจนทำให้ได้รับผลข้างเคียงของยา Zolmitriptan ติดตามมาเช่น ทำให้หลอดเลือดหดตัว ลดการไหลเวียนของโลหิตที่ไปเลี้ยงยังอวัยวะต่างๆของร่างกาย เสี่ยงกับการเกิดความ ดันโลหิตสูง และหัวใจล้มเหลว 
 ///// ควรเก็บรักษาฟูราโซลิโดนอย่างไร? ///// 
ควรเก็บยาฟูราโซลิโดนในช่วงอุณหภูมิห้องที่เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ฟูราโซลิโดนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟูราโซลิโดนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
อนึ่ง ยาชื่อการค้าของยาฟูราโซลิโดนที่จำหน่ายในต่างประเทศ เช่น Furoxone, Dependal-M, Diafuron, Medaron 
 ///// บรรณานุกรม ///// 
http://www.mayoclinic.org/drugs-supplements/furazolidone-oral-route/precautions/drg-20063994  [2016,Jan30] 
http://www.drugs.com/cons/furazolidone.html  [2016,Jan30] 
https://en.wikipedia.org/wiki/Furazolidone  [2016,Jan30] 
http://mims.com/THAILAND/Home/GatewaySubscription/?generic=Furazolidone  [2016,Jan30] 
http://www.drugs.com/drug-interactions/furazolidone-index.html?filter=3&amp;generic_only=  [2016,Jan30]
