ซินาแคลเซท (Cinacalcet)
 ///// บทนำ ///// 
ยาซินาแคลเซท(Cinacalcet หรือ Cinacalcet hydrochloride หรือ Cinacalcet HCl) เป็นยาในกลุ่มแคลซิมิเมติก(Calcimimetics)  ทางคลินิกนำมาใช้บำบัดรักษาอาการโรคดังต่อไปนี้ เช่น 
- ภาวะพาราไทรอยด์ฮอร์โมนสูง (Primary and secondary hyperparathyroidism)ในผู้ป่วยโรคไตเรื้องรัง 
- ภาวะแคลเซียมในเลือดสูงในผู้ป่วยโรคมะเร็งของต่อมพาราไทรอยด์(Parathyroid carcinoma) จากพาราไทรอยด์ฮอร์โมนที่ถูกลำเลียงมากับกระแสเลือดจะทำให้มวลกระดูกปลดปล่อยแคลเซียมจากมวลกระดูกออกมาในเลือดอยู่ตลอดเวลาจึงทำให้มีภาวะกระดูกพรุน  ปริมาณแคลเซียมในเลือดที่เพิ่มขึ้น ยังส่งผลต่อการทำงานของอวัยวะต่างๆได้มากมาย อาทิเช่นเกิดการรวมตัวของแคลเซียมที่ผนังหลอดเลือดแดงทำให้หลอดเลือดแดงแข็งและตีบตัน ซึ่งจะส่งผลให้เกิดความดันโลหิตสูง ตลอดจนทำให้หลอดเลือดสมองแตก
	ปริมาณแคลเซียมในเลือดที่มีมากยังทำให้เกิดภาวะหัวใจขาดเลือด หัวใจเต้นผิดจังหวะ   ชีพจรเต้นผิดปกติ
	กรณีของไต อาจเกิดการสะสมตะกอนแคลเซียมจนก่อตัวเป็นหินปูนจับในไตและทำให้มีภาวะไตวายได้
	เซลล์ประสาทในสมองทำงานช้าลง  ส่งผลให้รู้สึกไม่มีแรง และไม่ค่อยมีสมาธิ จนกระทั่งเกิดอาการอ่อนแรงแบบเรื้อรัง
	สำหรับระบบทางเดินอาหารจะได้รับผลกระทบโดยเกิดอาการกรดไหลย้อนได้ง่ายมากขึ้น (Gastroesophageal reflux disease)
	มีรายงานเกิดความเสี่ยงเป็น  มะเร็งเต้านม  มะเร็งต่อมลูกหมาก  มะเร็งลำไส้ใหญ่  มะเร็งไต 
อาจกล่าวได้ว่าการควบคุมภาวะพาราไทรอยด์ฮอร์โมนสูงเกินไป สามารถป้องกัน
โรคร้ายแรงได้หลายประเภท  ยาซินาแคลเซท จึงจัดว่าเป็นยาอีกหนึ่งทางเลือกที่เข้า
มามีบทบาททางคลินิก  รูปแบบเภสัชภัณฑ์ของยาชนิดนี้/ยานี้เป็นแบบรับประทาน
การดูดซึมจากระบบทางเดินอาหารของตัวยาทำได้เพียง 20–25%  การรับประทานยานี้พร้อมอาหารจะช่วยทำให้มีการดูดซึมตัวยาเพิ่มมากขึ้น  และตับเป็นอวัยวะที่คอยทำลายยาซินาแคลเซทอย่างต่อเนื่อง  โดยอาจต้องใช้เวลาประมาณ 30–40 ชั่วโมง เพื่อให้ตัวยาในกระแสเลือดสลายตัวและถูกขับทิ้งไปทางปัสสาวะและอุจจาระ 
ในต่างประเทศ เราจะพบเห็นการจำหน่ายยาซินาแคลเซทภายใต้ยาชื่อการค้าว่า Sensipar ซึ่งมีขนาดความแรงแตกต่างกัน  สำหรับประเทศไทย ยาซินาแคลเซทจะถูกวางจำหน่ายในชื่อ Regpara   คณะกรรมการอาหารและยาได้กำหนดให้ยาชนิดนี้เป็นยาควบคุมพิเศษที่ต้องสั่งจ่ายโดยแพทย์เท่านั้น  จึงเป็นเหตุผลให้เราไม่สามารถซื้อหายานี้ตามร้านขายยาทั่วๆไป แต่จะมีใช้ตามสถานพยาบาลเท่านั้น 
 
 ///// ซินาแคลเซทมีสรรพคุณ(คุณสมบัติ)อย่างไร? ///// 
ขอสรุปสรรพคุณ/ข้อบ่งใช้ของยาซินาแคลเซทที่ใช้รักษาอาการโรคต่างๆดังนี้ 
1.	ภาวะพาราไทรอยด์ฮอร์โมนสูงแบบปฐมภูมิ (Primary hyperparathyroidism) 
2.	ภาวะพาราไทรอยด์ฮอร์โมนสูงแบบทุติยภูมิในผู้ป่วยที่ต้องรับการฟอกไต/การล้างไต(Secondary hyperparathyroidism in dialyzed patients) 
3.	บำบัดภาวะพาราไทรอยด์ฮอร์โมนสูงด้วยเหตุมะเร็ง(Parathyroid carcinoma) 
 
 ///// ซินาแคลเซทมีกลไกการออกฤทธิ์อย่างไร? ///// 
ยาแคลซิมิเมติกมีกลไกการออกฤทธิ์โดย ตัวยาจะเข้าจับกับตัวรับ(Receptor)ที่ชื่อ Calcium-sensing receptor(CaSR, คือสารโปรตีนชนิดหนึ่งที่มีหน้าที่รับรู้ระดับแคลเซียมในเลือด)บนผิวเซลล์ของต่อมพาราไทรอยด์  ก่อให้เกิดสัญญาณกระตุ้นให้เซลล์ต่อมพาราไทรอยด์ระงับการหลั่งพาราไทรอยด์ฮอร์โมน จึงทำให้ระดับพาราไทรอยด์ฮอร์โมนในเลือดต่ำลงจนเกิดผลการรักษาได้ตามสรรพคุณ 
 
 ///// ซินาแคลเซทมีรูปแบบการจัดจำหน่ายอย่างไร? ///// 
ยาซินาแคลเซทมีรูปแบบการจัดจำหน่าย เช่น 
- ยาเม็ดเคลือบฟิล์มชนิดรับประทาน ที่ประกอบด้วยตัวยา Cinacalcet hydrochloride  ขนาด 25, 30, 60 และ 90 มิลลิกรัม/เม็ด ในประเทศไทยจะพบเห็นการจำหน่ายที่ขนาดความแรง 25 มิลลิกรัม/เม็ด 
 
 ///// ซินาแคลเซทมีขนาดรับประทานอย่างไร? ///// 
ยาซินาแคลเซทมีขนาดรับประทาน เช่น 
ก. สำหรับพาราไทรอยด์ฮอร์โมนสูงแบบทุติยภูมิในผู้ป่วยที่ต้องรับการฟอกไต: 
- ผู้ใหญ่ที่อายุตั้งแต่ 18 ปีขึ้นไป:	เริ่มต้นรับประทานยา 30 มิลลิกรัม วันละ1ครั้ง และทุกๆ 2–4 สัปดาห์ แพทย์จะพิจารณาปรับเพิ่มขนาดการรับประทานโดยเป็นไปตามดุลพินิจของแพทย์  ทั่วไป ขนาดรับประทานสูงสุดไม่เกิน 180 มิลลิกรัม/วัน 
ข. พาราไทรอยด์ฮอร์โมนสูงแบบปฐมภูมิและพาราไทรอยด์ฮอร์โมนสูงด้วยเหตุมะเร็ง: 
- ผู้ใหญ่อายุตั้งแต่18ปีขึ้นไป: เริ่มต้นรับประทานยาครั้งละ 30 มิลลิกรัม วันละ 2 ครั้ง เช้า-เย็น และทุกๆ 2–4 สัปดาห์แพทย์อาจพิจารณาปรับขนาดยาให้สูงขึ้นตามดุลพินิจของแพทย์ โดยขนาดรับประทานสูงสุดไม่เกิน 90 มิลลิกรัม 4 ครั้ง/วัน 
อนึ่ง: 
- หลีกเลี่ยงการหักแบ่งเม็ดยา  ให้กลืนยาทั้งเม็ดพร้อมน้ำดื่ม 
- ควรรับประทานยานี้หลังมื้ออาหาร 
- สามารถใช้ซินาแคลเซทเป็นยาเดี่ยว หรือใช้ร่วมกับวิตามินดีโดยเป็นไปตามคำสั่งแพทย์ 
- หลังจากใช้ยานี้ไปแล้ว 1–4 สัปดาห์ ผู้ป่วยต้องเข้ามารับการตรวจเลือด 
เพื่อดูระดับ  แคลซียม  ฟอสฟอรัส  และระดับพาราไทรอยด์ฮอร์โมน ตามแพทย์สั่ง 
- ผู้อายุต่ำกว่า18ปี: ยังไม่มีข้อมูลทางคลินิกในด้านความปลอดภัยถึงการใช้ยานี้และขนาดยานี้ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซินาแคลเซท  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  เช่น  โรคตับ   โรคไต  โรคลมชัก  โรคความดันโลหิตสูง  โรคความดันโลหิตต่ำ   รวมทั้งกำลังกินยา/ใช้ยาอะไรอยู่ เพราะยาซินาแคลเซทอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตรเพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// ซินาแคลเซทมีผลไม่พึงประสงค์อย่างไร? ///// 
ยาซินาแคลเซทสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบการเผาผลาญพลังงานของร่างกาย:  เช่น แคลเซียมในเลือดต่ำ                                              โปแตสเซียมในเลือดสูง    ร่างกายเกิดภาวะขาดน้ำ 
- ผลต่อระบบประสาท:  เช่น ความรู้สึกสัมผัสเพี้ยน   ปวดศีรษะ   วิงเวียน  ชัก 
- ผลต่อระบบหัวใจและหลอดเลือด: เช่น ความดันโลหิตต่ำหรือไม่ก็สูง   หัวใจเต้นผิดจังหวะ   หัวใจวาย   คลื่นไฟฟ้าหัวใจผิดปกติ 
- ผลต่อระบบเลือด:  เช่น เกิดโลหิตจาง 
- ผลต่อระบบทางเดินอาหาร:  เช่น คลื่นไส้ อาเจียน  ท้องเสียหรือไม่ก็ท้องผูก  ปวดท้อง   ท้องอืด 
- ผลต่อระบบต่อมไร้ท่อ:  เช่น ฮอร์โมนเทสทอสเตอโรน(Testosterone)ในร่างกายลดลง 
- ผลต่อกล้ามเนื้อ: เช่น ปวดกล้ามเนื้อ  เกิดตะคริว  ปวดหลัง   เจ็บหน้าอก 
- ผลต่อระบบทางเดินหายใจ: เช่น โรคติดเชื้อในทางเดินหายใจส่วนบน   หายใจขัด 
 
 ///// มีข้อควรระวังการใช้ซินาแคลเซทอย่างไร? ///// 
มีข้อควรระวังการใช้ยาซินาแคลเซท เช่น 
- ห้ามใช้กับผู้ที่มีประวัติแพ้ยานี้ และแพ้ยากลุ่มแคลซิมิเมติก 
- การใช้ยานี้กับ สตรีมีครรภ์  สตรีในภาวะให้นมบุตร ต้องเป็นไปตามคำสั่งแพทย์เท่านั้น 
- ห้ามใช้ยานี้กับผู้ที่มีอายุต่ำกว่า 18 ปีลงมา 
- ห้ามปรับขนาดการใช้ยานี้โดยมิได้ขอคำปรึกษาจากแพทย์ 
- ระหว่างการใช้ยานี้ผู้ป่วยต้องรับการตรวจเลือดตามแพทย์สั่ง เพื่อควบคุมระดับแคลเซียมในเลือด 
- ระวังการเกิดภาวะลมชัก 
- กรณีพบว่ามีอาการเลือดออกในทางเดินอาหาร  สังเกตจากมีอุจจาระสีคล้ำเหมือนยางมะตอย	  ต้องรีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ตรวจวัดความดันโลหิตอยู่เป็นประจำ ตามคำแนะนำของ แพทย์ พยาบาล เภสัชกร 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง          ยาแผนปัจจุบันทุกชนิด(รวมยาซินาแคลเซทด้วย) ยาแผนโบราณ    อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ซินาแคลเซทมีปฏิกิริยากับยาตัวอื่นอย่างไร? ///// 
ยาซินาแคลเซทมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาซินาแคลเซท ร่วมกับยาTamoxifen  ด้วยจะทำให้ประสิทธิภาพการรักษาของTamoxifen ด้อยลง 
- หลีกเลี่ยงการใช้ยาซินาแคลเซท ร่วมกับยา Pimozide  ด้วยจะทำให้ระดับยา Pimozide ในกระแสเลือดเพิ่มสูงขึ้นจนอาจเป็นเหตุให้เกิดภาวะหัวใจเต้นผิดปกติตามมา 
- ห้ามใช้ยาซินาแคลเซท ร่วมกับยาEtelcalcetide  เพราะจะทำให้ระดับแคลเซียมในเลือดต่ำเกินไป  หากจำเป็นต้องใช้ยาEtelcalcetide ต้องหยุดใช้ยาซินาแคลเซทไปแล้ว 7 วันเป็นอย่างต่ำจึงหันมาใช้ยาEtelcalcetide ได้ 
 
 ///// ควรเก็บรักษาซินาแคลเซทอย่างไร? ///// 
ควรเก็บยาซินาแคลเซท  ภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  ไม่เก็บ ยาที่หมดอายุ และ ไม่ทิ้งยาลงในแม่น้ำลำคลอง 
 
 ///// ซินาแคลเซทมีชื่ออื่นอีกไหม? ผลิตจากบริษัทอะไรบ้าง? ///// 
ยาซินาแคลเซท มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Cinacalcet [2018,June2] 
http://www.mims.com/thailand/drug/info/regpara/?type=brief [2018,June2] 
http://www.mims.com/thailand/drug/info/cinacalcet/?type=brief&amp;mtype=generic [2018,June2] 
https://www.accessdata.fda.gov/drugsatfda_docs/label/2011/021688s017lbl.pdf [2018,June2] 
https://www.youtube.com/watch?v=sD9st1ZPFrQ [2018,June2] 
https://www.drugs.com/cdi/cinacalcet.html [2018,June2] 
https://www.drugs.com/dosage/cinacalcet.html [2018,June2] 
https://www.drugs.com/drug-interactions/cinacalcet-index.html?filter=3#T [2018,June2]
