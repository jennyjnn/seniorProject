ดอกซีไซคลิน (Doxycycline)
 ///// บทนำ ///// 
ยาดอกซีไซคลิน (Doxycycline) เป็นยาปฏิชีวนะกึ่งสังเคราะห์ถูกพัฒนาขึ้นในปี ค.ศ. 1960 (พ.ศ. 2503) มีฤทธิ์ยับยั้งและต่อต้านเชื้อแบคทีเรียได้หลายชนิด ในต่างประเทศบริษัทไฟเซอร์ได้นำมาจัดจำหน่ายในชื่อ Vibramycin คณะกรรมการอาหารและยาของสหรัฐอเมริกาได้รับรองและอนุมัติการนำมาใช้ในวงการแพทย์เมื่อปี ค.ศ.1967 (พ.ศ. 2510) ประเทศไทยยังมีจำหน่ายในชื่อการค้าอื่นอีกมากมาย 
หลังจากได้รับยาดอกซีไซคลินเข้าสู่ร่างกาย ยานี้จะถูกส่งไปเปลี่ยนโครงสร้างที่อวัยวะตับ ต้องใช้เวลา 15 – 25 ชั่วโมง เพื่อกำจัดยาออกจากร่างกาย 50% (Half life) โดยขับออกผ่านไปกับปัสสาวะ 
ดอกซีไซคลินจัดเป็นกลุ่มยาอันตราย มีผลอันไม่พึงประสงค์ (ผลข้างเคียง) มากมาย การใช้ยานี้จึงต้องได้รับคำสั่งจากแพทย์ผู้ทำการรักษา ไม่ควรหาซื้อมารับประทานเอง 
 ///// ยาดอกซีไซคลินมีสรรพคุณ (คุณสมบัติ) อย่างไร? ///// 
ยาดอกซีไซคลินมีสรรพคุณดังนี้ คือ 
-  รักษาการติดเชื้อแบคทีเรียในช่องทางเดินหายใจ 
-  รักษาการติดเชื้อแบคทีเรียในบริเวณ มดลูก ท่อนำไข่ และรังไข่ 
-  รักษาสิว 
-  รักษาโรค Lyme disease (โรคติดเชื้อแบคทีเรียในกลุ่ม Borrelia ที่มีเห็บในสัตว์เลี้ยง และสัตว์ป่าเป็นพาหะโรค เป็นโรคประจำถิ่นในประเทศเขตอเมริกาเหนือ โดยก่อให้เกิดอาการทางระบบประสาท หัวใจ และข้ออักเสบ) 
 ///// ยาดอกซีไซคลินมีกลไกการออกฤทธิ์อย่างไร? ///// 
กลไกการออกฤทธิ์ของดอกซีไซคลิน คือ ยาจะเข้าไปจับกับสารพันธุกรรมของแบคทีเรียที่เรียกว่า 30s &amp; 50s Ribosomal subunits ส่งผลทำให้แบคทีเรียไม่สามารถแพร่พันธุ์ได้อีกต่อ ไป 
 ///// ยาดอกซีไซคลินมีรูปแบบการจัดจำหน่ายอย่างไร? ///// 
ในประเทศไทยยาดอกซีไซคลิน จัดจำหน่ายในรูปแบบ 
- ยาแคปซูลขนาด 100 มิลลิกรัม 
- ยาเม็ดขนาด 100 มิลลิกรัม 
 ///// ยาดอกซีไซคลินมีขนาดรับประทานอย่างไร? ///// 
ยาดอกซีไซคลินมีขนาดรับประทาน ดังนี้ 
ผู้ใหญ่ – รับประทานเริ่มต้น 200 มิลลิกรัม วันละครั้ง จากนั้นปรับขนาดรับประทานเป็น 100   มิลลิกรัม วันละครั้ง 
เด็ก – เริ่มต้นใช้ขนาดยา 4 มิลลิกรัมต่อน้ำหนักตัว 1 กิโลกรัม จากนั้นปรับขนาดรับประทาน เป็น 2 มิลลิกรัมต่อน้ำหนักตัว 1 กิโลกรัม โดยรับประทานวันละครั้ง หรือแบ่งรับประทานวันละ 2 ครั้ง 
ควรรับประทานดอกซีไซคลินพร้อมหรือหลังอาหารและดื่มตามด้วยน้ำเปล่าไม่ควรรับประ ทานยาพร้อมนม การปรับเปลี่ยนขนาดและระยะเวลาในการใช้ยาขึ้นอยู่กับแต่ละโรค ดังนั้นจึงขึ้นอยู่กับแพทย์ผู้ทำการรักษาเท่านั้น 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมถึงยาดอกซีไซคลิน ผู้ป่วยควรแจ้งแพทย์/พยาบาล และเภสัชกร ดังนี้ 
-  ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
-  มีโรคประจำตัวต่างๆ รวมทั้งกำลังกินยาอะไรอยู่ เพราะยาที่ได้รับอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
-  หากเป็นสุภาพสตรี ควรแจ้งว่าอยู่ในภาวะตั้งครรภ์ หรือกำลังให้นมบุตร เพราะยาหลาย 
ประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาดอกซีไซคลิน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็นสองเท่า 
 ///// ยาดอกซีไซคลินมีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง) ของยาดอกซีไซคลิน คือ อาจทำให้ฟันมีสีคล้ำ สามารถพบเห็นได้ในเด็กมากกว่าในผู้ใหญ่, มีอาการระคายเคืองในระบบทางเดินอาหาร, มีผื่นคันบริเวณผิวหนัง, และหากใช้ยาดอกซีไซคลินอย่างไม่ถูกต้อง อาจมีเชื้อแบคทีเรียอื่นแทรกซ้อน เกิดภาวะกดไขกระดูก (ไขกระดูกทำงานลดลง) และแพ้แสงแดดได้ 
 ///// มีข้อควรระวังการใช้ยาดอกซีไซคลินอย่างไร? ///// 
มีข้อควรระวังในการใช้ยาดอกซีไซคลิน คือ 
-  ห้ามใช้ยากับผู้ที่แพ้ยาดอกซีไซคลิน 
-  ห้ามใช้ยากับหญิงตั้งครรภ์ และเด็กที่มีอายุต่ำกว่า 12 ขวบ 
-  เพิ่มความระวังหากต้องใช้ยากับหญิงที่อยู่ในภาวะให้นมบุตร 
-  ระวังการใช้ยากับผู้ป่วยด้วยโรคตับ และผู้ป่วยด้วยกล้ามเนื้ออ่อนแรงเอม จี(Myasthenia gravis) 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึง ยาแผนปัจจุบันทุกชนิด (ที่รวมยาดอกซีไซคลิน) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิด ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาดอกซีไซคลินมีปฏิกิริยาระหว่างยากับยาตัวอื่นอย่างไร? ///// 
ปฏิกิริยาระหว่างยาดอกซีไซคลินกับยาอื่น คือ 
- การใช้ยาดอกซีไซคลินร่วมกับวิตามินบางตัว อาจก่อให้เกิดภาวะความดันในสมองเพิ่มขึ้น และนำมาซึ่งอาการปวดศีรษะ คลื่นไส้ อาเจียน การมองเห็นไม่ชัดเจน ยากลุ่มวิตามินดังกล่าว เช่น วิตามินเอ 
- การใช้ยาดอกซีไซคลินร่วมกับยาลดกรดบางกลุ่ม สามารถลดประสิทธิภาพในการรักษาของดอกซีไซคลิน ทำให้อาการติดเชื้อไม่ดีขึ้น หากมีความจำเป็นต้องใช้ร่วมกัน ควรต้องปรับระยะ เวลาของการรับประทานยาให้ห่างกัน 2 – 3 ชั่วโมง ยาลดกรดดังกล่าว เช่น Alum milk, Aluminium hydroxide และ Magnesium hydroxide 
- การใช้ยาดอกซีไซคลินร่วมกับยาปฏิชีวนะกลุ่มอื่น สามารถเกิดปฏิกิริยาระหว่างยาและทำให้ประสิทธิผลในการรักษาของยาปฏิชีวนะที่นำมาใช้ร่วมกันด้อยลงไป ยาปฏิชีวนะดังกล่าว เช่น Amoxicillin, Ampicillin, Penicillin 
- การใช้ยาดอกซีไซคลินร่วมกับยาขยายหลอดลมบางตัว สามารถส่งผลให้เกิดอาการ คลื่นไส้ อาเจียน ท้องเสีย นอนไม่หลับ ชักเกร็ง หัวใจเต้นผิดจังหวะ ยาขยายหลอดลมดังกล่าว เช่น Theophylline 
 ///// ควรเก็บรักษายาดอกซีไซคลินอย่างไร? ///// 
ควรเก็บยาดอกซีไซคลินภายใต้อุณหภูมิ 15 – 30 องศาเซลเซียส (Celsius) บรรจุในภาชนะที่ปิดมิดชิด เก็บให้พ้นแสงแดดและความชื้น และเก็บยาให้พ้นมือเด็ก และสัตว์เลี้ยง 
 ///// ยาดอกซีไซคลินมีชื่ออื่นอีกไหม? ผลิตจากบริษัทอะไรบ้าง? ///// 
ในประเทศไทย ยาดอกซีไซคลินมีชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1. http://en.wikipedia.org/wiki/Doxycycline [2014,April10].
2. http://www.mims.com/Thailand/drug/info/Vibramycin/?q=doxycycline&amp;type=brief [2014,April10].
3. http://www.mims.com/THAILAND/Home/GatewaySubscription/?generic=doxycycline [2014,April10].
4. http://www.drugs.com/drug-interactions/doxycycline-index.html?filter=2 [2014,April10].
5. http://www.drugs.com/cdi/doxycycline-capsules.html [2014,April10].
