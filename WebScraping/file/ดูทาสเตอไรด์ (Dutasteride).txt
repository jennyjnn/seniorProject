ดูทาสเตอไรด์ (Dutasteride)
 ///// บทนำ ///// 
ยาดูทาสเตอไรด์ (Dutasteride)เป็นยาในกลุ่ม 5 แอลฟา รีดักเตส อินฮิบิเตอร์(5 alpha reductase inhibitor)    ทางคลินิกนำมาใช้รักษาอาการ ต่อมลูกหมากโต(Enlarged prostate gland) และบางประเทศใช้รักษาอาการผมร่วงเหตุเกี่ยวข้องกับฮอร์โมนแอนโดรเจน(Androgenic alopecia)  ตัวยานี้มีการออกฤทธิ์ยับยั้งการเปลี่ยนแปลงฮอร์โมนเทสโทสเตอโรน(Testosterone)ไปเป็นฮอร์โมนไดไฮโดรเทสโทสเตอโรน(Dihydrotestosterone)  ส่งผลช่วยลดอาการบวมโตของต่อมลูกหมาก 
ยาดูทาสเตอไรด์มีรูปแบบเภสัชภัณฑ์เป็นยารับประทาน  สามารถใช้ในลักษณะของยาเดี่ยวหรือจะใช้ร่วมกับยากลุ่ม แอลฟา-บล็อกเกอร์(Alpha-blocker) อย่างTamsulosin ก็ได้   ยาดูทาสเตอไรด์จะมีความแรงของประสิทธิภาพ และมีระยะเวลาอยู่ในร่างกายได้ยาวนานมากว่ายา  Finasteride 
การใช้ยาดูทาสเตอไรด์ อาจมีผลข้างเคียงที่ทำให้สมรรถภาพทางเพศถดถอยและเกิดอาการซึมเศร้า    ในทางคลินิกได้มีคำเตือนให้ระวังความเสี่ยงของการอาจก่อมะเร็งต่อมลูกหมากด้วยเช่นกัน 
อาจสรุปข้อจำกัดและข้อควรระวังการใช้ยาดูทาสเตอไรด์ ดังนี้ 
- ห้ามใช้ยานี้กับ สตรี และ วัยรุ่นที่อายุต่ำกว่า 18 ปี 
- ห้ามใช้เป็นยาป้องกันมะเร็งต่อมลูกหมาก 
- ห้ามใช้กับผู้ป่วยโรคตับในระยะรุนแรง 
- ก่อนใช้ยานี้กับผู้ป่วยที่มีอายุ 50–75 ปี  แพทย์จะตรวจสอบว่า ผู้ป่วยมีความเสี่ยงของการเกิดมะเร็งต่อมลูกหมากหรือไม่ 
- ยานี้สามารถถูกดูดซึมผ่านเข้าทางผิวหนังได้ ขณะใช้ยานี้จึงห้ามใช้มือสัมผัสตัวยาโดยตรง 
- ต้องมารับการตรวจร่างกายจากแพทย์เป็นระยะๆตามที่แพทย์นัดหมาย  ทั้งนี้เป็นการประเมินความก้าวหน้าของการรักษา รวมถึงตรวจสอบอาการข้างเคียง(ผลข้างเคียง)จากยานี้ที่อาจเกิดขึ้น และการใช้ยานี้เป็นเวลานาน ผู้ป่วยต้องได้รับการตรวจมะเร็งต่อมลูกหมากโดยแพทย์ร่วมด้วยตามดุลพินิจของแพทย์ 
- ขณะที่ได้รับยานี้ อาจมีอาการบางอย่างสามารถเกิดขึ้นหรือไม่ก็ได้ เช่น อาการ
ผื่นแพ้ทางผิวหนัง  เกิดมะเร็งเต้านมในบุรุษ  ปวดอัณฑะ หรือมีอาการอัณฑะบวม  	 หากพบพบเห็นอาการอย่างใดอย่างหนึ่งดังกล่าว ให้หยุดรับประทานยานี้ แล้วรีบมาพบแพทย์/มาโรงพยาบาลโดยเร็ว โดยไม่ต้องรอถึงวันแพทย์นัด 
- มีข้อห้ามใช้หรือข้อควรหลีกเลี่ยงการใช้ยาดูทาสเตอไรด์ร่วมกับยาหลายประเภท เช่น  ยาที่มีฤทธิ์ยับยั้งการทำงานของเอนไซม์บางชนิดในร่างกาย อย่างเช่น  Cytochrome P450 3A inhibitors, Calcium channel antagonists, Cholestyramine, Digoxin, และ Warfarin,  ดังนั้นการจะใช้ยาชนิดใดๆร่วมกับยา ดูทาสเตอไรด์ต้องได้รับอนุมัติหรือมีคำสั่งจากแพทย์เท่านั้น 
- ห้ามใช้ยาดูทาสเตอไรด์ที่มีสภาพแคปซูลปริแตกหรือเกิดการรั่วไหลของตัวยาออกมา 
ยาดูทาสเตอไรด์ที่มีจำหน่ายในประเทศไทยถูกกำหนดให้เป็นยาอันตราย ส่วนสูตรตำรับที่ผสมร่วมกับยา Tamsulosin จัดอยู่ในประเภทยาควบคุมพิเศษ  ซึ่งยาเหล่านี้ หากใช้ไม่ถูกวิธี ก็สามารถก่อให้เกิดอันตราย(ผลข้างเคียง)ต่อผู้ป่วยอย่างรุนแรง  จึงถือเป็นเหตุผลสำคัญที่ต้องใช้ยานี้ตามคำสั่งแพทย์เท่านั้น 
 
 ///// ดูทาสเตอไรด์มีสรรพคุณ(คุณสมบัติ)อย่างไร? ///// 
ยาดูทาสเตอไรด์มีสรรพคุณ/ข้อบ่งใช้ เช่น 
- บำบัดรักษาอาการต่อมลูกหมากโต  โดยช่วยทำให้การขับถ่ายปัสสาวะในผู้ป่วยดีขึ้น 
 
 ///// ดูทาสเตอไรด์มีกลไกการออกฤทธิ์อย่างไร? ///// 
ยาดูทาสเตอไรด์มีกลไกการออกฤทธิ์โดย ตัวยาจะยับยั้งการทำงานของเอนไซม์ 5 แอลฟา รีดักเตส (5 alpha reductase, เอนไซม์ที่เกี่ยวข้องกับการทำงานของฮอร์โมนแอนโดรเจน) ส่งผลให้การเปลี่ยนฮอร์โมน Testosterone ไปเป็นฮอร์โมน Dihydrotestosterone ลดน้อยลง  การยับยั้งกลไกดังกล่าวจะช่วยลดอาการบวมของต่อมลูกหมาก และทำให้การขับถ่ายปัสสาวะในบุรุษกลับมาเป็นปกติ 
 
 ///// ดูทาสเตอไรด์มีรูปแบบการจัดจำหน่ายอย่างไร? ///// 
ยาดูทาสเตอไรด์มีรูปแบบการจัดจำหน่าย เช่น 
- ยาแคปซูลนิ่มชนิดรับประทาน ที่ประกอบด้วย Dutasteride 0.5 มิลลิกรัม/แคปซูล 
- ยาแคปซูลชนิดรับประทาน ที่ประกอบด้วย  Dutasteride 0.5 มิลลิกรัม+ Tamsulosin 0.4 มิลลิกรัม/แคปซูล 
 
 ///// ดูทาสเตอไรด์มีขนาดรับประทานอย่างไร? ///// 
ยาดูทาสเตอไรด์ มีขนาดรับประทานสำหรับรักษาต่อมลูกหมากโต เช่น 
- ผู้ใหญ่อายุตั้งแต่ 18 ปีขึ้นไป:  รับประทาน 0.5  มิลลิกรัม วันละ1ครั้ง เป็นเวลาอย่างน้อย 6 เดือนตามคำสั่งแพทย์ โดยสามารถรับประทานก่อนหรือพร้อมอาหารก็ได้ 
- ผู้อายุต่ำกว่า 18 ปี: ห้ามใช้ยานี้ 
อนึ่ง: 
- ไม่มีข้อบ่งใช้ยานี้กับเด็ก ด้วยเป็นยาที่เกี่ยวกับกระบวนการเมตาโบลิซึม(Metabolism)ของฮอร์โมนเพศชายซึ่งมีความแรงยาสูง จึงส่งผลต่อการเจริญเติบโตและการพัฒนาการของร่างกาย 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาดูทาสเตอไรด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคมะเร็ง  รวมถึงกำลังกินยา/ใช้ยาอะไรอยู่ เพราะยาดูทาสเตอไรด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                  เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาดูทาสเตอไรด์ สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า ให้รับประทานยาที่ขนาดปกติ 
แต่อย่างไรก็ดี เพื่อประสิทธิผลของการรักษา ควรรับประทานยาดูทาสเตอไรด์ ตรงเวลา 
 ///// ดูทาสเตอไรด์มีผลไม่พึงประสงค์อย่างไร? ///// 
ยาดูทาสเตอไรด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อผิวหนัง:  เช่น  ศีรษะล้าน  อาจพบภาวะภาวะขนดก 
- ผลต่อสภาพจิตใจ:  เช่น   ซึมเศร้า 
- ผลต่อระบบประสาท:  เช่น มีอาการวิงเวียน 
 
 ///// มีข้อควรระวังการใช้ดูทาสเตอไรด์อย่างไร? ///// 
มีข้อควรระวังการใช้ยาดูทาสเตอไรด์ เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้กับ สตรี เด็ก และผู้สูงอายุ 
- ห้ามปรับขนาดรับประทานหรือเพิ่มระยะเวลาการใช้ยานี้ด้วยตนเอง 
- ห้ามบริจาคโลหิตขณะที่ใช้ยาชนิดนี้ 
- ระวังการใช้ยานี้กับผู้ป่วยโรคตับ และห้ามใช้กับผู้ป่วยโรคตับที่อยู่ในระยะรุนแรง 
- ระวังการเกิดมะเร็งต่อมลูกหมากขณะที่ได้รับยาชนนิดนี้ 
- ระหว่างการใช้ยานี้ควรได้รับการตรวจร่างกาย และการตรวจสภาพต่อมลูกหมากเป็นระยะๆตามคำแนะนำของแพทย์ ผู้ป่วยจึงควรมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาดูทาสเตอไรด์ด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ใน เว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ดูทาสเตอไรด์มีปฏิกิริยาระหว่างยากับยาตัวอื่นอย่างไร? ///// 
ยาดูทาสเตอไรด์มีปฏิกิริยาระหว่างยากับยาตัวอื่น เช่น 
- การใช้ยาดูทาสเตอไรด์ร่วมกับยากลุ่ม Calcium channel blocker เช่น Diltiazem
สามารถเพิ่มระดับปริมาณยาดูทาสเตอไรด์ในกระแสเลือดจนอาจทำให้ผู้ป่วยได้รับผลข้างเคียงจากยาดูทาสเตอไรด์สูงขึ้นตามมา หากมีความจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมกับผู้ป่วยเป็นรายบุคคลไป 
- การใช้ยาดูทาสเตอไรด์ร่วมกับยา Amiodarone, Ciprofloxacin, Clarithromycin, Nifedipine, Amprenavir,  อาจเพิ่มความเสี่ยงในการทำให้สมรรถภาพทางเพศถดถอยลงได้มากขึ้น  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 
 ///// ควรเก็บรักษาดูทาสเตอไรด์อย่างไร? ///// 
ควรเก็บยาดูทาสเตอไรด์ ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ห้ามเก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ดูทาสเตอไรด์มีชื่ออื่นอีกไหม? ผลิตจากบริษัทอะไรบ้าง? ///// 
ยาดูทาสเตอไรด์ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น   Urodart, Dutamax 
 ///// บรรณานุกรม ///// 
https://en.wikipedia.org/wiki/Dutasteride[2017,Sept30] 
https://www.accessdata.fda.gov/drugsatfda_docs/label/2008/021319s014lbl.pdf[2017,Sept30] 
https://www.drugs.com/cdi/dutasteride.html[2017,Sept30] 
https://www.drugs.com/pro/dutasteride-capsules.html[2017,Sept30] 
http://www.mims.com/thailand/drug/info/dutasteride/?type=brief&amp;mtype=generic[2017,Sept30] 
http://www.mims.com/thailand/drug/info/avodart/?type=brief[2017,Sept30] 
http://www.mims.com/thailand/drug/info/duodart/?type=brief [2017,Sept30]
