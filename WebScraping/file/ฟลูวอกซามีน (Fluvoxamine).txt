ฟลูวอกซามีน (Fluvoxamine)
 ///// บทนำ ///// 
ยาฟลูวอกซามีน (Fluvoxamine) เป็นยาที่อยู่ในกลุ่ม Selective serotonin reuptake inhibitor (SSRI) มียาชื่อการค้าในต่างประเทศเช่น ยา Fevarin, Floxyfral, Luvox เริ่มแรกถูกนำมาใช้รักษาอาการย้ำคิดย้ำทำ จากนั้นจึงนำมาใช้บำบัดอาการโรคซึมเศร้า อาการวิตกกังวล และโรคเครียด ยาฟลูวอกซามีนเป็นยาอีกหนึ่งรายการที่สามารถกระตุ้นความรู้สึกอยากทำร้ายตนเองหรือ อยากฆ่าตัวตายในกลุ่มผู้ป่วยเด็กและวัยรุ่น ดังนั้นขณะที่ผู้ป่วยอายุน้อยได้รับยานี้ผู้ปกครองและคนในครอบครัวจะต้องให้การดูแลอย่างใกล้ชิด 
ยาฟลูวอกซามีนจะออกฤทธิ์ในบริเวณสมองของผู้ป่วยโดยทำให้สมดุลของสารสื่อประสาทที่มีชื่อเรียกว่า เซโรโทนิน (Serotonin) มีระดับที่เหมาะสมและช่วยทำให้อาการของผู้ป่วยดีขึ้น 
การใช้ยาฟลูวอกซามีนกับผู้ป่วยนั้นมักจะเริ่มให้รับประทานในขนาดต่ำๆก่อนอาทิ ผู้ใหญ่เริ่มรับประทาน 50 มิลลิกรัมวันละครั้งก่อนนอน ขณะที่ผู้ป่วยเด็กในช่วงอายุ 8 - 11 ปีให้เริ่มรับประทาน 25 มิลลิกรัมวันละครั้งก่อนนอน จากนั้นแพทย์จะค่อยๆปรับขนาดรับประทานเพิ่มขึ้นจนได้ขนาดรับประทานที่เหมาะสมกับอาการ แต่ไม่เกินขนาดสูงสุดที่ผู้ป่วยสามารถรับประทานได้ สำหรับผู้ป่วยกลุ่มผู้สูงอายุและผู้ป่วยด้วยโรคตับ แพทย์จะทำการปรับขนาดการใช้ยาให้เหมาะสมโดยต้องดูความ สามารถการกำจัดยาฟลูวอกซามีนออกจากร่างกายของผู้ป่วยมาประกอบกัน หรือการใช้ยานี้กับสตรีตั้งครรภ์ในช่วงไตรมาสสุดท้ายพบว่า ยาฟลูวอกซามีนสามารถทำให้เกิดภาวะความดันเลือดในปอดของทารกสูงขึ้น กรณีเช่นนี้หากมีความจำเป็นจริงๆที่ต้องใช้ฟลูวอกซามีนกับสตรีตั้งครรภ์ควรต้องทำในสถานพยาบาลและมีแพทย์ดูแลอย่างใกล้ชิดเท่านั้น 
โดยมุมมองของแพทย์การจะใช้ยาฟลูวอกซามีนได้อย่างต่อเนื่องและยาวนานเพียงใดนั้นต้องพิจารณาถึงการตอบสนองต่อการรักษาของผู้ป่วยว่ามีอาการดีขึ้นหรือผู้ป่วยมีอาการข้างเคียง (ผลข้าง เคียง) ขณะใช้ยานี้ในขนาดที่เหมาะสมแล้วหรือไม่ หากอาการผู้ป่วยไม่ดีขึ้นหรือกลับแย่ลงไปกว่าเดิม แพทย์อาจพิจารณาให้หยุดใช้ยานี้และปรับแนวทางการรักษากันใหม่ 
สำหรับประเทศไทยโดยคณะกรรมการอาหารและยาได้ระบุให้ยาฟลูวอกซามีนอยู่ในหมวดยาอันตราย ขนาดการใช้ยาจะต้องเป็นไปตามคำสั่งของแพทย์ผู้รักษาเท่านั้น ผู้ป่วยไม่ควรปรับขนาดการใช้ยานี้ด้วยตนเอง ญาติควรดูแลการใช้ยาของผู้ป่วยอย่างใกล้ชิดพร้อมกับเฝ้าสังเกตการพัฒนาของอาการโรคและสื่อสารให้แพทย์ทราบทุกครั้งที่พาผู้ป่วยมาพบแพทย์ตามนัดหมาย 
 ///// ฟลูวอกซามีนมีสรรพคุณ (คุณสมบัติ) อย่างไร? ///// 
ยาฟลูวอกซามีนมีสรรพคุณ/ข้อบ่งใช้เช่น 
- บำบัดอาการย้ำคิดย้ำทำ 
- บำบัดอาการซึมเศร้า 
 ///// ฟลูวอกซามีนมีกลไกการออกฤทธิ์อย่างไร? ///// 
กลไกการออกฤทธิ์ของยาฟลูวอกซามีนคือ ตัวยาจะยับยั้งการดูดกลับของสารสื่อประสาทที่มีชื่อว่า เซโรโทนิน (Serotonin) ของปลายประสาทในสมองส่งผลให้เกิดสมดุลของเซโรโทนินที่เหมาะสม ด้วยกลไกดังกล่าวทำให้เกิดฤทธิ์ของการรักษาตามสรรพคุณ 
 ///// ฟลูวอกซามีนมีรูปแบบการจัดจำหน่ายอย่างไร? ///// 
ยาฟลูวอกซามีนมีรูปแบบการจัดจำหน่ายเป็นยาเม็ดชนิดรับประทาน ขนาด 25, 50, 100 และ 150 มิลลิกรัม/เม็ด 
 ///// ฟลูวอกซามีนมีขนาดรับประทานอย่างไร? ///// 
ขอยกตัวอย่างขนาดรับประทานของยาฟลูวอกซามีนเฉพาะสำหรับอาการย้ำคิดย้ำทำดังนี้เช่น 
- ผู้ใหญ่: เริ่มต้นรับประทาน 50 มิลลิกรัมวันละครั้งก่อนนอน แพทย์อาจเพิ่มขนาดรับประทานครั้งละ 50 มิลลิกรัมในระยะเวลา 4 - 7 วันถัดมา ขนาดรับประทานที่ใช้คงระดับของการรักษาอยู่ที่ 100 - 300 มิลลิกรัม/วัน ขนาดรับประทานสูงสุดไม่เกิน 300 มิลลิกรัม/วัน 
- เด็กอายุ 12 - 17 ปี: เริ่มต้นรับประทาน 25 มิลลิกรัมวันละครั้งก่อนนอน ขนาดรับประทานที่ใช้คงระดับการรักษาอยู่ที่ 25 - 300 มิลลิกรัม/วัน แพทย์อาจเพิ่มขนาดรับประทานทุก 25 มิลลิกรัมในระยะเวลา 4 - 7 วันถัดมา ขนาดรับประทานสูงสุดไม่เกิน 300 มิลลิกรัม/วัน 
- เด็กอายุ 8 - 11 ปี: เริ่มต้นรับประทาน 25 มิลลิกรัมวันละครั้งก่อนนอน ขนาดรับประทานที่ใช้คงระดับการรักษาอยู่ที่ 25 - 200 มิลลิกรัม/วัน ขนาดรับประทานสูงสุดไม่เกิน 200 มิลลิกรัม/วัน 
- เด็กอายุต่ำกว่า 8 ปี: ยังไม่มีข้อมูลแน่ชัดถีงผลข้างเคียงของยานี้ในเด็กวัยนี้ การใช้ยานี้ในเด็กวัยนี้จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง 
- สำหรับขนาดรับประทานในเด็ก ถ้าขนาดรับประทานมากกว่า 50 มิลลิกรัม/วันควรแบ่งการรับประทานเป็น 2 ครั้ง 
- สามารถรับประทานยานี้ได้ทั้งก่อนหรือหลังอาหาร 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาฟลูวอกซามีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาฟลูวอกซามีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟลูวอกซามีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาฟลูวอกซามีนตรงเวลา 
 ///// ฟลูวอกซามีนมีผลไม่พึงประสงค์อย่างไร? ///// 
ยาฟลูวอกซามีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น สมรรถนะทางเพศถดถอย มีอาการท้องผูกหรือท้องเสีย ปวดศีรษะ นอนไม่หลับ เหนื่อยง่าย คลื่นไส้ อาเจียน หัวใจเต้นเร็ว ปวดท้อง เบื่ออาหาร ปากแห้ง วิตกกังวล กระสับกระส่าย มีอาการตัวสั่น เหงื่อออกมาก เดินเซ รู้สึกสับสน บางรายอาจพบอาการแพ้ยา หรือเกิดลมชัก หรือมีอาการของตับทำงานผิดปกติ 
 ///// มีข้อควรระวังการใช้ฟลูวอกซามีนอย่างไร? ///// 
มีข้อควรระวังการใช้ยาฟลูวอกซามีนเช่น 
- ห้ามใช้กับผู้ที่แพ้ยาฟลูวอกซามีน 
- ห้ามใช้ยานี้กับผู้ป่วยโรคลมชักที่ยังไม่สามารถควบคุมอาการได้ 
- ห้ามใช้ยานี้กับผู้ที่ได้รับยากลุ่ม MAOIs ในระยะเวลา 14 วันที่ผ่านมา 
- ห้ามใช้ฟลูวอกซามีนร่วมกับยา Alosetron, Pimozide, Ramelteon/ยานอนหลับ, Thiorida zine/ยารักษาทางจิตเวช และ Tizanidine/ยาคลายกล้ามเนื้อ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยาที่มีสภาพที่เปลี่ยนแปลงไปจากมาตรฐานเดิม 
- ห้ามมิให้ผู้ป่วยปรับขนาดรับประทานด้วยตนเอง 
- ระวังการใช้ยานี้กับผู้ป่วยโรคตับ โรคเบาหวาน ผู้ที่มีประวัติเป็นโรคลมชัก 
- ขณะใช้ยานี้ต้องระวังเรื่องการขับขี่ยวดยานพาหนะหรือการทำงานกับเครื่องจักรด้วยยานี้อาจก่อให้เกิดอาการวิงเวียนจนทำให้การควบคุมร่างกายไม่เหมือนเดิม 
- ยาฟลูวอกซามีนอาจทำให้เกิดภาวะเลือดออกง่ายหากพบอาการนี้ให้พาผู้ป่วยมาพบแพทย์/มาโรงพยาบาลทันที/ฉุกเฉิน 
- ผู้ป่วยบางรายเมื่อใช้ยาฟลูวอกซามีนอาจมีอาการปวดในลูกตา กรณีนี้ควรนำผู้ป่วยมาพบแพทย์/มาโรงพยาบาลเพื่อตรวจสอบความผิดปกติของตา 
- การใช้ยาฟลูวอกซามีนในเด็กอาจทำให้น้ำหนักตัวเปลี่ยนแปลงไปจึงควรควบคุมกำกับดูแลเรื่องการเจริญเติบโตของเด็กที่ใช้ยานี้ควบคู่กันไป 
- หลีกเลี่ยงการใช้ยานี้ในเด็กที่อายุต่ำกว่า 8 ปี 
- พาผู้ป่วยมาพบแพทย์/มาโรงพยาบาลตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟลูวอกซามีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟลูวอกซามีนมีปฏิกิริยาระหว่างยากับยาตัวอื่นอย่างไร? ///// 
ยาฟลูวอกซามีนมีปฏิกิริยาระหว่างยากับยาตัวอื่นเช่น 
- ห้ามรับประทานยาฟลูวอกซามีนร่วมกับเครื่องดื่มที่มีแอลกอฮอล์ด้วยจะก่อให้เกิดอาการข้าง เคียง (ผลข้างเคียง) ของยามากยิ่งขึ้น 
- การรับประทานยาฟลูวอกซามีนร่วมกับเครื่องดื่มที่มี Caffeine/กาเฟอีน เช่น กาแฟ อาจทำให้เกิดอาการข้างเคียงของ Caffeine ได้มากยิ่งขึ้นเช่น คลื่นไส้ อาเจียน ปวดศีรษะ กระสับกระส่าย นอนไม่หลับ หัวใจเต้นเร็ว เพื่อป้องกันมิให้เกิดอาการดังกล่าวจึงควรหลีกเลี่ยงการรับประทานร่วมกัน 
- การใช้ยาฟลูวอกซามีนร่วมกับยา Phenylpropanolamine อาจทำให้ผู้ป่วยได้รับผลข้างเคียงจาก Phenylpropanolamine ได้มากยิ่งขึ้นอาทิ มีอาการวิตกกังวล กระสับกระส่าย และยังเสี่ยงกับ  การเกิดภาวะ Serotonin syndrome อีกด้วย หากไม่มีความจำเป็นใดๆควรหลีกเลี่ยงการใช้ยาทั้งสองตัวร่วมกัน 
- ห้ามใช้ยาฟลูวอกซามีนร่วมกับยา 5-Hydroxytryptophan ด้วยจะเพิ่มความเสี่ยงในการเกิดภาวะ Serotonin syndrome ได้ง่าย 
 ///// ควรเก็บรักษาฟลูวอกซามีนอย่างไร? ///// 
ควรเก็บยาฟลูวอกซามีนภายใต้อุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ฟลูวอกซามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟลูวอกซามีนที่จำหน่ายในประเทศไทย มียาชื่อการค้าอื่นและบรืษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Fluvoxamine  [2015,Dec26] 
http://www.drugs.com/cdi/fluvoxamine.html  [2015,Dec26] 
http://www.mims.com/THAILAND/Home/GatewaySubscription/?generic=Fluvoxamine  [2015,Dec26] 
http://www.mims.com/Thailand/drug/info/Faverin/?type=BRIEF  [2015,Dec26] 
http://www.drugs.com/drug-interactions/fluvoxamine-index.html?filter=3&amp;generic_only=  [2015,Dec26]
