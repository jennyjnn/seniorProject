ไพโลคาร์พีน (Pilocarpine)
 ///// บทนำ ///// 
ยาไพโลคาร์พีน หรือ พิโลคาร์ปีน (Pilocarpine) เป็นยาที่นำมาใช้รักษาโรคต้อหิน และอาการปากแห้งในผู้ป่วยมะเร็ง ไพโลคาร์พีนจัดเป็นสารเคมีที่อยู่ในกลุ่มแอลคาลอยด์ (Alkaloid) ประเภท Parasympathomimetic alkaloid (สารที่มีฤทธิ์ต่อระบบประสาทพาราซิมพาธีติก) ซึ่งพบมากในใบของพืชในแถบอเมริกาใต้ที่มีชื่อว่า Pilocarpus microphyllus 
องค์การอนามัยโลกจัดให้ไพโลคาร์พีนเป็นยาจำเป็นขั้นพื้นฐานของระบบสาธารณสุขในชุมชน คณะกรรมการอาหารและยาของไทยได้บรรจุยานี้ลงในบัญชียาหลักแห่งชาติ ระบุการใช้เป็นยารักษาโรคต้อหิน เราสามารถพบเห็นการใช้ยานี้ตามสถานพยาบาลทั้งของรัฐและเอกชน โดยมีรูปแบบของการใช้ยาเป็นชนิดรับประทานและยาหยอดตา 
 ///// ไพโลคาร์พีนมีสรรพคุณ (คุณสมบัติ) อย่างไร? ///// 
ยาไพโลคาร์พีนมีสรรพคุณดังนี้เช่น 
- รักษาโรคต้อหิน 
- รักษาอาการปากแห้งในผู้ป่วยมะเร็ง ซึ่งได้รับการรักษาโดยการฉายรังสีที่ช่องปาก (อ่านเพิ่มเติมในเว็บ haamor.com บทความเรื่อง การดูแลตนเองเมื่อฉายรังสีรักษาบริเวณศีรษะและลำคอ) 
- รักษาผู้ป่วยด้วยกลุ่มอาการโจเกรน (Sjogren’s syndrome) 
 ///// ไพโลคาร์พีนมีกลไกการออกฤทธิ์อย่างไร? ///// 
กลไกการออกฤทธิ์ของยาไพโลคาร์พีนคือ ตัวยาจะกระตุ้นตัวรับ Cholinergic receptors ในลูกตา ส่งผลให้รูม่านตาหดตัวลง อีกทั้งทำให้กล้ามเนื้อในลูกตาที่ชื่อ Ciliary muscle หดตัว ส่งผลให้ผ่อนคลายและลดความดันในลูกตา จึงเกิดฤทธิ์รักษาอาการจากต้อหินตามสรรพคุณ นอกจากนั้น ยังออกฤทธิ์กระตุ้นเซลล์ต่อมน้ำลายให้สร้างน้ำลายเพิ่มมากขึ้น จึงช่วยบรรเทาอาการปากแห้งได้ 
 ///// ไพโลคาร์พีนมีรูปแบบการจัดจำหน่ายอย่างไร? ///// 
ยาไพโลคาร์พีนมีรูปแบบการจัดจำหน่ายดังนี้ 
- ยาเม็ดชนิดรับประทาน ขนาด 5 มิลลิกรัม/เม็ด 
- ยาหยอดตา ขนาดความเข้มข้น 2 มิลลิกรัม/100 มิลลิลิตร 
 ///// ไพโลคาร์พีนมีขนาดการใช้ยาอย่างไร? ///// 
ยาไพโลคาร์พีนมีขนาดการใช้ยาดังนี้เช่น 
ก. สำหรับอาการปากแห้งในผู้ป่วยมะเร็งที่ได้รับการฉายรังสีรักษาบริเวณช่องปาก: 
- ผู้ใหญ่: ขนาดเริ่มต้นรับประทาน 5 มิลลิกรัมวันละ 3 ครั้ง ถ้าจำเป็นสามารถเพิ่มขนาดรับประทานทีละน้อยหลังจากรับประทานขนาดเริ่มต้นไปแล้ว 4 สัปดาห์ จนอาการของคนไข้ดีขึ้นและเป็นที่น่าพอใจ โดยขนาดรับประทานสูงสุดไม่เกิน 30 มิลลิกรัม/วัน 
- เด็ก: ยังไม่มีการศึกษาถึงขนาดยานี้ในเด็กที่ชัดเจน การใช้ยานี้ในเด็กจึงอยู่ในดุลพินิจของแพทย์ 
ข. สำหรับรักษากลุ่มอาการ Sjogren’s syndrome: 
- ผู้ใหญ่: รับประทาน 5 มิลลิกรัมวันละ 4 ครั้ง โดยขนาดรับประทานสูงสุดไม่เกิน 30 มิลลิกรัม/วัน หากใช้ยาไปแล้วเป็นเวลา 3 เดือนอาการไม่ดีขึ้นให้หยุดการใช้ยา และพบแพทย์/เพื่อประเมินการรักษาอีกครั้ง 
- เด็ก: กลุ่มอาการนี้เป็นโรคมักพบในผู้ใหญ่ จึงไม่มีข้อมูลขนาดยาในเด็กที่ชัดเจน การใช้ยาจึงอยู่ในดุลพินิจของแพทย์ 
ค. สำหรับต้อหิน (Open-angle glaucoma): 
- ผู้ใหญ่: หยอดตาครั้งละ 1 - 2 หยดวันละ 3 - 4 ครั้งหรือตามแพทย์แนะนำ 
- เด็ก: ขนาดการใช้ยาอยู่ในดุลพินิจของแพทย์ 
*****หมายเหตุ: 
- สามารถรับประทานยา/ใช้ยาไพโลคาร์พีนก่อนหรือพร้อมอาหารก็ได้ 
- การได้รับยาไพโลคาร์พีนเกินขนาดอาจทำให้เกิดภาวะ Cholinergic crisis ซึ่งสังเกตได้จากอาการเหงื่อออกมาก น้ำตาไหล การบีบตัวของช่องทางเดินอาหารมากขึ้น หัวใจเต้นช้า รวมถึงมีอาการเกร็งตัวของหลอดลม/หายใจลำบาก หากเกิดอาการดังกล่าวควรรีบพาผู้ป่วยไปพบแพทย์/ไปโรงพยาบาลทันที 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไพโลคาร์พีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาไพโลคาร์พีน อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยา/ใช้ยาไพโลคาร์พีนสามารถรับประทานยา/ใช้ยาเมื่อนึกขึ้นได้ ถ้าเวลาใกล้เคียงกับการรับประทานยา/ใช้ยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไพโลคาร์พีนมีผลไม่พึงประสงค์อย่างไร? ///// 
ยาไพโลคาร์พีนสามารถก่อให้เกิดผลไม่พีงประสงค์ (ผลข้างเคียง) ดังนี้เช่น 
- เมื่อใช้เป็นยาหยอดตา: ผลข้างเคียงเช่น มีอาการเจ็บและระคายเคืองที่ลูกตา ตาพร่า รูม่านตาหดตีบ มีเลือดออกในน้ำวุ้นตา (Vitreous haemorrhage) อาจก่อให้เกิดพยาธิสภาพที่เยื่อบุตา (เช่น คันตา ตาบวม ตาแดง) ปวดบริเวณขมับ (Browache) 
- เมื่อใช้เป็นยารับประทาน: ผลข้างเคียงเช่น ท้องเสีย ปวดท้อง คลื่นไส้ อาเจียน ปวดศีรษะ หัวใจอาจเต้นช้าหรือเร็วก็ได้ หายใจลำบาก ตัวสั่น ตาพร่า 
 ///// มีข้อควรระวังการใช้ไพโลคาร์พีนอย่างไร? ///// 
มีข้อควรระวังการใช้ยาไพโลคาร์พีนดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่เป็นโรคต้อหินชนิด Angle-closure glaucoma, การอักเสบของผนังลูกตาชั้นกลาง/Acute iristis และ Anterior uveitis (อ่านเพิ่มเติมในเว็บ haamor.com บท ความเรื่อง ยูเวียอักเสบ การอักเสบของยูเวีย) 
- ห้ามใช้ยากับสตรีตั้งครรภ์ 
- ระวังการใช้ยากับสตรีที่อยู่ในภาวะให้นมบุตร 
- ระวังการใช้ยากับผู้ป่วยที่มีจอตาหลุดลอก (Retinal detachment) หรือผู้ป่วยที่กระจกตาเป็นแผลหรือกระจกตาถลอก 
- การใช้ยานี้เป็นเวลานานอาจทำให้เกิดภาวะกระจกตาขุ่นมัว 
- หลีกเลี่ยงการขับรถหรือการทำงานที่ต้องควบคุมเครื่องจักรเมื่อต้องใช้ยานี้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไพโลคาร์พีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไพโลคาร์พีนมีปฏิกิริยาระหว่างยากับยาตัวอื่นอย่างไร? ///// 
ยาไพโลคาร์พีนมีปฏิกิริยาระหว่างยากับยาตัวอื่นดังนี้เช่น 
- ยาบางกลุ่มเมื่อใช้ร่วมกับไพโลคาร์พีนสามารถลดประสิทธิภาพการรักษาของไพโลคาร์พีนได้เช่น ยากลุ่ม Aminoglycosides, Clindamycin, Colistin (ยาปฏิชีวนะ), Quinine (ยาโรคไข้จับสั่น), Lithium, Procainamide (ยาโรคหัวใจเต้นผิดจังหวะ) และยากลุ่มเบต้า-บล็อกเกอร์(Beta blocker) หากมีความจำเป็นต้องใช้ร่วมกัน แพทย์จะปรับขนาดการใช้เหมาะสมเป็นราย บุคคลไป 
- เมื่อใช้ไพโลคาร์พีนร่วมกับยาคลายกล้ามเนื้อเช่น Suxamethonium สามารถทำให้การออกฤทธิ์ของ Suxamethonium ยาวนานขึ้น การใช้ยาร่วมกันต้องพิจารณาถึงประสิทธิภาพในการรักษาของยาทั้ง 2 ตัว อีกทั้งอาการข้างเคียง/ผลข้างเคียงที่อาจติดตามมาได้ การใช้ยาร่วม กันควรต้องอยู่ในดุลยพินิจของแพทย์ผู้รักษาว่า สมควรปรับเปลี่ยนขนาดการใช้ยาหรือไม่ 
- การใช้ยากลุ่มเบต้า-บล็อกเกอร์ร่วมกับไพโลคาร์พีน สามารถลดประสิทธิภาพในการรักษาของไพโลคาร์พีน หากมีความจำเป็นต้องใช้ยาร่วมกัน แพทย์จะปรับขนาดการใช้ยาที่เหมาะสมเป็นกรณีๆไป 
 ///// ควรเก็บรักษาไพโลคาร์พีนอย่างไร? ///// 
ควรเก็บรักษายาไพโลคาร์พีนดังนี้ 
- เก็บไพโลคาร์พีนชนิดยาหยอดตาที่อุณหภูมิ 2 - 8 องศาเซลเซียส (Celsius) 
- เก็บไพโลคาร์พีนชนิดยารับประทานที่อุณหภูมิ 2 - 27 องศาเซลเซียส 
อนึ่ง ห้ามเก็บยาในช่องแช่แข็งของตู้เย็น ไม่ควรเก็บยาในห้องน้ำ เก็บยาให้พ้นแสงแดด และความชื้น และเก็บยาให้พ้นมือเด็กและสัตว์เลี้ยง 
 ///// ไพโลคาร์พีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไพโลคาร์พีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Pilocarpine [2014,Dec20]
	2 http://drug.fda.moph.go.th:81/nlem.in.th/search?keyword=pilocarpine [2014,Dec20]
	3 http://www.medicinenet.com/pilocarpine/article.htm [2014,Dec20]
	4 http://www.mims.com/Thailand/drug/info/Salagen/?type=brief [2014,Dec20]
	5 http://www.mims.com/Thailand/drug/info/Isopto%20Carpine/ [2014,Dec20]
	6 http://www.mims.com/usa/drug/info/pilocarpine/?type=full&amp;mtype=generic#Dosage [2014,Dec20]
