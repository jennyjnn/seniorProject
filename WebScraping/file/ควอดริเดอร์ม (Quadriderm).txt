ควอดริเดอร์ม (Quadriderm)
 ///// บทนำ ///// 
ยาควอดริเดอร์ม(Quadriderm) เป็นยาชื่อการค้าของยาทาผิวหนังภายนอก มีฤทธิ์บำบัดการอักเสบ และต่อต้านการติดเชื้อราและเชื้อแบคทีเรียในบริเวณผิวหนัง  มีรูปแบบเภสัชภัณฑ์เป็นยาครีม  โดยมีองค์ประกอบที่เป็นตัวยาสำคัญ 4 ชนิด คือยา 
- Betamethasone valerate 0.05% 
- Gentamicin sulfate 0.1% 
- Tolnaftate 1% 
- Iodochlorhydroxyquin 1% 
ก.	Betamethasone:  เป็นยาในกลุ่มยา Glucocorticoid steroid มีคุณสมบัติต้านการอักเสบ บรรเทาอาการคัน และกดภูมิคุ้มกัน(ภูมิคุ้มกันต้านทานโรค)ของร่างกาย  สามารถใช้ยานี้ร่วมกับยาปฏิชีวนะเพื่อต่อต้านเชื้อราและเชื้อแบคทีเรียได้  แต่ห้ามใช้ยา Betamethasone ที่เป็นสูตรตำรับยาเดี่ยวในการทาผิวหนังเพื่อบำบัดการอักเสบจากการติดเชื้อแบคทีเรียหรือเชื้อราเพราะยิ่งทำให้อาการของโรครุนแรงและมีการแพร่กระจายตามผิวหนังได้เป็นวงกว้างมากยิ่งขึ้น 
ข.	Gentamicin: เป็นยาปฏิชีวนะในกลุ่มอะมิโนไกลโคไซด์(Aminoglycoside)มีฤทธิ์ต่อต้านเชื้อแบคทีเรียได้หลายชนิด โดยเฉพาะอย่างยิ่งกับแบคทีเรียชนิดแกรมลบ  ถูกนำมาประกอบในสูตรตำรับของยาควอดริเดอร์มเพื่อป้องกันการเจริญเติบโตและการแพร่กระจายของแบคทีเรียบนผิวหนัง ส่งผลให้อาการอักเสบและติดเชื้อแบคทีเรียที่ผิวหนังหายเร็วขึ้น 
ค.	Tolnaftate: เป็นสารเคมีสังเคราะห์ประเภทไทโอคาร์บาเมท (Thiocarbamate) มีฤทธิ์ต่อต้านเชื้อราที่ผิวหนัง เช่นเชื้อ  Epidermophyton, Microsporum, Trichophyton และ Malassezia furfur  แต่ไม่สามารถฆ่าเชื้อแบคทีเรียและเชื้อราชนิด Candida     การใช้ยา Tolnaftate เพียงอย่างเดียวก็เพียงพอต่อการต้านเชื้อราที่ตอบสนองกับยานี้อยู่แล้ว  การใช้ยานี้ร่วมกับยา Gentamicin และ Betamethasone จะเกิดฤทธิ์สนับสนุนการรักษาอาการติดเชื้อรา-แบคทีเรีย และลดการอักเสบของผิวหนังได้มากยิ่งขึ้น 
ง.	Iodochlorhydroxyquin: เป็นสารเคมีกลุ่มไฮดรอกซีควิโนลีน(Hydroxyquinolines)ที่มีฤทธิ์ต้าน  เชื้อรา แบคทีเรีย เชื้อโปรโตซัว (Protozoa) และเชื้อไวรัส  หากร่างกายได้รับยานี้เป็นปริมาณมากๆอาจทำให้เกิดพิษต่อระบบประสาทได้  อาจกล่าวได้ว่าประโยชน์ของ Iodochlorhydroxyquin ในสูตรตำรับมีวัตถุประ สงค์ช่วยต่อต้านกลุ่มเชื้อโรคได้กว้างขวางและครอบคลุมมากยิ่งขึ้น 
หากมองในภาพรวม เราจะพบว่า ยาควอดริเดอร์มเป็นยาครีมทาภายนอกที่มีฤทธิ์เบ็ดเสร็จ  ใช้รักษาอาการอักเสบของผิวหนัง และป้องกันมิให้เกิดการติดเชื้อโรคไม่ว่าจะเป็นเชื้อราหรือแบคทีเรียก็ตาม 
ยังมีข้อจำกัดและข้อควรระวังบางประการ ที่ควรทราบเพื่อใช้เป็นแนวทางการบริหารยา/ใช้ยาควอดริเดอร์ม ดังนี้ เช่น 
- ห้ามใช้เป็นยานี้ทารักษาผิวหนังที่มีสาเหตุจากเชื้อไวรัส เช่น  งูสวัด  อีสุกอีใส                หัด  เริม  ด้วยองค์ประกอบของสเตียรอยด์อย่างยา Betamethasone ที่มีในสูตร                   ตำรับ จะทำให้อาการของการติดเชื้อไวรัสทวีความรุนแรงและแพร่กระจายได้               มากยิ่งขึ้น 
- ห้ามรับประทานหรือใช้ยาควอดริเดอร์ม ป้ายตา  ป้ายปาก/ในปาก  ป้ายในโพรงจมูก  ด้วยยาควอดริเดอร์มเป็นยาทาภายนอก  การใช้ยาผิดวิธี นอกจากจะไม่ทำให้อาการป่วยทุเลาลงแล้ว ยังจะก่อให้เกิดผลข้างเคียงจากยานี้ต่อตัวผู้ป่วยเอง 
- ห้ามใช้ยานี้กับสตรีมีครรภ์/ตั้งครรภ์   สตรีที่อยู่ในภาวะให้นมบุตร  เด็ก โดยไม่มีคำสั่งจากแพทย์ 
- ขนาดและระยะเวลาการใช้ยานี้ ต้องเป็นไปตามคำสั่งแพทย์  การใช้ยานี้เป็นปริมาณมากและเป็นระยะเวลานานเกินความจำเป็น จะก่อให้เกิดผลเสีย/ผลข้างเคียงจากยาที่รุนแรงตามมา  ด้วยยา Betamethasone อาจถูกดูดซึมเข้าสู่ร่างกายจนเป็นเหตุให้เกิดภาวะมียา   Corticosteroids ในร่างกายมีมากเกินไปจนเกิดฤทธิ์กดการทำงานของต่อมหมวกไต จนเป็นเหตุให้เกิดโรคคุชชิง (Cushing disease) ตามมา  นอกจากนี้ยังสามารถทำให้ร่างกายติดเชื้อโรคชนิดอื่นๆที่ไม่ได้ตอบสนองต่อตัวยาในสูตรตำรับของยาควอดริเดอร์มได้อีกด้วย 
ภาวะอักเสบหรือการเกิดโรคผิวหนัง (Skin disorder) ควรต้องได้รับการดูแลในลักษณะเชิงป้องกันมิให้เกิดโรค  การใช้ ยาควอดริเดอร์ม เป็นเรื่องของปลายเหตุและมีขั้นตอนที่ยุ่งยากมากกว่า   อย่างไรก็ตาม ก่อนการใช้ยาควอดริเดอร์ม ทารักษาผิวหนังทุกครั้ง  ควรศึกษารายละเอียดการใช้อย่างถูกต้อง โดยสอบถามได้จาก แพทย์ผู้สั่งยา เภสัชกร รวมถึงศึกษาจากเอกสารกำกับยาที่แนบมากับตัวผลิตภัณฑ์ 
 
 ///// ควอดริเดอร์มมีสรรพคุณ(คุณสมบัติ)อย่างไร? ///// 
ยาควอดริเดอร์มมีสรรพคุณ/ข้อบ่งใช้ เช่น 
- รักษาอาการอักเสบ รวมถึงบำบัดและป้องกันการติดเชื้อแบคทีเรีย และเชื้อรา ของผิวหนัง 
 
 
 ///// ควอดริเดอร์มมีกลไกการออกฤทธิ์อย่างไร? ///// 
อาจกล่าวถึงกลไกการออกฤทธิ์ของยาควอดริเดอร์มในภาพกว้างได้ดังนี้ เช่น 
- Betamethasone:  จะลดอาการอักเสบ    อาการแพ้  อาการคัน ทางผิวหนังและทำให้ผิวหนังฟื้นสภาพเป็นปกติได้อย่างรวดเร็ว 
- Gentamicin:  จะช่วยระงับการเจริญเติบโตของเชื้อแบคทีเรียที่เป็นสาเหตุหนึ่งของการอักเสบ ทำให้ผิวหนังหายเร็วขึ้น 
- Tolnaftate:	จะช่วยระงับการเจริญเติบโตของเชื้อรา  ป้องกันมิให้เกิดการแพร่กระจายหรือลุกลามของเชื้อรา และสนับสนุนการรักษาของยา Gentamicin และ Betamethasone 
- Iodochlorhydroxyquin: สามารถยับยั้งการเจริญเติบโตของเชื้อโรคต่างๆ โดยตัวยาจะมีการออกฤทธิ์กว้างขวาง สามารถยับยั้งและต่อต้าน เชื้อแบคทีเรีย  เชื้อรา และเชื้อปรสิต 
ด้วยกลไกดังที่กล่าวมาทั้งหมด จึงทำให้ยาควอดริเดอร์มมีฤทธิ์ต้านการอักเสบและป้องกันการติดเชื้อทางผิวหนังได้ตามสรรพคุณ 
 
 ///// ควอดริเดอร์มมีรูปแบบการจัดจำหน่ายอย่างไร? ///// 
ยาควอดริเดอร์มมีรูปแบบการจัดจำหน่าย เช่น 
- ยาครีมใช้ทาผิวหนัง ที่มีส่วนประกอบของตัวยาสำคัญ 4 รายการ คือ
Betamethasone valerate 0.05% + Gentamicin sulfate 0.1% +Tolnaftate 1% + Iodochlorhydroxyquin 1% 
 
 ///// ควอดริเดอร์มมีขนาดการบริหารยาอย่างไร? ///// 
ยาควอดริเดอร์ม มีขนาดการบริหารยา/ใช้ยา เช่น 
- ผู้ใหญ่: ทายาบริเวณผิวหนังอักเสบเพียงบางๆ วันละ 2–3 ครั้ง ตามคำสั่งแพทย์ 
- เด็ก:  การใช้ยานี้กับเด็ก ต้องอยู่ในดุลยพินิจของแพทย์ผู้รักษาเท่านั้น 
อนึ่ง: 
- ระยะเวลาของการใช้ยานี้ ขึ้นอยู่กับดุลพินิจของแพทย์ผู้รักษา โดยแพทย์จะประเมินจากการตอบสนองของรอยโรคที่ผิวหนังผู้ป่วย เช่น การติดเชื้อราที่เท้า(Tinea pedis) อาจต้องใช้ยานี้นาน 2–4 สัปดาห์ เป็นต้น 
- หลังทายานี้ ไม่จำเป็นต้องใช้ผ้าพันแผลปิดคลุมผิวหนังบริเวณที่ทายา  	นอกจากจะมีคำสั่งแพทย์/พยาบาล 
- ห้ามนำยานี้ไปรักษาโรคผิวหนังที่มีสาเหตุจากการติดเชื้อไวรัส เช่น เริม  งูสวัด  อีสุกอีใส เป็นต้น 
- กรณีที่ใช้ยานี้ตามคำสั่งแพทย์แล้วอาการไม่ดีขึ้น หรือกลับแย่ลง ให้ผู้ป่วยรีบกลับมาพบแพทย์/มาโรงพยาบาล ไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่	 เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาควอดริเดอร์ม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น โรคหัด   อีสุกอีใส  งูสวัด  เริม รวมทั้งกำลังกินยา/ใช้ยาอะไรอยู่ เพราะยาควอดริเดอร์มอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาวอดริเดอร์ม  สามารถทายานี้ทันทีที่นึกขึ้นได้ หากเวลาใกล้เคียงกับการทายาในครั้งถัดไป ให้ทายานี้ในขนาดปกติ โดยไม่ต้องปรับขนาดการใช้ยานี้เป็น 2เท่า 
อย่างไรก็ดี การใช้ยาทาวอดริเดอร์มอย่างมีประสิทธิผล  ต้องใช้ตามขนาดและทายาตามเวลาที่แพทย์แนะนำเสมอ 
 
 ///// ควอดริเดอร์มมีผลไม่พึงประสงค์อย่างไร? ///// 
ด้วยในสูตรตำรับยาวอดริเดอร์ม  มีตัวยาออกฤทธิ์สำคัญๆ ถึง 4 รายการยา และอาการข้างเคียง(ผลข้างเคียง)จากยานี้ ส่วนมากจะเกิดที่ผิวหนัง ซึ่งพอจะสรุปได้ดังนี้    เช่น  ก่อให้เกิดอาการ แสบ  คัน  ระคายเคืองในบริเวณผิวหนังที่ทายา  อาจทำให้ผิวที่สัมผัสยาเกิดมี  ผิวแห้ง   รูขุมขนอักเสบ  ก่อให้เกิดขนขึ้นในบริเวณที่ใช้ยานี้  มีอาการพุพองของผิวหนังคล้ายสิวแตก  สีผิวซีดจาง   ผิวหนังที่สัมผัสยาเปื่อยยุ่ย ตลอดจนเกิดการติดเชื้อ(ที่ผิวหนัง)ชนิดที่ไม่ตอบสนองต่อยานี้ 
การใช้ยานี้ ตรงตามคำแนะนำของ แพทย์หรือเภสัชกร เป็นหนึ่งช่องทางที่ลดความเสี่ยงของการเกิดอาการข้างเคียงดังกล่าวได้ 
 
 ///// มีข้อควรระวังการใช้ควอดริเดอร์มอย่างไร? ///// 
มีข้อควรระวังการใช้ยาควอดริเดอร์ม เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์   สตรีที่อยู่ในภาวะให้นมบุตร และเด็ก โดยไม่มีคำสั่ง           จากแพทย์ 
- ห้ามปรับปริมาณยาที่ทาผิวหนังด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป เนื้อยาเหลวเป็นน้ำ เป็นต้น 
- ห้ามทายานี้ที่บริเวณ  ตา  อวัยวะเพศ รวมถึงในช่องคลอด  ในโพรงจมูก และในช่องปาก 
- ทายานี้ต่อเนื่องตรงตามขนาดและตรงเวลาในแต่ละวันตามคำสั่งแพทย์ 
- ก่อนใช้ยานี้ควรให้แพทย์ตรวจอาการที่ผิวหนัง เพื่อให้มั่นใจว่า ยานี้เหมาะสมต่ออาการของโรคผิวหนังที่เป็นอยู่ 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมอดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาควอดริเดอร์มด้วย) ยาแผนโบราณทุกชนิด  อาหารเสริมผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ เมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองด้วยเช่นกัน 
 
 ///// ควอดริเดอร์มมีปฏิกิริยาระหว่างยากับยาตัวอื่นอย่างไร? ///// 
ยาควอดริเดอร์มเป็นยาทาภายนอก มีระยะเวลาของการใช้ยาเพียงไม่นาน ดังนั้นจึงยังไม่มีรายงานที่พบการเกิดปฏิกิริยาระหว่างยากับยารับประทานชนิดใดๆ 
 
 ///// ควรเก็บรักษาควอดริเดอร์มอย่างไร? ///// 
ควรเก็บยาควอดริเดอร์ม ภายใต้อุณหภูมิ 2–30 องศาเซลเซียส(Celsius)  ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ควอดริเดอร์มมีชื่ออื่นอีกไหม? ผลิตจากบริษัทอะไรบ้าง? ///// 
ยาควอดริเดอร์ม มียาชื่อการค้าอื่น และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.meppo.com/pdf/drugs/1459-QUADRIDERM-1321612536.pdf[2017,April22] 
http://www.mims.com/thailand/drug/info/quadriderm/[2017,April22] 
https://medlineplus.gov/druginfo/meds/a682799.html[2017,April22] 
https://www.drugs.com/cdi/gentamicin-cream.html[2017,April22] 
http://www.webmd.com/drugs/2/drug-61296/iodochlorhydroxyquin-topical/details[2017,April22] 
https://www.drugs.com/cdi/tolnaftate-cream.html[2017,April22] 
http://www.ndrugs.com/?s=betamethasone%20valerate/gentamicin%20sulphate/tolnaftate/iodochlorhydroxyquin[2017,April22] 
http://www.mims.com/thailand/drug/info/dermaheu[2017,April22] 
http://www.mims.com/thailand/company/info/thai%20nakorn%20patana[2017,April22]
