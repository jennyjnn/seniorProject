อะมอร์โรลฟีน (Amorolfine)
 ///// บทนำ ///// 
ยาอะมอร์โรลฟีน(Amorolfine หรือ Amorolfin หรือ Amorolfine hydrochloride หรือ Amorolfine HCl)เป็นยารักษาโรคเชื้อราที่เกิดบริเวณเล็บมือ-เล็บเท้า(เชื้อราที่เล็บ) ซึ่งอาจเกิดจากการลุกลามจากเชื้อราที่ผิวหนังเข้าสู่เล็บของผู้ป่วยนั่นเอง  การติดเชื้อราที่เล็บจะทำให้เล็บมีลักษณะหนาตัว สีซีดจางจนถึงขั้นทำให้เจ็บปวดได้  การใช้ยาต้านเชื้อราแบบยาครีมหรือยาขี้ผึ้งทาเล็บ มักจะไม่เกิดผลดีเท่าใดนักด้วยเกิดปัญหาการแทรกซึมของตัวยาผ่านเข้าทางเล็บทำได้ยากนั่นเอง  แพทย์จะต้องใช้ยาต้านเชื้อราแบบรับประทานโดยให้ตัวยาแทรกซึมผ่านไปทางกระแสเลือด  แต่ก็มีข้อเสียของยาประเภทรับประทานคือทำให้ผู้ป่วยมีโอกาสได้รับอาการข้างเคียง(ผลข้างเคียง)จากยาได้มาก  อีกหนึ่งทางเลือกคือยาต้านเชื้อราอะมอร์โรลฟีนที่ มีลักษณะเป็นยาทาเคลือบเล็บ(Nail lacquer) แต่ต้องใช้เวลารักษาค่อนข้างนาน เช่นใช้รักษาการติดเชื้อราที่เล็บนิ้วมืออาจกินเวลาถึง 6 เดือน และอาจใช้เวลาถึง 1 ปีเพื่อรักษาการ ติดเชื้อราที่เล็บเท้า 
ก่อนการใช้ยาอะมอร์โรลฟีนทาเล็บ แพทย์จะสั่งให้ทำการตะไบเล็บดังกล่าวให้อยู่ในรูปทรงที่เหมาะสมต่อการทายา และห้ามใช้ตะไบดังกล่าวมาตะไบเล็บที่ปกติ ด้วยจะก่อให้เกิดการปนเปื้อนและติดเชื้อราตามมา  หลังการทายานี้บริเวณเล็บที่ติดเชื้อราแล้ว ให้ปล่อยทิ้งยาให้แห้งติดกับเล็บ ไม่ต้องเช็ดยาออก  ควรรักษาจนกระทั่งเล็บมีการงอกใหม่ขึ้นมาสมบูรณ์  อย่างไรก็ตามการติดเชื้อราที่เล็บก็อาจกลับมาเป็นใหม่ได้อีก  การดูแลสุขลักษณะของเล็บจะช่วยป้องกันมิให้กลับมาเป็นซ้ำ 
มีคำเตือนที่พึงใส่ใจและระวังเมื่อต้องใช้ยาอะมอร์โรลฟีน ดังนี้ เช่น 
- ยานี้ใช้เฉพาะกับเล็บมือ-เล็บเท้าที่ติดเชื้อราเท่านั้น  ห้ามนำไปใช้ทาบริเวณอื่นของร่างกาย 
- ห้ามมิให้ยานี้ เข้าตา  เข้าปาก-จมูก  อวัยวะเพศ  ทวารหนัก 
- ทิ้งตะไบเล็บที่ใช้กับเล็บที่ติดเชื้อราเพื่อป้องกันการนำมาใช้กับเล็บที่ปกติ
ด้วยอาจเกิดการปนเปื้อนจนเป็นเหตุให้เล็บที่ปกติติดเชื้อราขึ้นได้ 
- หลีกเลี่ยงการใช้น้ำยาทาเล็บทาร่วมกับยาอะมอร์โรลฟีน  ด้วยจะรบกวนการ	 ออกฤทธิ์ของยาอะมอร์โรลฟีน 
- หลีกเลี่ยงมิให้เล็บที่ทายาอะมอร์โรลฟีนสัมผัสกับตัวทำละลายประเภททินเนอร์
หรือแอลกอฮอล์  ด้วยตัวทำละลายเหล่านี้จะชะล้างยาอะมอร์โรลฟีนออกจากเล็บ 
- การใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร เป็นสิ่งที่ต้องระวังเป็นอย่างสูง ทั้งนี้เพื่อป้องกันการดูดซึมตัวยานี้เข้าร่างกายและถูกส่งผ่านไปถึงทารก  การใช้ยาอะมอร์โรลฟีนกับผู้ป่วยกลุ่มนี้จะต้องอยู่ในดุลยพินิจของแพทย์เท่านั้น 
- อาจเกิดอาการข้างเคียงบริเวณผิวหนัง/เล็บที่สัมผัสกับยานี้หรือไม่ก็ได้ เช่น 
รู้สึกแสบคัน  สีของเล็บซีดจาง  อาการเหล่านี้อาจทำให้เกิดความรู้สึกรำคาญ
แต่มิได้ก่อให้เกิดอันตรายแต่อย่างใด 
- ยานี้ใช้รักษาการติด เชื้อรา  ยีสต์(Yeasts)  รวมถึง โมลด์(Molds,เชื้อราที่มักขึ้นตามอาหาร และมีสีต่างๆให้เห็นได้ เช่น เขียว เหลือง) ห้ามนำไปใช้รักษาการติดเชื้อของผิวหนังที่มีสาเหตุจากแบคทีเรีย หรือเชื้อไวรัส 
- ห้ามใช้ยานี้กับผู้ที่มีอายุต่ำกว่า 18 ปีลงมา 
คณะกรรมการอาหารและยาของไทยได้ระบุให้ยาอะมอร์โรลฟีนเป็นยาใช้ภายนอกประเภทยาควบคุมพิเศษ  การใช้ยานี้จึงต้องเป็นไปตามคำสั่งแพทย์  และในบ้านเราสามารถพบเห็นการจัดจำหน่ายยานี้ภายใต้ชื่อการค้าว่า “Loceryl” 
 
 ///// อะมอร์โรลฟีนมีสรรพคุณ(คุณสมบัติ)อย่างไร? ///// 
ยาอะมอร์โรลฟีนมีสรรพคุณ/ข้อบ่งใช้เพื่อรักษาการติดเชื้อราในบริเวณเล็บมือ-เล็บเท้า โดยมีฤทธิ์ครอบคลุมเชื้อราชนิดต่างๆ ดังนี้ เช่น 
- เชื้อรากลุ่ม Dermatophytes (เชื้อราชนิดต้องใช้สาร Keratin เพื่อการเจริญเติบโต): เช่น Trichophyton, Microsporum, Epidermophyton 
- เชื้อรากลุ่ม Yeasts: เช่น Candida, Malassezia หรือ Pityrosporum, Cryptococcus 
- เชื้อรากลุ่ม Molds: เช่น Alternaria, Hendersonula, Scopulariopsis, Scytalidium, Aspergillus 
- เชื้อรากลุ่ม Dimorphic Fungi (เชื้อราที่อยู่ในกลุ่มเดียวกับ Mold): เช่น  Coccidioides, Histoplasma, Sporothrix 
 
 ///// อะมอร์โรลฟีนมีกลไกการออกฤทธิ์อย่างไร? ///// 
ยาอะมอร์โรลฟีน มีกลไกการออกฤทธิ์ฆ่าและยับยั้งการเจริญเติบโตของเชื้อราโดยลดการสังเคราะห์สารประเภท Ergosterol ซึ่งเป็นส่วนประกอบสำคัญในเยื่อหุ้มเซลล์ของเชื้อรา จากกลไกนี้ ทำให้ปัจจัยในการดำรงชีวิต  การขยายพันธุ์ รวมถึงการเจริญเติบโตของเชื้อราถูกจำกัด และเป็นผลให้เชื้อราตายลงในที่สุด 
 
 ///// อะมอร์โรลฟีนมีรูปแบบการจัดจำหน่ายอย่างไร? ///// 
ยาอะมอร์โรลฟีนมีรูปแบบการจัดจำหน่าย เช่น 
- ยาน้ำชนิดทาเล็บ โดยมีส่วนประกอบของตัวยา Amorolfine HCl เข้มข้น 5% 
 
 ///// อะมอร์โรลฟีนมีขนาดการบริหารยาอย่างไร? ///// 
ยาอะมอร์โรลฟีน มีขนาดการบริหารยา/ใช้ยา เช่น 
- ผู้ใหญ่อายุตั้งแต่ 18 ปีขึ้นไป: 
- ตะไบตกแต่งเล็บที่ติดเชื้อราให้มีรูปทรงที่เหมาะสมต่อการทายาโดยเป็น     ไปตามคำแนะนำของ แพทย์/พยาบาล/เภสัชกร 
- ทำความสะอาดเล็บที่ต้องการทายา โดยใช้แอลกอฮอล์เช็ดทำความสะอาด ชำระคราบไขมันบริเวณเล็บที่ติดเชื้อราดังกล่าว 
- ใช้อุปกรณ์สำหรับทายา  ป้ายตัวยา และทายาบนเล็บที่ติดเชื้อราให้ครอบคลุมถึงโคนเล็บ 
- หลังการป้ายยา ให้ทิ้งเวลา 3–5 นาที จนกระทั่งยาแห้งติดกับเล็บ 
- ความถี่ของการทายาเพียง 1–2 ครั้ง/สัปดาห์ตามคำสั่งแพทย์ 
- เด็ก: ห้ามใช้ยานี้กับเด็ก 
อนึ่ง: 
- การใช้ยานี้กับเล็บนิ้วมือต้องใช้เวลารักษาถึงประมาณ 6 เดือน ขณะที่เล็บเท้าต้องใช้เวลารักษานานประมาณ 9–12 เดือน 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอะมอร์โรลฟีน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด เช่น  กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น โรคผิวหนัง  รวมทั้งกำลังกินยา/ใช้ยาอะไรอยู่เพราะยาอะมอร์โรลฟีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
กรณีที่ลืมทายาอะมอร์โรลฟีน  สามารถทายานี้ทันทีที่นึกขึ้นได้  ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณยาเป็น 2 เท่า ให้ทายาในขนาดปกติ 
แต่อย่างไรก็ดี การใช้ยาอะมอร์โรลฟีนอย่างถูกต้องตามคำสั่งแพทย์เท่านั้น จึงจะทำให้อาการเชื้อราที่เล็บดีขึ้นเป็นลำดับ 
 
 ///// อะมอร์โรลฟีนมีผลไม่พึงประสงค์อย่างไร? ///// 
ยาอะมอร์โรลฟีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) เช่น  แสบคันบริเวณผิวหนังที่สัมผัสยา  ทำให้เล็บมีสีซีดจางจนถึงขั้นเล็บปริแตกแต่พบเห็นได้ไม่บ่อยนัก 
 
 ///// มีข้อควรระวังการใช้อะมอร์โรลฟีนอย่างไร? ///// 
มีข้อควรระวังการใช้ยาอะมอร์โรลฟีน เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยาด้วยตนเอง  ให้ใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป 
- ห้ามใช้ยานี้กับผู้ที่มีอายุต่ำกว่า 18 ปีลงมา 
- ห้ามใช้ยานี้บำบัดการติดเชื้อแบคทีเรียทางผิวหนัง 
- การใช้ยานี้กับสตรีมีครรภ์  สตรีในภาวะให้นมบุตร และเด็ก จะต้องเป็นไปตาม
ดุลยพินิจของแพทย์เท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอะมอร์โรลฟีนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อะมอร์โรลฟีนมีปฏิกิริยาระหว่างยากับยาตัวอื่นอย่างไร? ///// 
ยาอะมอร์โรลฟีนเป็นยาทาเล็บที่ใช้ภายนอก จึงยังไม่พบข้อมูลทางคลินิกว่า ยานี้เกิดปฏิกิริยาระหว่างยากับยารับประทานชนิดใดๆ 
 
 ///// ควรเก็บรักษาอะมอร์โรลฟีนอย่างไร? ///// 
โดยทั่วไปยาอะมอร์โรลฟีนจะมีอายุการเก็บได้นาน 3 ปี หลังวันที่ผลิต ซึ่ง
ควรเก็บยาภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ 
และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// อะมอร์โรลฟีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะมอร์โรลฟีนที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Amorolfine[2017,July1] 
https://patient.info/medicine/amorolfine-for-fungal-nail-infections-locerylloceryl-curanail-omicur[2017,July1] 
https://www.drugs.com/uk/amorolfine-5-w-v-medicated-nail-lacquer-leaflet.html[2017,July1] 
http://www.netdoctor.co.uk/medicines/skin-and-hair/a7023/loceryl-nail-lacquer-amorolfine/[2017,July1] 
http://www.mims.com/thailand/drug/info/loceryl/?type=brief[2017,July1]
