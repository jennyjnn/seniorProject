พาคลิแทคเซล (Paclitaxel)
 ///// บทนำ ///// 
ยาพาคลิแทคเซล หรือ แพคลิแทคเซล (Paclitaxel ย่อว่า PTX หรือ Pac)เป็นยาเคมีบำบัด(Chemotherapy)ประเภทแอลคาลอยด์ ที่สกัดได้จากเปลือกของต้นยู(Bark from the Pacific yew, พืชในกลุ่มทุเรียนเทศหรือทุเรียนน้ำ)   ทางคลินิกนำมาใช้รักษามะเร็งหลายชนิด เช่น มะเร็งรังไข่   มะเร็งเต้านม   มะเร็งปอด  มะเร็งคาโปซิซาร์โคมา   มะเร็งตับ
มะเร็งปากมดลูก ฯลฯ 
รูปแบบเภสัชภัณฑ์ของยาพาคลิแทคเซล  เป็นสารละลายปราศจากเชื้อ
แบบฉีด  ตัวยามีระยะเวลาของการเสื่อมสลายภายในร่างกายยาวนานเฉลี่ย 5.8 ชั่วโมง ผู้ป่วยจะต้องมารับการให้ยาทุกๆ 3 สัปดาห์ จนกระทั่งครบเทอมของการรักษา  ปกติการรักษามะเร็งมักจะใช้ยารักษามะเร็งตัวอื่น เช่นยา  Cisplatin , Carboplatin, หรือ Trastuzumab ร่วมในการรักษาพร้อมกับยาพาคลิแทคเซล 
ระหว่างที่ได้รับยาพาคลิแทคเซล  ยังมีข้อควรระวังและคำเตือนต่างๆที่ต้องติดตามอย่างสม่ำเสมอ เช่น 
- ยาพาคลิแทคเซล สามารถกดการสร้างเม็ดเลือดขาว   เม็ดเลือดแดง  และเกล็ดเลือด  ไขกระดูกได้ชั่วคราว  ทำให้เกิดความเสี่ยงต่อการติดเชื้อ  เกิดภาวะโลหิตจาง  มีเลือดออกง่ายเพิ่มขึ้น 
- มีอาการปวดข้อ และปวดกล้ามเนื้อ โดยทั่วไปมักเกิดขึ้นชั่วคราว 2-3 วันหลังจากได้รับยาพาคลิแทคเซล แต่อาการเหล่านี้มักจะหายได้เองภายในไม่กี่วัน 
- เกิดอาการทางระบบประสาทส่วนปลาย  เช่น ชามือและเท้า ซึ่งอาการจะค่อยๆ
 ทุเลาลงภายในเวลาต่อมา 
- ผมร่วง ซึ่งเราจะพบเห็นได้บ่อยในผู้ป่วยที่ได้รับยาเคมีบำบัดทุกชนิดรวมถึงยาพาคลิแทคเซล  แต่การงอกของเส้นผมจะกลับมาเป็นปกติหลังจากหยุดใช้ยาพาคลิแทคเซล 
- มีอาการคลื่นไส้อาเจียน   ท้องเสีย   เกิดแผลในช่องปาก   ทั่วไปจะไม่ค่อยรุนแรงเท่าใดนัก  และสามารถหายได้เอง 
- หากมีอาการบวมที่เท้า-ข้อเท้า หรือมีภาวะบวมน้ำ  เกิดผื่นคัน  อึดอัดหายใจไม่ออก/หายใจลำบาก  ต้องรีบให้แพทย์ตรวจประเมินอาการของร่างกายเพิ่มเติมว่า มีภาวะแพ้ยา  หรืออาการแทรกซ้อนอื่นใดร่วมด้วยหรือไม่ 
- ยาพาคลิแทคเซลสามารถทำให้เกิดพิษ(ผลข้างเคียงรุนแรง)ต่อการทำงานของตับได้เหมือนกับยารักษามะเร็งต่างๆ  แพทย์จึงจำเป็นต้องตรวจการทำงานของตับเป็นระยะๆตลอดการรักษาด้วยยาชนิดนี้ 
- อาการความดันโลหิตต่ำสามารถเกิดขึ้นได้ในช่วงประมาณ 3 ชั่วโมงแรกหลังจากได้รับยาพาคลิแทคเซลเข้าทางหลอดเลือด  ผู้ป่วยจะต้องนอนพักเพื่อดูอาการจนกระทั่ง  
 ความดันโลหิตกลับมาเป็นปกติเสียก่อน แพทย์จึงอนุญาตให้กลับบ้านได้ 
- มีอาการหมองคล้ำของผิวหนัง ซึ่งเคยเกิดจากการทำรังสีรักษาก่อนที่จะได้รับตัวยาพาคลิแทคเซล  อาการนี้จะค่อยๆทุเลาลงเมื่อหยุดใช้ยานี้ 
ทั้งนี้ ผลข้างเคียงข้างต้นอาจจะเกิดขึ้นไม่เกิน 10% จากจำนวนผู้ป่วยที่ได้รับยาชนิดนี้ อย่างไรก็ตามหากพบอาการผิดปกติใดๆเกิดขึ้น  ผู้ป่วยจะต้องรีบแจ้งแพทย์/พยาบาลผู้ดูแลรักษาห้ทราบ เพื่อขอคำแนะนำและเพื่อแพทย์พิจารณาปรับแนวทางการรักษาได้ทันเวลา 
องค์การอนามัยโลกกำหนดให้ยาพาคลิแทคเซลเป็นยาจำเป็นขั้นพื้นฐานที่สถานพยาบาลด้านโรคมมะเร็งควรมีสำรองไว้ให้บริการกับผู้ป่วย  และคณะกรรมการอาหารและยาของไทย ได้กำหนดให้ยาพาคลิแทคเซลเป็นยาควบคุมพิเศษ  ซึ่งต้องถูกสั่งจ่ายโดยแพทย์แต่ผู้เดียว  เราจึงพบเห็นการใช้ยาชนิดนี้แต่ในสถานพยาบาลเท่านั้น  ซึ่งหากมีข้อสงสัยเกี่ยวกับการใช้ยาพาคลิแทคเซล  สามารถสอบถามข้อมูลเพิ่มเติมได้จากแพทย์หรือเภสัชกรในสถานพยาบาลที่เข้ารับการรักษาได้ 
 
 ///// พาคลิแทคเซลมีสรรพคุณ(คุณสมบัติ)อย่างไร? ///// 
ยาพาคลิแทคเซลมีสรรพคุณ/ข้อบ่งใช้ เช่น 
- ใช้รักษาหรือเป็นยาสนับสนุนการรักษาโรคมะเร็งชนิดต่างๆ  เช่น มะเร็งรังไข่  มะเร็งเต้านม      มะเร็งคาโปซิซาร์โคมา    มะเร็งตับ   มะเร็งปากมดลูก  มะเร็งปอดชนิดเซลล์ตัวโต 
 
 ///// พาคลิแทคเซลมีกลไกการออกฤทธิ์อย่างไร? ///// 
ยาพาคลิแทคเซล มีกลไกการออกฤทธิ์ยับยั้งการสร้างไมโครทิวบูล(Antimicrotubule agents)ซึ่งมีหน้าที่สำคัญต่อการแบ่งตัวของเซลล์มะเร็ง  การยับยั้งโครงสร้างดังกล่าว ส่งผลให้เซลล์มะเร็งไม่สามารถขยายขนาด  หยุดการเจริญเติบโต และตายลงในที่สุด 
 
 ///// พาคลิแทคเซลมีรูปแบบการจัดจำหน่ายอย่างไร? ///// 
ยาพาคลิแทคเซลมีรูปแบบการจัดจำหน่ายเป็นยาฉีดแบบสารละลายปราศจากเชื้อ ที่ประกอบด้วย Paclitaxel ขนาด  100 มิลลิกรัม/17 มิลลิลิตร, 260 มิลลิกรัม/43.4 มิลลิลิตร 
30 มิลลิกรัม/5 มิลลิลิตรม,  300 มิลลิกรัม/50 มิลลิลิตร 
 
 ///// พาคลิแทคเซลมีขนาดการบริหารยาอย่างไร? ///// 
การใช้ยาพาคลิแทคเซลรักษาผู้ป่วยมะเร็ง จะต้องเป็นไปตามคำสั่งแพทย์เท่านั้น                      ปัจจัยที่แพทย์นำมาใช้คำนวณขนาดการใช้ยา ได้แก่ น้ำหนักตัวของร่างกายผู้ป่วย         รวมถึงอายุ และประวัติการเจ็บป่วย  หรือโรคประจำตัวต่างๆ แพทย์อาจใช้ยา Cisplatin                      หรือ Carboplatin มาเป็นยาร่วมสนับสนุนการรักษามะเร็งให้หายเร็วขึ้น 
อย่างไรก็ตามระหว่างที่ได้รับยาพาคลิแทคเซล แล้วพบอาการดังต่อไปนี้ ต้องรีบนำผู้ป่วยกลับมาพบแพทย์/มาโรงพยาบาลโดยเร็ว 	เช่น 
- มีไข้สูง 38 องศาเซลเซียส(Celsius) หรือเป็นไข้หนาวสั่น 
- อึดอัดหายใจไม่ออก/หายใจลำบาก  และ/หรือมีอาการเจ็บหน้าอกเกิดขึ้น 
- เจ็บปวดบริเวณที่ได้รับการฉีดยามาก 
- คลื่นไส้ทุกครั้งที่มีการรับประทานอาหาร 
- อาเจียน 4-5 ครั้งต่อวัน 
- ท้องเสีย 4-6 ครั้ง ภายใน 24 ชั่วโมง 
- อุจจาระมีสีดำคล้ำ/อุจจาระเป็นเลือด 
- มีเลือดปนมากับปัสสาวะ/ปัสสาวะเป็นเลือด 
- เกิดแผลในช่องปากและคอ 
- มีภาวะเลือดออกง่ายตามร่างกาย 
- เกิดอาการ ตัวเหลืองตาเหลือง 
- บวมตามเท้า ข้อเท้า หรือมีน้ำหนักตัวขึ้นอย่างรวดเร็ว 
- มีอาการคล้ายกับภาวะติดเชื้อ เช่น เกิดอาการไอ  เจ็บขณะถ่ายปัสสาวะ 
 
 ///// ดูแลตนเองอย่างไรขณะได้รับพาคลิแทคเซล? ///// 
การดูแลตนเองขณะได้รับ ยาพาคลิแทคเซล ที่สำคัญ มีดังนี้ 
- ยาชนิดนี้/ยานี้อาจทำให้รู้สึก วิงเวียน หรือง่วงซึม  ขณะเกิดอาการดังกล่าวห้ามผู้ป่วยทำงานกับเครื่องจักรกลหรือขับขี่ยานพาหนะต่างๆด้วยจะเกิดอุบัติเหตุได้ง่าย 
- เพื่อช่วยป้องกันการเกิดแผลในช่องปาก ให้ใช้แปรงสีฟันที่มีขนแปรงนุ่ม และกลั้วคอวันละประมาณ 3ครั้งด้วยน้ำเกลือที่ผสมเองโดยใช้เกลือแกงครึ่ง-หนึ่งช้อนชาผสมกับ 	
น้ำเปล่าสะอาด 240 ซีซี 
- ดื่มน้ำอย่างน้อย 2-3 ลิตรต่อวัน หรือเป็นไปตามคำแนะนำของแพทย์/พยาบาล/เภสัชกร 
- ล้างมือบ่อยๆเพื่อป้องกันการติดเชื้อโรค โดยเฉพาะก่อนรับประทานอาหารและหลังเข้าห้องน้ำ 
- หากมีอาการคลื่นไส้เมื่อจะรับประทานอาหาร ให้ใช้ยาบรรเทาอาการคลื่นไส้/ยาแก้คลื่นไส้ตามที่แพทย์สั่งจ่ายเท่านั้น ห้ามซื้อยาอื่นใดมาใช้ด้วยตนเอง  และผู้ป่วยสามารถ	
ปรับการรับประทานอาหารเป็นมื้อเล็กๆแต่บ่อยครั้งขึ้นเพื่อช่วยลดอาการคลื่นไส้  
ดังกล่าว 
- หลีกเลี่ยงการอยู่ในที่มีผู้คนแออัดเพื่อป้องกันการติดเชื้อโรคต่างๆ 
- หลีกเลี่ยงการเล่นกีฬาหรือกิจกรรมหนักที่อาจทำให้เกิดการบาดเจ็บหรือเป็น
แผลเลือดออก 
- ยาพาคลิแทคเซลสามารถทำให้ผิวหนังไวต่อแสงแดด  เมื่อต้องอยู่ในที่โล่งแจ้ง	
จึงควรสวมเสื้อผ้าป้องกันแสงแดดให้มิดชิด หรือทาผิวด้วยครีมกันแดดที่มีค่า SPF 15 หรือสูงกว่า 
- ห้ามดื่มเครื่องดื่มที่มีแอลกอฮอล์เป็นส่วนประกอบ 
- พักผ่อนให้เต็มที่ และรับประทานอาหารให้ถูกสัดส่วนตามที่ แพทย์/พยาบาลแนะนำ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาพาคลิแทคเซล   ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  เช่น โรคความดันโลหิตสูง   โรคความดันโลหิตต่ำ  โรคตับ  มีภาวะเลือดออกง่าย  รวมทั้งกำลังกินยา/ใช้ยาอะไรอยู่ เพราะยาพาคลิแทคเซลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
เพื่อประสิทธิผลของการรักษา ควรมารับการให้ยาพาคลิแทคเซลตรงตามเวลาที่แพทย์นัดหมาย  หากลืมมารับการฉีดยา ต้องรีบแจ้งให้แพทย์/พยาบาล/บุคคลกรทางการแพทย์ที่ดูแลผู้ป่วยทราบ และทำการนัดหมายการให้ยาครั้งต่อไปโดยเร็ว 
 
 ///// พาคลิแทคเซลมีผลไม่พึงประสงค์อย่างไร? ///// 
ยาพาคลิแทคเซลเป็นยาเคมีบำบัดที่มีประสิทธิภาพในการฆ่าเซลล์มะเร็งชนิดมีการแบ่งตัวได้อย่างรวดเร็ว  แต่ยาชนิดนี้ไม่ใช่ยารักษาตรงเป้าจึงทำให้เกิดผลกระทบ(ผลข้างเคียง)ต่อเซลล์ปกติที่สามารถแบ่งตัวได้อย่างรวดเร็วเช่นเดียวกัน จึงเป็นเหตุให้ตัวยาพาคลิแทคเซลล์สร้างผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินหายใจ: เช่น  เกิดภาวะปอดบวม  มีพังผืดในปอด  การหายใจล้มเหลว 
- ผลต่อระบบประสาท: เช่น เกิดพิษต่อระบบประสาท เช่น มีอาการวิงเวียน  
ชาตามมือและเท้า 
- ผลต่อระบบทางเดินอาหาร: เช่น คลื่นไส้อาเจียน   ท้องเสีย   ตับอ่อนอักเสบ  ลำไส้อุดตัน  มีภาวะลำไส้ใหญ่อักเสบชนิดที่เรียกว่า Pseudomembranous colitis 
- ผลต่อระบบหัวใจและหลอดเลือด: เช่น ความดันโลหิตต่ำหรือสูง  หัวใจขาดเลือด  หัวใจเต้นช้าหรือไม่ก็หัวใจเต้นเร็ว   หัวใจเต้นผิดจังหวะ 
- ผลต่อผิวหนัง: เช่น  ผมร่วง   มีผื่นคัน   ผิวคล้ำขึ้น  อาจมีลมพิษ  หรือผิวหนังบวม 
- ผลต่อระบบภูมิคุ้มกันต้านทานโรค: เช่น ติดเชื้อที่ทางเดินปัสสาวะ/โรคติดเชื้อทางเดินปัสสาวะ    โรคติดเชื้อทางเดินหายใจ   ภาวะติดเชื้อในกระแสเลือด 
- ผลต่อตา: เช่น ตาพร่า 
- ผลต่อตับ: เช่น เอนไซม์การทำงานของตับในเลือดสูงขึ้น  ค่าบิลิรูบินในเลือดสูง 
- ผลต่อกล้ามเนื้อ: เช่น  ปวดหลัง   ปวดข้อ 
- ผลต่อการเกิดมะเร็งชนิดอื่น: เช่น อาจทำให้เกิดมะเร็งเม็ดเลือดขาว ชนิด Acute myeloid leukemia 
- ผลต่อระบบเลือด: เช่น กดไขกระดูก   โลหิตจาง  มีภาวะเลือดออกง่าย  เม็ดเลือดขาวชนิดนิวโทรฟิลต่ำ 
- ผลต่อสภาพจิตใจ: เช่น รู้สึกสับสน 
อนึ่ง อาการข้างเคียงดังกล่าวอาจเกิดขึ้นหรือไม่นั้น ขึ้นอยู่กับการตอบสนองของร่างกายของแต่ละบุคคล 
 
 ///// มีข้อควรระวังการใช้พาคลิแทคเซลอย่างไร? ///// 
มีข้อควรระวังการใช้ยาพาคลิแทคเซล เช่น 
- ห้ามใช้กับผู้ที่มีประวัติแพ้ยาชนิดนี้ 
- ห้ามใช้กับสตรีมีครรภ์  สตรีในภาวะให้นมบุตร  และเด็ก 
- ห้ามใช้ยานี้กับผู้ที่มีระดับเม็ดเลือดขาวชนิดนิวโทรฟิลต่ำกว่า 1,500 เซลล์/ลบ.มม. 
- ขณะที่ได้รับยานี้ ห้ามรับการฉีดวัคซีนใดๆ นอกจากจะมีคำสั่งแพทย์เท่านั้น 
- หากพบอาการ อึดอัดหายใจไม่ออก  มีผื่นคันขึ้นเต็มตัว  ให้ตั้งสมมุติฐานว่า
เกิดอาการแพ้ยา และต้องให้แพทย์รีบช่วยเหลือโดยเร็ว 
- ปฏิบัติตัวตามคำแนะนำของแพทย์/พยาบาล/เภสัชกรอย่างเคร่งครัด  และมาพบแพทย์/มาโรงพยาบาลเพื่อรับการตรวจร่างกายจากแพทย์รวมถึงการตรวจหาภาวะแทรก ซ้อนต่างๆ และรับการฉีดยานี้ตามที่แพทย์นัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง ยาแผนปัจจุบันทุกชนิด(รวมยาพาคลิแทคเซลด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่องข้อปฏิบัติพื้นฐานในการใช้ยาทุกชนิด)รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// พาคลิแทคเซลมีปฏิกิริยาระหว่างยากับยาตัวอื่นอย่างไร? ///// 
ยาพาคลิแทคเซล มีปฏิกิริยาระหว่างยากับยาตัวอื่น เช่น 
- ห้ามใช้ยาพาคลิแทคเซลร่วมกับ ยาAdalimumab เพราะเสี่ยงต่อการติดเชื้อโรคต่างๆได้ง่ายขึ้น 
- ห้ามใช้ยาพาคลิแทคเซลร่วมกับ ยาClozapine  เพราะทำให้เกิดภาวะกดไขกระดูก สูงขึ้นจนเป็นเหตุให้มีระดับเม็ดเลือดชนิดต่างๆต่ำลง 
- การใช้ยาพาคลิแทคเซล ร่วมกับยา  Amprenavir , Telaprevir   จะทำให้ระดับยาพาคลิแทคเซลในเลือดเพิ่มมากขึ้น จนเป็นเหตุให้เกิดอาการข้างเคียงต่างๆตามมาสูงขึ้นจากยาพาคลิแทคเซล กรณีที่จำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
 
 ///// ควรเก็บรักษาพาคลิแทคเซลอย่างไร? ///// 
ควรเก็บรักษายาพาคลิแทคเซลดังนี้ เช่น 
- เก็บยาภายใต้อุณหภูมิ 20-25 องศาเซลเซียส  ห้ามเก็บในช่องแช่แข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาในห้องน้ำหรือในรถยนต์ 
- ไม่เก็บยาที่หมดอายุแล้ว 
- ห้ามทิ้งยาลงในแม่น้ำลำคลองหรือในแหล่งน้ำตามธรรมชาติ 
 
 ///// พาคลิแทคเซลมีชื่ออื่นอีกไหม? ผลิตจากบริษัทอะไรบ้าง? ///// 
ยาพาคลิแทคเซล มียาชื่อการค้า และบริษัทผู้ผลิต/ผู้จำหน่าย เช่น 
อนึ่งยาชื่อการค้าอื่นของยานี้ เช่น Taxol, Onxol 
 ///// บรรณานุกรม ///// 
https://www.accessdata.fda.gov/drugsatfda_docs/label/2011/020262s049lbl.pdf [2018,aug18] 
http://chemocare.com/chemotherapy/drug-info/Paclitaxel.aspx [2018,aug18] 
https://en.wikipedia.org/wiki/Paclitaxel [2018,aug18] 
https://www.mims.com/thailand/drug/info/intaxel/?type=brief [2018,aug18] 
https://www.mims.com/thailand/drug/info/paclitaxel/?type=brief&amp;mtype=generic [2018,aug18] 
https://www.drugs.com/sfx/paclitaxel-side-effects.html [2018,aug18] 
https://www.drugs.com/drug-interactions/paclitaxel-index.html?filter=3&amp;generic_only= [2018,aug18]
