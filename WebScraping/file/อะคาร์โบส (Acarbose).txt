อะคาร์โบส (Acarbose)
 ///// บทนำ ///// 
ยาอะคาร์โบส (Acarbose) เป็นยาสังเคราะห์ที่นำมารักษาโรคเบาหวานประเภทที่ 2 จัดอยู่ในกลุ่มยาแอลฟา-กลูโคซิเดส อินฮิบิเตอร์ (Alpha-glucosidase inhibitor) มีจำหน่ายแพร่หลายในแถบยุโรปและจีนภายใต้ชื่อการค้าว่า “กลูโคเบย์ (Glucobay)” หลักการทำงานของยาชนิดนี้ไม่มีอะไรซับซ้อน โดยตัวยาจะไปยับยั้งไม่ให้เอนไซม์ในลำไส้ที่ชื่อว่าไกลโคไซด์ ไฮโดรเลส (Glycoside hydrolases) และเอนไซม์จากตับอ่อนที่ชื่อว่า แอลฟา-อะมัยเลส (Alpha amylase) เปลี่ยนสารอาหารจำพวกแป้งไปเป็นน้ำตาลโมเลกุลที่เล็กลง ทำให้ลดการดูดซึมน้ำตาลจากลำไส้เล็ก ทางคลินิกยาอะคาร์โบสจึงช่วยลดปริมาณน้ำตาลในเลือดได้ในระยะสั้น และให้ผลการรักษาระยะยาวกับการลดระดับน้ำตาลเฉลี่ยสะสมหรือที่วงการแพทย์เรียกว่า Glycated hemoglobin (HbA1c) 
สำหรับผู้ใหญ่ ยาอะคาร์โบสมีขนาดรับประทานเฉลี่ยครั้งละ 25 - 100 มิลลิกรัมรับประทานวันละ 3 ครั้งทั้งนี้ขึ้นอยู่กับดุลยพินิจของแพทย์ผู้ตรวจรักษาอาการข้างเคียง (ผลข้างเคียง) ที่โดดเด่นของยานี้ได้แก่ มีภาวะท้องอืด เนื่องจากยานี้ทำให้การย่อยอาหารประเภทแป้งไปเป็นน้ำตาลทำได้ยากขึ้นนั่นเอง 
รูปแบบยาแผนปัจจุบันของยานี้จะเป็นยาชนิดรับประทานเท่านั้น ยาอะคาร์โบสมีการดูดซึมเข้าสู่ร่างกายต่ำ ตัวยาจะถูกเปลี่ยนโครงสร้างทางเคมีจากระบบทางเดินอาหารเท่านั้น ร่างกายสามารถขับยานี้ทิ้งไปกับอุจจาระและมีบางส่วนที่ถูกดูดซึมและขับออกจากร่างกายไปพร้อมกับปัสสาวะ 
คณะกรรมการอาหารและยาของไทยได้บรรจุให้ยาอะคาร์โบสอยู่ในรายการบัญชียาหลักแห่งชาติ โดยระบุการใช้กับผู้ป่วยเบาหวานบางรายที่มีระดับน้ำตาลในเลือดหลังอาหารสูง อีกทั้งกำกับให้รับประทานยานี้พร้อมกับอาหารคำแรกอีกด้วย 
การเลือกใช้ยาอะคารโบสกับผู้ป่วย แพทย์มักจะคัดกรองโดยการตรวจร่างกายพร้อมกับสอบถามประวัติสุขภาพของผู้ป่วยเพื่อยืนยันว่าเหมาะสมที่จะใช้ยาอะคาร์โบสหรือไม่เช่น 
- ผู้ป่วยเบาหวาน ต้องไม่มีโรคของระบบทางเดินอาหารอักเสบหรืออุดตัน 
- ไม่มีแผลในบริเวณลำไส้เล็ก 
- ไม่เป็นโรคตับแข็งหรือโรคตับชนิดอื่น 
- มีการใช้ยาลดน้ำตาลในเลือดชนิดอื่นอยู่ก่อนหน้านี้หรือไม่ 
- หากเป็นสตรีอยู่ในภาวะตั้งครรภ์หรือเลี้ยงบุตรด้วยน้ำนมมารดาหรือไม่ 
นอกจากนี้ แพทย์จะกำกับเตือนให้ผู้ป่วยทราบว่า การใช้ยาอะคาร์โบสนี้ควรต้องควบคุมอาหารที่รับประทานพร้อมกับมีการออกกำลังกายที่เหมาะสม ด้วยประโยชน์ของยานี้ไม่เพียงแต่ใช้บำบัดรักษาเท่านั้น แต่ยังนำมาใช้ในเชิงป้องกันกับผู้ที่มีภาวะเสี่ยงกับการเกิดโรคเบาหวาน เพื่อความปลอดภัยในการใช้ยาอะคาร์โบสผู้ป่วยจะต้องรับประทานยาตามคำแนะนำของแพทย์ ไม่ปรับขนาดรับประทานด้วยตนเอง หากเกิดอาการผิดปกติหลังใช้ยานี้ให้รีบกลับมาพบแพทย์/มาโรงพยาบาลโดยเร็ว 
 ///// อะคาร์โบสมีสรรพคุณ (คุณสมบัติ) อย่างไร? ///// 
ยาอะคาร์โบสมีสรรพคุณ/ข้อบ่งใช้คือ 
- ใช้บำบัดรักษาโรคเบาหวานประเภทที่ 2 
- ใช้เป็นยาป้องกันในผู้ที่มีภาวะเสี่ยงต่อการเป็นโรคเบาหวานโดยต้องอาศัยการควบคุมอาหารและการออกกำลังกายร่วมด้วย 
 ///// อะคาร์โบสมีกลไกการออกฤทธิ์อย่างไร? ///// 
ยาอะคาร์โบสมีกลไกการออกฤทธิ์โดยตัวยาจะออกฤทธิ์ยับยั้งกลุ่มเอนไซม์ในลำไส้เล็กที่มีชื่อว่า Glycoside hydrolases โดยเฉพาะตัวที่ชื่อว่า Alpha-glucosidase รวมถึงเอนไซม์จากตับอ่อนที่มีชื่อว่า Alpha-amylase ไม่ให้เปลี่ยนหรือย่อยแป้งหรืออาหารจำพวกคาร์โบไฮเดรตที่บริโภคเข้าไป โดยไม่ให้เปลี่ยนไปเป็นน้ำตาลที่มีโครงสร้างโมเลกุลเล็กลง ส่งผลให้ลำไส้ดูดซึมน้ำตาลโมเลกุลเล็กกลูโคส (Glucose) เข้าสู่กระแสเลือดได้น้อยลง และช่วยสนับสนุนในการบำบัดอาการเบาหวานประเภทที่ 2 ตามสรรพคุณ 
 ///// อะคาร์โบสมีรูปแบบการจัดจำหน่ายอย่างไร? ///// 
ยาอะคาร์โบสมีรูปแบบการจัดจำหน่ายเป็นยาเม็ดชนิดรับประทาน ขนาด 25, 50 และ 100 มิลลิกรัม/เม็ด 
 ///// อะคาร์โบสมีขนาดรับประทานอย่างไร? ///// 
ยาอะคาร์โบสมีขนาดรับประทานเช่น 
ก. ใช้บำบัดโรคเบาหวานประเภทที่ 2: 
- ผู้ใหญ่: เริ่มต้นรับประทาน 50 มิลลิกรัมวันละ 3 ครั้งพร้อมอาหารคำแรก แพทย์อาจปรับเพิ่มขนาดรับประทานเป็น 100 มิลลิกรัม/ครั้ง ถ้าจำเป็น และอาจปรับขนาดรับประทานสูงสุดได้ถึง 200 มิลลิกรัม/ครั้ง 
ข. ใช้ป้องกันการเกิดโรคเบาหวาน: 
- ผู้ใหญ่: รับประทานครั้งละ 50 มิลลิกรัมพร้อมอาหารคำแรกวันละ 3 ครั้ง หลังจากนั้นอีก 4 - 8 สัปดาห์แพทย์อาจปรับขนาดรับประทานเป็น 100 มิลลิกรัมวันละ 3 ครั้ง 
*อนึ่ง: 
- เด็ก: ยังไม่มีข้อมูลทางการแพทย์ชัดเจนในการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาอะคาร์โบส ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอะคาร์โบสอาจส่งผลให้อาการของโรคเหล่านั้นรุนแรงขึ้นหรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะคาร์โบสสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// อะคาร์โบสมีผลไม่พึงประสงค์อย่างไร? ///// 
ยาอะคาร์โบสสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น 
ก. อาการข้างเคียงทั่วไป: เช่น ปวดท้อง มีอาการท้องอืด ท้องเสีย วิงเวียน อ่อนเพลีย ปวดศีรษะ อาจพบภาวะโลหิตจางด้วยยานี้มีผลยับยั้งการดูดซึมธาตุเหล็กจากระบบทางเดินอาหารได้เช่นกัน นอกจากนี้ยังพบอาการทางผิวหนังเช่น ผื่นคันได้อีกด้วย 
ข. อาการข้างเคียงที่พบได้แต่น้อยมาก: เช่น ตัวเหลือง/ตาเหลืองคล้ายดีซ่าน 
 ///// มีข้อควรระวังการใช้อะคาร์โบสอย่างไร? ///// 
มีข้อควรระวังการใช้ยาอะคาร์โบสเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีการอักเสบของระบบทางเดินอาหาร (เช่น ลำไส้อักเสบ) หรือมีการอุดตัน (เช่น ลำไส้อุดตัน) เป็นแผลในระบบทางเดินอาหาร (เช่น แผลเปบติค) หรือผู้ที่เป็นโรคเรื้อรังของลำไส้เล็ก (เช่น ลำไส้อักเสบเรื้อรัง) 
- ห้ามใช้ยานี้กับผู้ป่วยโรคตับ โรคไต 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และในเด็ก 
- ห้ามปรับขนาดรับประทานยานี้ด้วยตนเอง 
- ระหว่างการใช้ยานี้ให้ควบคุมอาหารและออกกำลังกายตามคำแนะนำของแพทย์ร่วมด้วยเสมอ 
- ระหว่างที่ใช้ยานี้ควรหมั่นตรวจสอบน้ำตาลในเลือดของตนเองตามคำแนะนำของแพทย์ พยาบาลอย่างสม่ำเสมอ 
- มาพบแพทย์/มาโรงพยาบาลตามนัดเพื่อตรวจสภาพร่างกายและติดตามความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะคาร์โบสด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะคาร์โบสมีปฏิกิริยาระหว่างยากับยาตัวอื่นอย่างไร? ///// 
ยาอะคาร์โบสมีปฏิกิริยาระหว่างยากับยาตัวอื่นเช่น 
- การใช้ยาอะคาร์โบสร่วมกับยา Digoxin อาจมีผลต่อการกระจายตัวรวมถึงระดับยา Digoxin    ในกระแสเลือดจนส่งผลกระทบต่อการรักษา หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาอะคาร์โบสร่วมกับยา Gatifloxacin อาจทำให้เกิดภาวะน้ำตาลในเลือดต่ำจนเป็นเหตุเข้าขั้นโคม่า และในบางกรณีอาจทำให้เกิดภาวะน้ำตาลในเลือดสูงได้เช่นกัน (ปัสสาวะบ่อยร่วมกับกระหายน้ำ) จึงควรหลีกเลี่ยงการใช้ยาร่วมกัน 
- การใช้ยาอะคาร์โบสร่วมกับ Phenylpropanolamine, Pseudoephedrine, Phenylephrine อาจทำให้การควบคุมน้ำตาลในเลือดของยาอะคาร์โบสด้อยประสิทธิภาพลงไป หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีๆไป 
 ///// ควรเก็บรักษาอะคาร์โบสอย่างไร? ///// 
ควรเก็บยาอะคาร์โบสภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อะคาร์โบสมีชื่ออื่นอีกไหม? ผลิตจากบริษัทอะไรบ้าง? ///// 
ยาอะคาร์โบสที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Alpha-glucosidase_inhibitor  [2015,Aug29] 
https://en.wikipedia.org/wiki/Acarbose  [2015,Aug29] 
https://en.wikipedia.org/wiki/Glycated_hemoglobin  [2015,Aug29] 
http://mims.com/HONGKONG/Home/GatewaySubscription/?generic=acarbose  [2015,Aug29] 
http://mims.com/Hongkong/drug/info/Glucobay/?type=brief  [2015,Aug29] 
http://dmsic.moph.go.th/dmsic/admin/files/userfiles/files/essential_book_56.pdf  [2015,Aug29] 
http://www.drugs.com/mtm/acarbose.html  [2015,Aug29] 
http://www.drugs.com/sfx/acarbose-side-effects.html  [2015,Aug29] 
http://www.drugs.com/drug-interactions/acarbose-index.html?filter=3&amp;generic_only=  [2015,Aug29]
