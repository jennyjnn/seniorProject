ฟลูคลอกซาซิลลิน (Flucloxacillin)
 ///// ทั่วไป ///// 
ยาฟลูคลอกซาซิลลิน (Flucloxacillin) เป็นยาปฏิชีวนะในกลุ่มยาเพนิซิลลิน (Penicillin) ออกฤทธิ์ต่อต้านเชื้อแบคทีเรียชนิดแกรมบวก (Gram positive bacteria) ได้ดี วงการแพทย์นำมาใช้รักษาการติดเชื้อของทางเดินหายใจ หู จมูก คอ การติดเชื้อที่ผิวหนังเช่น บาดแผล ฝี สิว หรือแม้แต่การติดเชื้อที่เยื่อบุหัวใจ/เยื่อบุหัวใจอักเสบ (Endocarditis) การติดเชื้อที่กระดูกและที่ข้อต่างๆตามร่างกาย การติดเชื้อที่เยื่อหุ้มสมอง/เยื่อหุ้มสมองอักเสบ อวัยวะในช่องทางเดินอาหาร การติดเชื้อในกระแสเลือด/ภาวะพิษเหตุติดเชื้อ การติดเชื้อที่ไต ถุงน้ำดีและช่องทางเดินปัสสาวะ 
รูปแบบยาฟลูคลอกซาซิลลินในยาแผนปัจจุบันมีทั้งชนิดแคปซูล ยาเม็ด ยาน้ำแขวนตะกอนสำหรับรับประทาน และยาฉีด 
จากการศึกษาเรื่องการกระจายตัวของยาฟลูคลอกซาซิลลินในร่างกายพบว่า หลังจากยาเข้าสู่กระแสเลือด ก็จะรวมตัวกับพลาสมาโปรตีนถึงประมาณ 95% ตัวยายังสามารถผ่านไปกับน้ำนมมารดาได้อีกด้วย ตับจะคอยเปลี่ยนแปลงโครงสร้างโมเลกุลของยาอยู่ตลอดเวลา ร่างกายต้องใช้เวลาประมาณ 1 ชั่วโมงในการกำจัดยา 50% ออกจากกระแสเลือด 
ยาฟลูคลอกซาซิลลินจัดเป็นยาอันตรายที่มีผลข้างเคียงข้อห้ามใช้หรืออาจกระตุ้นให้เกิดอาการแพ้ยาในผู้ป่วยบางราย การใช้ยาที่ปลอดภัยควรต้องเป็นไปตามคำสั่งของแพทย์เท่านั้น ผู้บริโภค/ผู้ ป่วยไม่สมควรซื้อหายานี้มารับประทานเอง 
 ///// ยาฟลูคลอกซาซิลลินมีสรรพคุณ (คุณสมบัติ) อย่างไร? ///// 
ยาฟลูคลอกซาซิลลินมีสรรพคุณดังนี้คือ ใช้รักษาการติดเชื้อแบคทีเรียกลุ่มสแตปฟิโลคอกคัส (Staphylococcus) ที่ดื้อต่อยาเบนซิลเพนิซิลลิน (Benzylpenicillin/Penicillin G) เช่น การติดเชื้อที่เยื่อบุหัวใจ/เยื่อบุหัวใจอักเสบ การติดเชื้อที่กระดูก 
 ///// ฟลูคลอกซาซิลลินมีกลไกการออกฤทธิ์อย่างไร? ///// 
กลไกการออกฤทธิ์ของยาฟลูคลอกซาซิลลินคือ ตัวยาจะเข้าจับกับผนังเซลล์ของแบคทีเรียและยับยั้งการสังเคราะห์หรือการสร้างผนังเซลล์ดังกล่าว ส่งผลให้เซลล์แบคทีเรียแตกออกและตายลงในที่สุด 
 ///// ฟลูคลอกซาซิลลินมีรูปแบบการจัดจำหน่ายอย่างไร? ///// 
ยาฟลูคลอกซาซิลลินมีรูปแบบการจัดจำหน่ายดังนี้เช่น 
- ยาแคปซูลชนิดรับประทาน ขนาด 250 และ 500 มิลลิกรัม/แคปซูล 
- ยาเม็ดชนิดรับประทาน ขนาด 125 และ 250 มิลลิกรัม/เม็ด 
- ยาน้ำแขวนตะกอนชนิดรับประทาน ขนาด 125 มิลลิกรัม/ 5 มิลลิลิตร 
- ยาฉีดชนิดผง (ใช้ผสมสารละลายก่อนใช้ยา) ขนาดความแรง 500 มิลลิกรัม/ขวด 
 ///// ฟลูคลอกซาซิลลินมีขนาดรับประทานอย่างไร? ///// 
ยาฟลูคลอกซาซิลลินมีขนาดรับประทานดังนี้เช่น 
- ผู้ใหญ่: รับประทานครั้งละ 250 มิลลิกรัมวันละ 4 ครั้ง 
- เด็กอายุ 2 - 10 ปี: รับประทานครั้งละ 125 มิลลิกรัมวันละ 4 ครั้ง 
- เด็กอายุมากกว่า 10 ปี: ขนาดรับประทานเช่นเดียวกับในผู้ใหญ่ 
- เด็กอายุต่ำกว่า 2 ปี: ยังไม่มีข้อมูลแน่ชัดถึงผลข้างเคียงของยานี้ในเด็กกลุ่มนี้ การใช้ยาในเด็กกลุ่มนี้จึงอยู่ในดุลพินิจของแพทย์ 
*****หมายเหตุ: 
- ควรรับประทานยานี้ในช่วงท้องว่างหรือรับประทานก่อนมื้ออาหาร ½ - 1 ชั่วโมง 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฟลูคลอกซาซิลลิน ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาฟลูคลอกซาซิลลินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาและ/หรือกับอาหารเสริมที่รับประทานอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟลูคลอกซาซิลลินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ฟลูคลอกซาซิลลินมีผลไม่พึงประสงค์อย่างไร? ///// 
ยาฟลูคลอกซาซิลลินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่างๆดังนี้เช่น อาจกระตุ้นให้เกิดอาการแพ้ยา เกิดลมพิษ มีไข้ ปวดข้อ ผื่นคัน เกิดภาวะโลหิตจางชนิดที่เรียกว่า Haemolytic anaemia เกิดภาวะไตอักเสบ ตับอักเสบ ตัวเหลือง เกิดความผิดปกติของเลือดเมื่อตรวจเลือดซีบีซี/CBC (เช่น เม็ดเลือดขาวต่ำ/Neutropenia และ เกล็ดเลือดต่ำ/Thrombocytopenia) ผู้ป่วยบางรายอาจเกิดอาการ Stevens-Johnson syndrome เกิดอาการทางสมอง (เช่น ทำให้เกิดการชัก) 
 ///// มีข้อควรระวังการใช้ฟลูคลอกซาซิลลินอย่างไร? ///// 
มีข้อควรระวังการใช้ยาฟลูคลอกซาซิลลินดังนี้เช่น 
- ห้ามใช้กับผู้ที่แพ้ยานี้และที่แพ้ยากลุ่มเพนิซิลลิน (Penicillin) 
- การใช้ยานี้เกินขนาดสามารถทำให้ไตทำงานหนักจนอาจเกิดไตวายเฉียบพลันหรืออาจเกิดภาวะหัวใจล้มเหลว 
- ในกรณีที่ใช้ยานี้เป็นเวลานานๆระวังการดื้อยาของเชื้อโรคชนิดอื่นๆติดตามมา 
- ระวังการใช้ยานี้กับผู้ป่วยที่มีการทำงานของตับผิดปกติ 
- ระวังการใช้ยานี้กับผู้สูงอายุ หญิงตั้งครรภ์ หญิงที่อยู่ในภาวะให้นมบุตร ถึงแม้จะมีข้อมูลสนับ สนุนจากการศึกษาว่าปลอดภัยเมื่อใช้กับหญิงตั้งครรภ์ก็ตาม การจะใช้ยานี้ในผู้ป่วยกลุ่มนี้ต้องเป็นไปตามคำสั่งแพทย์เท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟลูคลอกซาซิลลินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟลูคลอกซาซิลลินมีปฏิกิริยาระหว่างยากับยาตัวอื่นอย่างไร? ///// 
ยาฟลูคลอกซาซิลลินมีปฏิกิริยาระหว่างยากับยาตัวอื่นดังนี้เช่น 
- การใช้ยาฟลูคลอกซาซิลลินร่วมกับยา Probenecid สามารถทำให้ฟลูคลอกซาซิลลินอยู่ในกระแสเลือดได้นานขึ้นและส่งผลต่อประสิทธิภาพในการออกฤทธิ์ การจะใช้ยาทั้งคู่ร่วมกันจะต้องเป็นไปตามคำสั่งของแพทย์เท่านั้น 
- การใช้ยาฟลูคลอกซาซิลลินร่วมกับยา Warfarin สามารถเพิ่มระยะเวลาการแข็งตัวของเลือดได้ยาวนานขึ้นและเสี่ยงกับภาวะเลือดออกง่าย หากจำเป็นต้องใช้ยาร่วมกันแพทย์จะปรับขนาดรับประ ทานให้เหมาะสมเป็นรายบุคคลไป 
- การใช้ยาฟลูคลอกซาซิลลินร่วมกับยาเม็ดคุมกำเนิดชนิดที่มีตัวยา Ethinyl Estradiol เป็นองค์ประกอบจะทำให้ฤทธิ์ของยาเม็ดคุมกำเนิดดังกล่าวด้อยประสิทธิภาพลงไปและเสี่ยงกับภาวการณ์ตั้ง ครรภ์ตามมา ระหว่างการใช้ยาร่วมกันควรต้องป้องกันการตั้งครรภ์โดยใช้วิธีอื่นร่วมด้วยเช่น การใช้ถุงยางอนามัยชาย 
- การใช้ยาฟลูคลอกซาซิลลินร่วมกับยาต่อต้านแบคทีเรียบางตัวเช่น Oxytetracycline, Tetra cycline, Rolitetracycline จะทำให้ฤทธิ์ของฟลูคลอกซาซิลลินด้อยประสิทธิภาพลงไปจึงควรเลี่ยงการใช้ยาร่วมกัน 
 ///// ควรเก็บรักษาฟลูคลอกซาซิลลินอย่างไร? ///// 
ควนเก็บยาฟลูคลอกซาซิลลินภายใต้อุณหภูมิ 25 องศาเซลเซียส (Celsius), สำหรับยาน้ำแขวนตะกอนที่ผสมน้ำแล้วให้เก็บในตู้เย็นที่มีอุณหภูมิ 2 - 8 องศาเซลเซียส ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง ไม่เก็บยาในห้องน้ำหรือในรถยนต์ 
 ///// ฟลูคลอกซาซิลลินมีชื่ออื่นอีกไหม? ผลิตจากบริษัทอะไรบ้าง? ///// 
ยาฟลูคลอกซาซิลลินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Flucloxacillin [2015,Feb7]
	2. http://www.mims.com/Philippines/drug/search/?q=flucloxacillin [2015,Feb7]
	3. http://www.mims.com/USA/drug/info/flucloxacillin/?type=full&amp;mtype=generic#Dosage [2015,Feb7]
	4. http://www.mims.com/vietnam/drug/info/Genaflox/ [2015,Feb7]
	5. http://www.mims.com/Malaysia/Drug/info/Flucloxil/ [2015,Feb7]
	6. http://www.drugbank.ca/drugs/DB00301 [2015,Feb7]
