ลูกอลส์ โซลูชั่น (Lugol’s solution)
 ///// บทนำ ///// 
ยาลูกอลส์ โซลูชั่น หรือ สารละลายลูกอลส์(Lugol’s solution) หรือจะเรียกว่า ลูกอลส์ ไอโอดีน(Lugol’s iodine) หรือบางครั้งเรียกว่า Aqueous iodine  หรือ Strong iodine solution เป็นสารละลายที่มีฤทธิ์ฆ่าเชื้อโรค   สูตรตำรับได้พัฒนาขึ้นเมื่อปี ค.ศ.1829(พ.ศ.2472) โดยนายแพทย์ชาวฝรั่งเศสที่ชื่อว่า “Jean Lugol”   ประโยชน์ทางการแพทย์ได้ใช้ยาลูกอลส์ โซลูชั่น รักษาโรคต่อมไทรอยด์เป็นพิษ  ป้องกันเซลล์ต่อมไทรอยด์จากไอโอดีนที่มีกัมมันตรังสี   รักษาผู้ป่วยที่มีภาวะขาดไอโอดีน  ใช้เป็นยาช่วยในการตรวจคัดกรองมะเร็งปากมดลูก(Cervical cancer)  ใช้รักษาบาดแผลจากเข็มทิ่มตำตลอดจนกระทั่งผสมในน้ำดื่มเพื่อฆ่าเชื้อโรค   ในห้องทดลอง จะใช้ยาลูกอลส์ โซลูชั่นเพื่อจำแนกประเภทของแบคทีเรียหรือที่เรียกว่า Gram stain 
ตัวยาสำคัญของสารละลายลูกอลส์ คือ ไอโอดีน และโปแตสเซียม ไอโอไดด์(Potassium iodide) ด้วยคุณประโยชน์ที่มากมาย   ทางองค์การอนามัยโลกได้กำหนดสารละลายลูกอลส์เป็นเภสัชภัณฑ์ที่สถานพยาบาลควรมีสำรองเพื่อให้บริการกับผู้ป่วย  ประเทศไทยโดยคณะกรรมการอาหารและยา ก็ได้ระบุให้สารละลายลูกกอลซ์อยู่ในบัญชียาหลักแห่งชาติเช่นเดียวกัน 
การใช้สารละลายลูกอลส์ ด้วยวัตถุประสงค์ใดก็ตาม ควรเป็นไปตามคำแนะนำของแพทย์  ด้วยความแตกต่างของความเข้มข้นในสูตรตำรับยานี้ สามารถก่อผลข้างเคียงได้มากมาย อาทิ ทำให้เกิดอาการแพ้ทางผิวหนังที่สัมผัสยานี้  ส่งผลกระทบต่อระบบประสาทและระบบทางเดินอาหาร  ตลอดจนสภาพจิตประสาทเมื่อบริโภคยานี้เข้าร่างกาย 
เราสามารถซื้อหายาลูกอลส์ โซลูชั่นได้จากร้านขายยาทั่วไป และอาจพบว่าแต่ละสูตรตำรับ มีความแตกต่างของตัวยาสำคัญอย่างเช่น ไอโอดีนที่มีความเข้มข้น ตั้งแต่ 1–13% 
ปัจจุบันภาคเกษตรกรรม ก็ได้นำลูกอลส์ โซลูชั่นมาใช้เป็นสารเพิ่มการเจริญเติบโตในฟาร์มปศุสัตว์อีกด้วย  อย่างไรก็ตาม หากผู้บริโภคเกิดความสับสนในเภสัชภัณฑ์ที่มีไอโอดีนเป็นองค์ประกอบในท้องตลาด เช่น Povidone iodine หรือTincture of iodine ซึ่งมีความแตกต่างและความคล้ายของประโยชน์ใช้งาน ก็สามารถสอบถามรายละเอียดเพิ่มเติมได้จากแพทย์ผู้ที่ให้การรักษา หรือจากเภสัชกรได้ทั่วไป 
 
 ///// ลูกอลส์ โซลูชั่นมีสรรพคุณ(คุณสมบัติ)อย่างไร? ///// 
ยาลูกอลส์ โซลูชั่นมีสรรพคุณ/ข้อบ่งใช้ เช่น 
- ใช้รักษาโรคต่อมไทรอยด์เป็นพิษ 
- ป้องกันการสะสมไอโอดีนที่มีกัมมันตรังสีของเซลล์ต่อมไทรอยด์ 
- บำบัดอาการผู้ที่มีภาวะขาดไอโอดีน 
- ช่วยลดภาวะเลือดออกของผู้ที่ต้องผ่าตัดต่อมไทรอยด์ด้วยเหตุจากโรคต่อมไทรอยด์เป็นพิษชนิดที่เรียกว่า Graves’ disease 
- ใช้เป็นยาช่วยในหัตถการส่องตรวจช่องคลอดหรือปากมดลูก 
- ใช้ในหัตถการตรวจรอยต่อของเหงือกหรือเยื่อเมือกในปาก 
- ใช้เป็นสารฆ่าเชื้อโรค(น้ำยาฆ่าเชื้อ) 
- ใช้ในห้องทดลองเพื่อแยกประเภทของแบคทีเรีย 
 
 ///// ลูกอลส์ โซลูชั่นมีกลไกการออกฤทธิ์อย่างไร? ///// 
ในบทความนี้จะขอกล่าวถึงยาลูกอลส์ โซลูชั่นที่มีความสัมพันธ์ต่อการรักษาโรคต่อมไทรอยด์เป็นประเด็นสำคัญดังนี้ 
ก. สำหรับผู้ป่วยต่อมไทรอยด์เป็นพิษ:  การได้รับธาตุไอโอดีนจากสารละลายลูกอลส์ จะทำให้อาการต่อมไทรอยด์เป็นพิษทุเลาลง  ด้วยลูกอลส์ โซลูชั่นสามารถยับยั้งการปลดปล่อยไทรอยด์ฮอร์โมนที่มีปริมาณมากเกินไป  ไอโอดีนในลูกอลส์ โซลูชั่นยังมีกลไกลดจำนวนหลอดเลือดที่มาหล่อเลี้ยงต่อมไทรอยด์  ทำให้ต่อมไทรอยด์ลดขนาดลง และจากกลไกเหล่านี้ แพทย์จึงมักให้สารละลายลูกอลส์กับผู้ป่วยต่อมไทรอยด์เป็นพิษ เพื่อลดขนาดต่อมไทรอยด์ก่อนเข้ารับการผ่าตัด 
ข. สำหรับป้องกันไอโอดีนที่เป็นสารกัมมันตรังสีเข้าสะสมในเซลล์ต่อมไทรอยด์:
กล่าวคือ ธรรมชาติของต่อมไทรอยด์เมื่อได้รับธาตุไอโอดีนเป็นปริมาณที่พอเพียงเต็มที่  เซลล์ต่อมไทรอยด์จะถูกจำกัดให้ไม่สามารถรับ/จับไอโอดีนที่อยู่ภายนอกต่อมไทรอยด์เพิ่มได้อีก  ด้วยกลไกนี้ผู้ป่วยที่ได้รับธาตุไอโอดีนจากลูกอลส์ โซลูชั่น จะเกิดการปิดกั้นไม่ให้ไอโอดีนที่มีกัมมันตรังสีเข้าจับกับเซลล์ต่อมไทรอยด์ได้อีก 
 
 ///// ลูกอลส์ โซลูชั่นมีรูปแบบการจัดจำหน่ายอย่างไร? ///// 
ยาลูกอลส์ โซลูชั่นมีรูปแบบการจัดจำหน่าย เช่น 
- สารละลายที่มีส่วนประกอบของ Iodine 5% และ Potassium iodide 10% 
อนึ่ง ลูกอลส์ โซลูชั่น ที่วางจำหน่ายอาจมีองค์ประกอบของไอโอดีนและโปแตสเซียม ไอโอไดด์ในสัดส่วนแตกต่างกันดังตารางข้างล่าง 
 
 ///// ลูกอลส์ โซลูชั่นมีขนาดการบริหารยาอย่างไร? ///// 
ยาลูกอลส์ โซลูชั่นมีขนาดการบริหารยา/ใช้ยา เช่น 
ก. สำหรับผู้ที่มีภาวะขาดไอโอดีน: 
- ผู้ใหญ่: ใช้ลูกอลส์ โซลูชั่น เข้มข้น 5% 2 หยด ลงในน้ำประมาณ 240 ซีซีหรือ   น้ำผลไม้ คนให้ตัวยากระจายตัวแล้วดื่มตอนเช้าวันละ1ครั้ง แพทย์จะแนะนำปรับเพิ่มขนาดรับประทานเพื่อให้ร่างกายผู้ป่วยได้รับไอโอดีน 50 มิลลิกรัม/วัน 
- เด็ก: การใช้และขนาดยานี้ในเด็ก อยู่ในดุลพินิจของแพทย์เป็นกรณีๆไป 
ข. สำหรับป้องกันเซลล์ต่อมไทรอยด์สะสมไอโอดีนที่มีกัมมันตรังสี: 
- ผู้ใหญ่: รับประทานยาโดยคิดเป็นปริมาณไอโอดีน 195 มิลลิกรัม วันละ1ครั้ง เป็นเวลา10 วัน 
- เด็ก: การใช้และขนาดยานี้ในเด็กอยู่ในดุลพินิจของแพทย์เป็นกรณีๆไป 
ค. สำหรับลดความเสี่ยงของการเกิดมะเร็งต่อมไทรอยด์จากการบริโภคไอโอดีนที่ปนเปื้อนกัมมันตรังสีหลังการระเบิดของนิวเคลียร์: 
- ผู้ใหญ่: รับประทานยาที่คิดเป็นปริมาณไอโอดีน 130 มิลลิกรัม วันละ1ครั้งจนกว่าการปนเปื้อนกัมมันตรังสีในสิ่งแวดล้อมจะยุติ 
- เด็กอายุ 3–18 ปี: 	รับประทานยาที่มีไอโอดีน 65 มิลลิกรัม วันละ1ครั้ง 
- เด็กอายุ 1 เดือน–3 ปี:	รับประทานยาที่มีไอโอดีน 32.5 มิลลิกรัม วันละ1ครั้ง 
- เด็กอายุต่ำกว่า 1 เดือน:	รับประทานยาที่มีไอโอดีน 16.25 มิลลิกรัม วันละ1ครั้ง 
อนึ่ง: 
- ควรรับประทานย่านี้หลังอาหาร  เพื่อช่วยลดอาการระคายเคืองของกระเพาะอาหาร 
- การรับประทานยานี้อาจใช้เวลาต่อเนื่องถึง 10-15 วัน หรือเป็นไปตามคำสั่งแพทย์ 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาลูกอลส์ โซลูชั่น  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาลูกอลส์ โซลูชั่นอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยา
กับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาลูกอลส์ โซลูชั่น  สามารถรับประทานทันทีเมื่อนึกขึ้นได้ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า ให้รับประทานยาที่ขนาดปกติ 
 
 ///// ลูกอลส์ โซลูชั่นมีผลไม่พึงประสงค์อย่างไร? ///// 
ยาลูกอลส์ โซลูชั่นสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อผิวหนัง: เช่น อาจเกิดลมพิษ 
- ผลต่อระบบหัวใจและหลอดเลือด: เช่น หัวใจเต้นผิดปกติ  แน่นหน้าอก 
- ผลต่อกล้ามเนื้อ: เช่น มื้อ-เท้า/กล้ามเนื้ออ่อนแรง 
- ผลต่อระบบทางเดินอาหาร: เช่น ระคายเคืองต่อกระเพาะอาหารและลำไส้  ท้องเสีย  ทำให้แสบบริเวณปาก-คอ  น้ำลายออกมามาก  การรับรสชาติอาหารเปลี่ยน  คลื่นไส้ อาเจียน  ปวดท้อง 
- ผลต่อสภาพจิตใจ/จิตประสาท: เช่น รู้สึกสับสน 
- ผลต่อระบบการเผาผลาญพลังงานของร่างกาย: เช่น อาจทำให้มีภาวะโปแตสเซียมในเลือดสูง 
 
 ///// มีข้อควรระวังการใช้ลูกอลส์ โซลูชั่นอย่างไร? ///// 
มีข้อควรระวังการใช้ยาลูกอลส์ โซลูชั่น เช่น 
- ห้ามใช้กับผู้ที่แพ้ยานี้ 
- ห้ามใช้กับผู้ที่มีภาวะโปแตสเซียมในเลือดสูง 
- ห้ามใช้กับผู้ป่วยโรคไต 
- ห้ามปรับขนาดรับประทานด้วยตนเอง 
- ห้ามใช้กับสตรีมีครรภ์  สตรีในช่วงให้นมบุตร และเด็ก โดยไม่มีคำสั่งแพทย์ 
- รับประทานยานี้ต่อเนื่องตามคำสั่งแพทย์  ห้ามหยุดการใช้ยานี้ด้วยตนเอง 
- กรณีพบอาการแพ้ยาหลังการใช้ยานี้ เช่น มีผื่นคัน  ผิวหนังบวม แดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ต้องหยุดใช้ยานี้ทันที แล้วรีบนำผู้ป่วยส่งโรงพยาบาลทันที/ฉุกเฉิน 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมลูกอลส์ โซลูชั่นด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ลูกอลส์ โซลูชั่นมีปฏิกิริยาระหว่างยากับยาตัวอื่นอย่างไร? ///// 
ยาลูกอลส์ โซลูชั่นมีปฏิกิริยาระหว่างยากับยาตัวอื่น เช่น 
- การใช้ยาลูกอลส์ โซลูชั่นร่วมกับยา Captopril, Enalapril, Lisinopril  อาจทำให้เกิดภาวะโปแตสเซียมในเลือดสูงเกินปกติ   หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามใช้สารละลายลูกอลส์ร่วมกับยาขับปัสสาวะที่มีฤทธิ์ดูดกลับโปแตสเซียม (Diuretics potassium sparing หรือ Potassium sparing diuretics)  เพราะจะทำให้ร่างกายมีระดับโปแตสเซียมสูงเกินปกติจนส่งผลให้เกิดอาการหัวใจเต้นผิดจังหวะ หรือหัวใจหยุดเต้น 
 
 ///// ควรเก็บรักษาลูกอลส์ โซลูชั่นอย่างไร? ///// 
ควรเก็บยาลูกอลส์ โซลูชั่น  ภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ย 
 
 ///// ลูกอลส์ โซลูชั่นมีชื่ออื่นอีกไหม? ผลิตจากบริษัทอะไรบ้าง? ///// 
ยาลูกอลส์ โซลูชั่น มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Lugol%27s_iodine  [2018,March17] 
https://www.drugs.com/mmx/lugol-s-solution.html  [2018,March17] 
http://drug.fda.moph.go.th:81/nlem.in.th/search?keyword=lugol  [2018,March17] 
http://www.iodine-resource.com/lugols-iodine-dosage.html  [2018,March17] 
https://www.swansonvitamins.com/j-crow-company  [2018,March17] 
https://davisplus.fadavis.com/3976/meddeck/pdf/iodineiodide.pdf  [2018,March17] 
https://davisplus.fadavis.com/3976/meddeck/pdf/iodineiodide.pdf  [2018,March17] 
http://www.mims.com/thailand/drug/info/lugol/  [2018,March17]
