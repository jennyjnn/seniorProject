เออร์บีซาร์แทน (Irbesartan)
 ///// บทนำ ///// 
ยาเออร์บีซาร์แทน(Irbesartan) เป็นยาในกลุ่มแอนจิโอเทนซิน II รีเซพเตอร์ แอนตาโกนิสต์ (Angiotensin II receptor antagonist)  ทางคลินิกนำมาใช้รักษาโรคความดันโลหิตสูง ถูกพัฒนาโดยแผนกวิจัยของบริษัทยา Sanofi Aventis ประเทศฝรั่งเศส ยานี้ยังอาจช่วยชะลอความเสื่อมของไต ในผู้ป่วยโรคเบาหวานประเภทที่ 2 (Type diabetes) ได้ด้วย  รูปแบบยาแผนปัจจุบันของยานี้เป็นยาชนิดรับประทาน 
ยาเออร์บีซาร์แทนสามารถถูกดูดซึมเข้าสู่กระแสเลือดได้อย่างรวดเร็วจากระบบทางเดินอาหาร และมีอัตราการกระจายตัวในกระแสเลือดประมาน 60–80% ตัวยาจะเข้ารวมตัวกับพลาสมาโปรตีนได้ถึงประมาณ 96%   การรับประทานยานี้เพียง 1 ครั้งต่อวันจะทำให้ยาเออร์บีซาร์แทนอยู่ในร่างกายได้นานประมาณ 11–15 ชั่วโมง  ก่อนที่จะถูกขับออกจากกระแสเลือดโดยผ่านไปกับอุจจาระและปัสสาวะ  การรับประทานยานี้ต่อเนื่อง 3 วันขึ้นไป  สามารถทำให้ยาเออร์บีซาร์แทนในกระแสเลือดมีความเข้มข้นที่เพียงพอต่อการเกิดฤทธิ์ในการควบคุมความดันโลหิตสูงให้เป็นปกติได้ 
จากการศึกษาทางคลินิก ยังไม่มีข้อมูลการใช้ยาเออร์บีซาร์แทนกับเด็กโดยเฉพาะที่มีอายุต่ำกว่า 6 ปีลงมา เราจึงไม่พบข้อบ่งใช้ยานี้กับผู้ป่วยเด็ก  และยานี้ไม่เหมาะที่จะใช้กับสตรีตั้งครรภ์ ด้วยจะก่อให้เกิดความผิดปกติต่อทารกในครรภ์ได้  ส่วนการใช้ยานี้กับสตรีที่อยู่ในภาวะให้นมบุตรพบว่า ไม่มีข้อมูลเชิงประจักษ์(Empirical Research,การศึกษาทางวิทยาศาตร์ที่ใช้หลักในการติดตามผลการรักษาที่จะเกิดกับผู้ป่วย)ในการศึกษาหรือยืนยันความปลอดภัยต่อตัวผู้ป่วยที่อยู่ในภาวะให้นมบุตร  เพื่อหลีกเลี่ยงผลกระทบต่อทารก จึงถือเป็นข้อจำกัดการใช้ยานี้กับผู้ป่วยกลุ่มนี้เช่นกัน 
ข้อควรระวังบางประการที่ผู้บริโภค/ผู้ป่วยควรทราบก่อนที่จะใช้ยาเออร์บีซาร์แทน อาทิ เช่น 
- ห้ามใช้กับผู้ที่มีประวัติแพ้ยาเออร์บีซาร์แทน 
- ระวังการใช้ยานี้กับผู้ป่วยด้วยโรคหัวใจล้มเหลว  โรคหลอดเลือด  โรคเบาหวาน  โรคไต  ผู้ที่อยู่ในภาวะขาดน้ำ  มีระดับเกลือโพแทสเซียมในเลือดสูง หรือมีภาวะเกลือโซเดียมในเลือดต่ำ 
- ยาอื่นๆหลายรายการหากใช้ร่วมกับยาเออร์บีซาร์แทน   อาจทำให้เกิดภาวะความดันโลหิตต่ำตามมา ดังนั้นผู้ป่วยต้องแจ้งให้แพทย์ทราบทุกครั้งว่า มียาประเภทใดที่ใช้อยู่ก่อน โดยเฉพาะ กลุ่มยาขับปัสสาวะ  กลุ่มยา ACE inhibitor 
- การใช้ยาเออร์บีซาร์แทน จะต้องรับประทานยาตรงเวลาเป็นประจำและต่อเนื่องตามแพทย์ผู้รักษาสั่ง จึงจะบำบัดอาการความดันโลหิตสูงได้ดี  ห้ามมิให้ผู้ป่วยปรับขนาดรับประทาน หรือหยุดการใช้ยานี้เอง โดยมิได้ปรึกษาแพทย์ 
ผู้ที่ได้รับยาเออร์บีซาร์แทน สามารถพบอาการข้างเคียง(ผลข้างเคียง)บางประการได้เหมือนกับยาอื่นๆโดยทั่วไป เช่น คลื่นไส้  รู้สึกไม่สะบายในกระเพาะอาหารและลำไส้  ในกรณีที่มีอาการวิงเวียนคล้ายจะเป็นลมหลังรับประทานยานี้ จะต้องหลีกเลี่ยงการขับขี่ยวดยานพาหนะต่างๆ และ/หรือการทำงานกับเครื่องจักร เพราะจะเกิดอุบัติเหตุได้ง่าย  หรือบางกรณีหากพบว่าเกิดอาการบวมตามใบหน้า  หายใจไม่ออก/หายใจลำบาก  กลืนลำบาก  กรณีเช่นนี้ควรรีบเข้ามาพบแพทย์/มาโรงพยาบาลทันที/ฉุกเฉิน 
โดยทั่วไป ผู้ป่วยโรคความดันโลหิตสูง ควรได้รับการวัดความดันโลหิตเป็นประจำตามคำแนะนำของแพทย์ พยาบาล   ทั้งนี้เพื่อเป็นการตรวจสอบประสิทธิภาพของยาลดความดันโลหิต ที่รวมถึงยาเออร์บีซาร์แทนที่ใช้อยู่  หากเกิดความผิดปกติ เช่น  มีความดันโลหิตต่ำหรือความดันโลหิตไม่ลดลงเลย จะได้ใช้เป็นข้อมูลให้กับแพทย์ เพื่อแพทย์พิจารณาปรับแนวทางการรักษาต่อไป 
ผู้ป่วยโรคความดันโลหิตสูง จะต้องมาพบแพทย์/มาโรงพยาบาลตามนัดหมาย เพื่อรับการตรวจสภาพความดันโลหิต  การทำงานของหัวใจ  ระดับสารอิเล็กโทรไลต์(Electrolyte) ในเลือด   รวมถึงเฝ้าระวังสภาวะแทรกซ้อน(ผลข้างเคียง)จากยาเออร์บีซาร์แทนที่อาจเกิดขึ้นได้ 
ยาเออร์บีซาร์แทนจัดอยู่ในหมวดยาอันตราย  การใช้ยานี้ต้องเป็นไปตามคำสั่งจากแพทย์เท่านั้น ห้ามมิให้ผู้ป่วยไปซื้อหายานี้มารับประทานเองโดยเด็ดขาด 
 ///// เออร์บีซาร์แทนมีสรรพคุณ(คุณสมบัติ)อย่างไร? ///// 
ยาเออร์บีซาร์แทนมีสรรพคุณ/ข้อบ่งใช้ เช่น 
- รักษาโรคความดันโลหิตสูง โดยสามารถใช้เป็นยาเดี่ยว หรือจะใช้ร่วมกับยาลดความดันโลหิตสูงชนิดอื่นในการรักษาก็ได้  แต่ต้องอยู่ในดุลพินิจของแพทย์ผู้รักษา 
- รักษาโรคไตในผู้ป่วยโรคเบาหวาน 
 ///// เออร์บีซาร์แทนมีกลไกการออกฤทธิ์อย่างไร? ///// 
เนื่องจากยาเออร์บีซาร์แทนเป็นยาในกลุ่มแอนจิโอเทนซิน II รีเซพเตอร์  แอนโกนิสต์(Angiotensin II receptor antagonist)  โดยตัวยามีกลไกการออกฤทธิ์กับตัวรับ (Receptor) ที่อยู่ในผนังหลอดเลือด ซึ่งถูกเรียกว่า AT1 receptor จึงมีผลทำให้สาร Angiotensin II (สารที่สร้างโดยการทำงานระหว่างตับกับไต ในการควบคุมความดันโลหิต) ไม่สามารถแสดงฤทธิ์ที่ทำให้หลอดเลือดหดตัวได้  นอกจากนี้ยังส่งผลให้ลดการหลั่งฮอร์โมนที่มีผลให้เกิดความดันโลหิตสูง ได้แก่  Aldosterone (ฮอร์โมนจากต่อมหมวกไต) และ Vasopressin (ฮอร์โมนจากต่อมใต้สมอง) จากกลไกต่างๆเหล่านี้ จึงก่อให้มีฤทธิ์ของการรักษาตามสรรพคุณ 
 
 ///// เออร์บีซาร์แทนมีรูปแบบการจัดจำหน่ายอย่างไร? ///// 
ยาเออร์บีซาร์แทนมีรูปแบบการจัดจำหน่าย เช่น 
- ยาเม็ดชนิดรับประทาน ขนาด 150 และ 300 มิลลิกรัม/เม็ด 
- ยาเม็ดชนิดรับประทานที่ผสมร่วมกับยาอื่น เช่น  Irbesartan 150 มิลลิกรัม + 
Hydrochlorothiazide 12.5 มิลลิกรัม/เม็ดม,   Irbesartan 300 มิลลิกรัม + 
Hydrochlorothiazide 12.5 มิลลิกรัม/เม็ด,   Irbesartan 300 มิลลิกรัม + 
Hydrochlorothiazide 25 มิลลิกรัม/เม็ด 
 ///// เออร์บีซาร์แทนมีขนาดรับประทานอย่างไร? ///// 
ยาเออร์บีซาร์แทนมีขนาดรับประทาน เช่น 
ก. สำหรับรักษาโรคความดันโลหิตสูง: 
- ผู้ใหญ่ที่อายุตั้งแต่ 16 ปีขึ้นไป: รับประทาน 150 มิลลิกรัม วันละ 1ครั้ง  ขนาดรับประทานสูงสุดไม่เกิน 300 มิลลิกรัม/วัน 
ข. สำหรับบำบัดโรคไตในผู้ป่วยโรคเบาหวาน: 
- ผู้ใหญ่: เริ่มต้นรับประทาน 150 มิลลิกรัม/วัน  และแพทย์สามารถปรับขนาดรับประทานเป็น 300 มิลลิกรัม/วันได้  โดยขึ้นกับการตอบสนองต่อยานี้ของผู้ป่วย 
* อนึ่ง: 
- สามารถรับประทานยานี้ ก่อนหรือหลัง อาหารก็ได้ 
- เด็กและผู้ที่มีอายุต่ำกว่า 16 ปีลงมา:  ไม่ควรใช้ยานี้ 
- ผู้ป่วยที่ต้องทำการล้างไตด้วยการฟอกโลหิตจากภาวะไตเสื่อม/โรคไตเรื้อรัง  แพทย์จะลดขนาดการรับประทานยานี้ลง โดยเริ่มต้นลงมาที่ 75 มิลลิกรัม/วัน 
- *การได้รับยานี้เกินขนาด สังเกตได้จาก อาการ ความดันโลหิตต่ำ  หัวใจเต้นเร็ว  หรือไม่ก็ช้า   การบำบัดรักษา คือ ต้องรีบนำตัวผู้ป่วยส่งโรงพยาบาลทันที/ฉุกเฉิน เพื่อแพทย์พิจารณาทำการล้างท้อง หรือใช้ยาถ่านกัมมันต์ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่ง	เท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเออร์บีซาร์แทน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคหัวใจ  โรคไต  โรคเบาหวาน  รวมทั้งกำลังกินยา/ใช้ยาอะไรอยู่ เพราะยาเออร์บีซาร์แทนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเออร์บีซาร์แทน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
แต่อย่างไรก็ดี เพื่อประสิทธิผลของการรักษา ควรรับประทานยาเออร์บีซาร์แทนให้ตรงเวลา 
 ///// เออร์บีซาร์แทนมีผลไม่พึงประสงค์อย่างไร? ///// 
ยาเออร์บีซาร์แทนอาจก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบการเผาผลาญพลังงานของร่างกาย:  เช่น มีภาวะเกลือโพแทสเซียมในเลือดสูง  น้ำหนักตัวเพิ่ม  มีภาวะเกาต์  หิวอาหารบ่อยหรือไม่ก็เบื่ออาหาร 
- ผลต่อระบบประสาท:  เช่น  ปวดศีรษะ  วิงเวียน  หรือเกิดภาวะบ้านหมุน  การทรงตัวทำได้ลำบาก  หูอื้อ 
- ผลต่อระบบทางเดินหายใจ:  เช่น  ทางเดินหายใจส่วนบนติดเชื้อ/โรคติดเชื้อทางเดินหายใจ  ไอ  คอหอยอักเสบ/คออักเสบ  เยื่อจมูกอักเสบ  มีน้ำมูกคั่ง 
- ผลต่อระบบทางเดินอาหาร:  เช่น  คลื่นไส้ อาเจียน  ท้องเสีย  แสบร้อนกลางอก  ปวดท้อง  ท้องผูก  ท้องอืด   ปากแห้ง  เป็นแผลในปาก/แผลร้อนใน   กระเพาะอาหารอักเสบ  ลำไส้อักเสบ 
- ผลต่อกล้ามเนื้อ:  เช่น   ปวดกล้ามเนื้อ   เป็นตะคริว   กล้ามเนื้ออ่อนแรง 
- ผลต่อสภาพจิตใจ:   เช่น  วิตกกังวล  กระสับกระส่าย   ซึมเศร้า  นอนไม่หลับ 
- ผลต่อผิวหนัง:  เช่น  เกิดผื่นคัน  ลมพิษ 
- ผลต่อระบบทางเดินปัสสาวะ:  เช่น โรคติดเชื้อระบบทางเดินปัสสาวะ 
- ผลต่อระบบเลือด:  เช่น เกิดภาวะโลหิตจาง  เกิดภาวะ Neutropenia (เม็ดเลือดขาวชนิด Neutrophil ต่ำ)   Thrombocytopenia(เกล็ดเลือดต่ำ) 
- ผลต่อการมองเห็น:  เช่น  เกิดอาการตาพร่า  การมองเห็นของลานสายตาผิดปกติ 
- ผลต่อตับ:  เช่น  มีภาวะดีซ่าน  อาจเกิดภาวะตับอักเสบ 
- อื่นๆ: สมรรถภาพทางเพศลดลง 
 ///// มีข้อควรระวังการใช้เออร์บีซาร์แทนอย่างไร? ///// 
มีข้อควรระวังการใช้ยาออร์บีซาร์แทน เช่น 
- ห้ามใช้กับผู้ที่แพ้ยานี้ 
- ห้ามปรับเปลี่ยนขนาดรับประทานเอง 
- ห้ามใช้ยานี้ในสตรีตั้งครรภ์  สตรีที่อยู่ในภาวะให้นมบุตร และเด็ก 
- ระวังการใช้ยานี้กับผู้ป่วยโรคไตชนิด Renal artery stenosis 
- ห้ามใช้ร่วมกับยา Aliskiren ด้วยจะก่อให้เกิดปัญหาต่อการทำงานของไตอย่างรุนแรง และ เกิดความดันโลหิตต่ำ 
- ระวังการใช้ยานี้กับคนชรา/ผู้สูงอายุ 
- ระวังการใช้ยานี้กับผู้ป่วยด้วยไตทำงานผิดปกติ 
- ระวังการใช้ยานี้กับผู้ป่วยที่ต้องรับประทานยาที่มีเกลือโพแทสเซียมเป็นส่วนประกอบ เช่น ยา Potassium citrate   Potassium chloride 
- หมั่นตรวจสอบภาวะความดันโลหิตอย่างสม่ำเสมอหลังการใช้ยานี้ ตามคำแนะนำของ แพทย์ พยาบาล เภสัชกร 
- หลังการใช้ยานี้ตามระยะเวลาที่แพทย์แนะนำ  หากพบว่าอาการไม่ดีขึ้น  ควรรีบกลับไปปรึกษาแพทย์/ไปโรงพยาบาล ก่อนนัด 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเออร์บีซาร์แทนด้วย) ยาแผนโบราณทุกชนิด  อาหารเสริม  และสมุนไพรต่างๆเสมอ เพราะยามีทั้งให้คุณและให้โทษ  ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เออร์บีซาร์แทนมีปฏิกิริยาระหว่างยากับยาตัวอื่นอย่างไร? ///// 
ยาเออร์บีซาร์แทนมีปฏิกิริยาระหว่างยากับยาตัวอื่น เช่น 
- ห้ามใช้ยาเออร์บีซาร์แทนร่วมกับยา Quinapril  ด้วยจะสร้างความเสียหายให้กับไต  และทำให้เกิดความดันโลหิตต่ำตามมา 
- หลีกเลี่ยงการใช้ยาเออร์บีซาร์แทนร่วมกับยา Spironolactone  ด้วยจะทำให้เกลือโพแทสเซียมในเลือดสูงมากขึ้น 
- การใช้ยาเออร์บีซาร์แทนร่วมกับยา Ibuprofen  อาจทำให้ฤทธิ์ของการลดความดันโลหิตของยาเออร์บีซาร์แทนด้อยประสิทธิภาพลง  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาเออร์บีซาร์แทนร่วมกับยา Fentanyl  ด้วยจะทำให้เกิดความดันโลหิตต่ำ  ปวดศีรษะ  วิงเวียน  และเป็นลมตามมา 
 ///// ควรเก็บรักษาเออร์บีซาร์แทนอย่างไร? ///// 
ควรเก็บยาเออร์บีซาร์แทน ในช่วงอุณหภูมิ 15 – 30 องศาเซลเซียส(Celsius)ห้ามเก็บยาในช่องแช่แข็งของตู้เย็น  ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง ไม่เก็บยาที่หมดอายุ 
 ///// เออร์บีซาร์แทนมีชื่ออื่นอีกไหม? ผลิตจากบริษัทอะไรบ้าง? ///// 
ยาเออร์บีซาร์แทน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Angiotensin_II_receptor_antagonist#Adverse_effects [2016,Sept17] 
https://en.wikipedia.org/wiki/Irbesartan [2016,Sept17] 
http://www.mims.com/thailand/drug/info/irbesartan/?type=brief&amp;mtype=generic [2016,Sept17] 
https://www.drugs.com/sfx/irbesartan-side-effects.html [2016,Sept17] 
https://www.drugs.com/drug-interactions/irbesartan-index.html?filter=3&amp;generic_only [2016,Sept17]
