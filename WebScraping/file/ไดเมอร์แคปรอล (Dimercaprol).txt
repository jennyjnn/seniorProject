ไดเมอร์แคปรอล (Dimercaprol)
 ///// บทนำ ///// 
ยาไดเมอร์แคปรอล (Dimercaprol) หรือยา British anti-Lewisite (ย่อว่า BAL) เป็นสารประกอบที่ถูกพัฒนาในช่วงสงครามโลกครั้งที่ 2 โดยนักชีวเคมีชาวอังกฤษที่ทำงานในมหาวิทยาลัยออกซ์ฟอร์ด เพื่อนำมาต่อต้านอาวุธเคมีประเภทสารหนู (Organo arsenic compound) ที่มีชื่อว่า Lewisite สารชนิดนี้ออกฤทธิ์ทำให้ผิวหนังเป็นแผลพุพองและระคายเคืองกับปอด ผู้ที่ได้รับพิษจาก Lewisite จะมีอาการทรมานอย่างมาก ปัจจุบันมีข้อตกลงยกเลิกการใช้อาวุธทางเคมีเหล่านี้เป็นที่เรียบร้อยแล้ว 
ทางการแพทย์ได้นำยาไดเมอร์แคปรอลมารักษาอาการของผู้ป่วยที่ได้รับพิษจากสารประกอบโลหะหนักต่างๆเช่น อาร์เซนิก (สารหนู) ปรอท ทอง ตะกั่ว แอนติโมนี (Antimony) เป็นต้น ในอดีตที่ผ่านมาก็ได้มีการนำยาไดเมอร์แคปรอลมารักษาอาการของ Wilson’s disease ซึ่งเป็นโรคพบยากทางพันธุกรรมประเภทหนึ่ง โดยร่างกายจะมีการสะสมธาตุทองแดงอยู่มากเกินไปซึ่งอาการสำคัญคือ ดีซ่าน อ่อนเพลียมาก พูดลำบาก กลืนลำบาก เคลื่อนไหวร่างกายลำบาก 
ยาไดเมอร์แคปรอลไม่ได้ใช้รักษาอาการพิษจากโลหะหนักได้ทุกชนิด ด้วยลักษณะสารประกอบของโลหะหนักต่างๆนั้นความซับซ้อนแตกต่างกันออกไปเช่น เหล็ก แคดเมียม (Cadmium) ซีลีเนียม (Selenium) ไม่สามารถรักษาด้วยยาไดเมอร์แคปรอลได้ 
ก่อนการใช้ยานี้แพทย์อาจซักประวัติทางการแพทย์ของผู้ป่วยเพิ่มเติมเช่น 
- เป็นโรคตับ โรคไต หรือไม่ 
- แพ้ยาอะไรบ้าง 
- กรณีที่เป็นสตรีวัยเจริญพันธุ์อาจได้รับคำถามว่าอยู่ในภาวะตั้งครรภ์หรืออยู่ในภาวะเลี้ยงบุตรด้วยน้ำนมมารดาหรือไม่ 
โดยระหว่างการให้ยาหรือรักษาด้วยยานี้ หากพบอาการผิดปกติต่างๆเช่น มีอาการง่วงนอน หรือปวดศีรษะมาก คลื่นไส้ อาเจียน หรือปวดท้องอย่างรุนแรง เจ็บคอ หรือแน่นหน้าอก วิตกกังวล กระสับกระส่าย หัวใจเต้นเร็ว รู้สึกแสบร้อนในปาก-คอหรือในอวัยวะเพศโดยเฉพาะเพศชาย มีอาการตาแดง คันตา คัดจมูก น้ำลายมาก หรือมีอาการของโรคไตเช่น ผู้ป่วยไม่ปัสสาวะเลย เจ็บ/ปวดระ หว่างปัสสาวะ เท้า-ข้อเท้าบวม หรือหายใจหอบเหนื่อย จะต้องรีบแจ้งแพทย์ทันทีเพื่อพิจารณาปรับกระบวนการรักษา 
จากการศึกษาเรื่องการกระจายตัวของยานี้ในร่างกายพบว่า เมื่อฉีดยาไดเมอร์แคปรอลเข้ากล้ามเนื้อ ตัวยาจะถูกดูดซึมเข้าสู่กระแสเลือดและมีระดับสูงสุดภายในเวลาประมาณ 30 - 60 นาที ยาไดเมอร์แคปรอลจะแพร่กระจายเข้าไปตามเนื้อเยื่อส่วนต่างๆของร่างกายรวมถึงสมองด้วย ตับจะคอยเปลี่ยนสภาพโครงสร้างทางเคมีของยานี้ไปเป็นสารที่ไม่ออกฤทธิ์อย่างรวดเร็ว และจะถูกขับออกไปพร้อมกับยาไดเมอร์แคปรอลที่รวมตัวกับโลหะหนักโดยผ่านทิ้งไปกับปัสสาวะ ร่างกายต้องใช้เวลาประมาณ 4 ชั่วโมงเป็นอย่างต่ำในการกำจัดยาไดเมอร์แคปรอลครึ่งหนึ่งของปริมาณที่มีอยู่ในกระแสเลือดออกจากร่างกาย 
จริงอยู่ที่อาการของผู้ป่วยหลังได้รับยานี้จะเริ่มดีขึ้นภายในประมาณ 1 - 2 ชั่วโมงแรก แต่การให้ยานี้กับผู้ป่วยอาจต้องใช้เวลาหลายวันทั้งนี้ขึ้นอยู่กับว่าได้รับพิษของโลหะชนิดใด 
องค์การอนามัยโลกระบุให้ยาไดเมอร์แคปรอลอยู่ในกลุ่มยาจำเป็นขั้นพื้นฐานที่สถานพยาบาลควรมีสำรองไว้เพื่อใช้งาน คณะกรรมการอาหารและยาของไทยได้บรรจุยาไดเมอร์แคปรอลลงในบัญชียาหลักแห่งชาติเพื่อใช้ในวัตถุประสงค์บำบัดพิษเฉียบพลันจากปรอท ทอง และสารหนู และใช้ร่วมกับยา Sodium calcium edentate (Edetate calcium disodium) ในกรณีบำบัดพิษเฉียบพลันจากตะกั่ว และด้วยรูปแบบของยาแผนปัจจุบันที่เป็นลักษณะของยาฉีด เราจึงพบเห็นการใช้ยานี้แต่ในสถานพยาบาลเท่านั้น 
 ///// ไดเมอร์แคปรอลมีสรรพคุณ (คุณสมบัติ) อย่างไร? ///// 
ยาไดเมอร์แคปรอลมีสรรพคุณ/ข้อบ่งใช้เช่น 
- ใช้รักษาและต่อต้านพิษจากสารหนู (Arsenic) ทอง ตะกั่ว ปรอท ทองแดง 
- ใช้รักษาอาการของโรค Wilson’s disease 
 ///// ไดเมอร์แคปรอลมีกลไกการออกฤทธิ์อย่างไร? ///// 
กลไกการออกฤทธิ์ของยาไดเมอร์แคปรอลคือ ตัวยาจะเข้ารวมตัวและจับกับโลหะหนักเช่น        อาร์เซนิก (สารหนู) ทอง ปรอท ตะกั่ว แอนติโมนี (Antimony) บิสมัท (Bismuth) นิกเกิล (Nickel) แทลเลียม (Thallium) ทำให้โลหะหนักหมดฤทธิ์ของการก่อพิษต่อเนื้อเยื่อต่างๆในร่างกาย จากนั้นโลหะหนักจะถูกร่างกายกำจัดออกมากับน้ำปัสสาวะ 
 ///// ไดเมอร์แคปรอลมีรูปแบบการจัดจำหน่ายอย่างไร? ///// 
ยาไดเมอร์แคปรอลมีรูปแบบการจัดจำหน่ายเช่น 
- ยาฉีด ขนาด 50 มิลลิกรัม/มิลลิลิตร 
- ยาฉีด ขนาด 50 มิลลิกรัม/2 มิลลิลิตร 
 ///// ไดเมอร์แคปรอลมีขนาดการบริหารยาอย่างไร? ///// 
ยาไดเมอร์แคปรอลมีขนาดการบริหารยา/ใช้ยาขึ้นกับชนิดของโลหะหนัก ตัวอย่างเช่น 
ก. รักษาพิษจากสารหนูหรือพิษจากทอง: 
- ผู้ใหญ่อายุมากกว่า 18 ปี: วันที่ 1 - 2 ฉีดยาเข้ากล้ามเนื้อขนาด 10 - 12 มิลลิกรัม/น้ำหนัก ตัว 1 กิโลกรัม/วันโดยแบ่งให้ผู้ป่วยทุกๆ 6 ชั่วโมงเป็นเวลา 2 วัน, วันที่ 3 ฉีดยาเข้ากล้ามเนื้อขนาด 5 - 6 มิลลิกรัม/น้ำหนักตัว 1 กิโลกรัม/วันโดยแบ่งให้ผู้ป่วยทุกๆ 12 ชั่วโมงเป็นเวลา 1 วัน, วันที่ 4 -14 ฉีดยาเข้ากล้ามฯขนาด 2.5 - 3 มิลลิกรัม/น้ำหนักตัว 1 กิโลกรัมวันละครั้งเป็นเวลา 11 วัน 
ข. รักษาพิษจากปรอท: 
- ผู้ใหญ่อายุมากกว่า 18 ปี: วันที่ 1 ฉีดยาเข้ากล้ามฯขนาด 5 มิลลิกรัม/น้ำหนักตัว 1 กิโลกรัม  วันละครั้งเพียง 1 วัน, วันที่ 2 – 11 ฉีดยาเข้ากล้ามฯขนาด 2.5 มิลลิกรัม/น้ำหนักตัว 1 กิโลกรัมทุก 12 - 24 ชั่วโมงเป็นเวลา 10 วัน 
ค. รักษาพิษจากตะกั่ว: 
- ผู้ใหญ่อายุมากกว่า 18 ปี: เริ่มต้นฉีดยาเข้ากล้ามฯขนาด 4 มิลลิกรัม/น้ำหนักตัว 1 กิโลกรัม จากนั้นฉีดยาขนาด 3 - 4 มิลลิกรัม/น้ำหนักตัว 1 กิโลกรัมโดยใช้ควบคู่กับยา Edetate calcium disodium ทุก 4 ชั่วโมง และต้องให้ยาเพื่อคงระดับการรักษาต่ออีกเป็นเวลา 2 - 7 วัน 
ง. รักษาพิษโลหะหนักในเด็ก: 
- เด็กอายุ 1 เดือน - 18 ปี: ฉีดยาเข้ากล้ามฯขนาด 2.5 - 3 มิลลิกรัม/น้ำหนักตัว 1 กิโลกรัม ทุกๆ 4 ชั่วโมงเป็นเวลา 2 วัน จากนั้นฉีดยาเข้ากล้ามฯขนาดเดียวกันวันละ 2 - 4 ครั้งในวันที่ 3, และฉีดยาเข้ากล้ามขนาดเดียวกันวันละ 1 - 2 ครั้งอีก 10 วัน 
- เด็กอายุต่ำกว่า 1 เดือน: ยังไม่มีข้อมูลการศึกษาแน่ชัดถึงขนาดยาในเด็กกลุ่มนี้ การใช้ยาในเด็กกลุ่มนี้จึงอยู่ในดุลพินิจของแพทย์ผู้รักษา 
จ. รักษาอาการของ Wilson’s disease: 
- ผู้ใหญ่และเด็ก: ฉีดยาเข้ากล้ามฯขนาด 2.5 - 3 มิลลิกรัม/น้ำหนักตัว 1 กิโลกรัมวันละ 2 - 3 ครั้ง ระยะเวลาการใช้ยานี้ขึ้นกับดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไดเมอร์แคปรอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไดเมอร์แคปรอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// ไดเมอร์แคปรอลมีผลไม่พึงประสงค์อย่างไร? ///// 
ยาไดเมอร์แคปรอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น เกิดภาวะความดันโลหิตสูง หัวใจเต้นเร็ว มีน้ำลายมาก เหงื่อออกมาก มีภาวะกระตุ้นสมอง (เช่น กระสับกระส่าย นอนไม่หลับ) คลื่นไส้ อาเจียน แสบร้อนบริเวณริมฝีปาก ในลำคอ และในลูกตา ปวดท้องและปวดกล้ามเนื้อ ปวดศีรษะ ประสาทสัมผัสเพี้ยน และมีไข้ 
สำหรับผู้ที่ได้รับยานี้เกินขนาด: จะมีอาการอาเจียน เกิดอาการชัก และมึนงงภายใน 30 นาทีและอาการทรุดลงภายใน 6 ชั่วโมงหลังการฉีดยานี้เกินขนาด กรณีนี้แพทย์มักแก้ไขโดยใช้ยา Diphenhydramine 50 มิลลิกรัมหรือ Ephedrine 30 มิลลิกรัมฉีดเข้าใต้ผิวหนัง 
 ///// มีข้อควรระวังการใช้ไดเมอร์แคปรอลอย่างไร? ///// 
มีข้อควรระวังการใช้ยาไดเมอร์แคปรอลเช่น 
- ห้ามใช้กับผู้ที่แพ้ยานี้ 
- ห้ามใช้ยานี้ในการกำจัดพิษของโลหะหนักประเภทเหล็ก ซีลีเนียม แคดเมียม 
- ห้ามใช้ยานี้กับผู้ป่วยด้วยอาการโรคตับวาย 
- ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร รวมถึงผู้สูงอายุ 
- ระวังการใช้ยานี้กับผู้ป่วยโรคไต ผู้ป่วยโรคความดันโลหิตสูง ผู้ป่วยโรคจีซิกพีดี (ภาวะขาดเอนไซม์จีซิกพีดี) 
- ในสูตรตำรับยาไดเมอร์แคปรอลที่มี Benzyl benzoate (สารเคมีชนิดหนึ่งใช้เป็นสารละลาย) เป็นส่วนประกอบ สามารถทำให้เด็กทารกที่ได้รับยานี้เกิดดีซ่านได้ 
- ระวังการใช้ยานี้กับผู้ที่แพ้น้ำมันถั่วลิสง (Peanut oil) ด้วยในสูตรตำรับของยานี้มักมีส่วนประ กอบของน้ำมันถั่วลิสงดังกล่าว 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวม         ยาไดเมอร์แคปรอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไดเมอร์แคปรอลมีปฏิกิริยาระหว่างยากับยาตัวอื่นอย่างไร? ///// 
ยาไดเมอร์แคปรอลมีปฏิกิริยาระหว่างยากับยาตัวอื่นเช่น 
- ห้ามใช้ยาไดเมอร์แคปรอลร่วมกับยาหรืออาหารเสริมที่ผสมธาตุเหล็ก ด้วยจะทำให้เกิดพิษ(ผลข้างเคียง) ของการใช้ยาไดเมอร์แคปรอลติดตามมา 
 ///// ควรเก็บรักษาไดเมอร์แคปรอลอย่างไร? ///// 
ควรเก็บยาไดเมอร์แคปรอลภายใต้อุณหภูมิ 2 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไดเมอร์แคปรอลมีชื่ออื่นอีกไหม? ผลิตจากบริษัทอะไรบ้าง? ///// 
ยาไดเมอร์แคปรอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Dimercaprol  [2015,Aug1] 
http://www.drugs.com/mtm/dimercaprol.html  [2015,Aug1] 
http://reference.medscape.com/drug/bal-dimercaprol-343726  [2015,Aug1] 
http://www.mims.com/INdia/drug/info/dimercaprol/  [2015,Aug1] 
https://www.medicines.org.uk/emc/medicine/10794  [2015,Aug1] 
http://dmsic.moph.go.th/dmsic/admin/files/userfiles/files/essential_book_56.pdf  [2015,Aug1] 
http://www.mims.com/India/drug/info/b-a-l-/B.A.L.%20inj  [2015,Aug1] 
http://www.mims.com/INdia/drug/info/dimercaprol/?type=full&amp;mtype=generic#Dosage  [2015,Aug1]
