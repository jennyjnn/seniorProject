เลวาเซติลเมทาดอล (Levacetylmethadol)
 ///// บทนำ ///// 
ยาเลวาเซติลเมทาดอล (Levacetylmethadol หรือ Levo-alpha-acetylmethadol) หรือชื่อที่คนทัวไปเรียกคือ “Laam หรือ Lam” จัดเป็นสารสังเคราะห์ประเภทโอปิออยด์ (Opioid) ถูกนำมา ใช้บำบัดผู้ติดยาเสพติด ชื่อการค้าที่รู้จักคือ ORLAAM ในประเทศอเมริกาจัดให้ยานี้เป็นยาควบคุมพิเศษ แต่ประเทศออสเตรเลียและแคนาดาไม่อนุมัติการใช้ยานี้ในทางคลินิก สำหรับประ เทศไทยได้จัดให้ยานี้อยู่ในหมวดยาเสพติดให้โทษประเภทที่ 2 และไม่มีการนำยานี้เข้ามาใช้ในประเทศไทย 
 ลักษณะการออกฤทธิ์ของยาเลวาเซติลเมทาดอลจะทำให้ผู้ที่ติดยาเสพติดหยุดความรู้สึกที่ต้องการเสพยาอย่างค่อยเป็นค่อยไป โดยไม่มีอาการถอนยาแสดงออกมาหรือมีแต่น้อย ซึ่งเพียงพอ  ที่ผู้ติดยาเสพติดสามารถทนได้ ในการดำเนินการรักษาอาจต้องใช้ยาอื่นหรือวิธีทางการแพทย์ที่นอกเหนือจากการใช้ยานี้ร่วมด้วย ด้วยความจำเพาะเจาะจงในตัวสรรพคุณอีกทั้งเป็นยาประเภทควบ คุม/เสพติด จึงมีการใช้ยาเลวาเซติลเมทาดอลในสถานพยาบาลที่รับรักษาผู้ที่ติดยาเสพติดเท่านั้น โดยแพทย์จะเป็นผู้กำกับดูแลการใช้ยากับผู้ติดยาเสพติด จนกระทั่งสามารถฟื้นฟูสภาพร่างกาย และจิตใจก่อนที่จะให้ผู้ป่วยออกจากสถานพยาบาล 
 ///// เลวาเซติลเมทาดอลมีสรรพคุณ (คุณสมบัติ) อย่างไร ///// 
ยาเลวาเซติลเมทาดอลมีสรรพคุณใช้บำบัดอาการของผู้ที่ติดยาเสพติด 
 ///// เลวาเซติลเมทาดอลมีกลไกการออกฤทธิ์อย่างไร? ///// 
ยาเลวาเซติลเมทาดอลจะออกฤทธิ์ที่ตัวรับในสมองที่มีชื่อว่า Mu-opioid receptor โดยตัวยาจะออกฤทธิ์เป็น Opioid agonist (ช่วยการออกฤทธิ์ของสาร Opioid) ทำให้ผู้ป่วยที่ติดยาเสพติด ลดอาการอยากหรือลดความต้องการเสพยาเสพติดลดน้อยลง โดยก่อให้เกิดอาการถอนยาจากยาเสพติดน้อยที่สุด 
 ///// เลวาเซติลเมทาดอลมีรูปแบบการจัดจำหน่ายอย่างไร? ///// 
ยาเลวาเซติลเมทาดอลมีรูปแบบการจัดจำหน่ายเป็นยาน้ำชนิดรับประทานขนาด 10 มิลลิกรัม/มิลลิลิตร บรรจุขวด 120 และ 500 มิลลิลิตร
***อนึ่ง: ยังไม่มียานี้นำเข้ามาจำหน่ายในประเทศไทย 
 ///// เลวาเซติลเมทาดอลมีขนาดรับประทานอย่างไร? ///// 
ยาเลวาเซติลเมทาดอลมีขนาดรับประทานดังนี้ 
- ผู้ใหญ่และผู้ที่อายุมากกว่า 15 ปีขึ้นไป: รับประทานยาครั้งละ 20 - 40 มิลลิกรัมทุกๆ 48 ชั่ว โมงหรือเฉลี่ยสัปดาห์ละ 3 ครั้ง การปรับขนาดรับประทานจะขึ้นอยู่กับแพทย์ผู้รักษา หากผู้ป่วยได้รับยานี้น้อยเกินไปก็อาจจะแสดงอาการถอนยาออกมา โดยมีอาการกล้ามเนื้ออ่อนแรง ปวดหลัง ตัวสั่น ตัวบวม ใบหน้าร้อนผ่าว ปากแห้ง ท้องผูกหรือไม่ก็ท้องเสีย คลื่นไส้ อาเจียน ปวดตามข้อ ฝันร้าย หงุดหงิด กระสับกระส่าย ปวดศีรษะ ความรู้สึกสัมผัสแย่ลง ง่วงนอน ผื่นคัน เหงื่อออกมาก ความดันโลหิตต่ำ ปวดกล้ามเนื้อ มีอาการน้ำตาไหล ตรวจคลื่นไฟฟ้าหัวใจ (ECG) พบผิดปกติ และมีหัวใจ เต้นผิดจังหวะ 
- เด็กและผู้อายุต่ำกว่า 15 ปี: ยังไม่มีการศึกษาแน่ชัดถึงการใช้ยานี้ในเด็ก การใช้ยานี้ในเด็ก จึงอยู่ในดุลพินิจของแพทย์ผู้รักษา 
*****หมายเหตุ: 
- 	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเลวาเซติลเมทาดอล ผู้ป่วยควรแจ้งแพทย์/พยาบาล และเภสัชกรดังนี้ 
-  ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
-  มีโรคประจำตัวต่างๆรวมทั้งกำลังกินยาอะไรอยู่ เพราะยาเลวาเซติลเมทาดอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
-  หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเลวาเซติลเมทาดอล สามารถรับประทานยาเมื่อนึกขึ้นได้ ถ้าเวลาใกล้ เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// เลวาเซติลเมทาดอลมีผลไม่พึงประสงค์อย่างไร? ///// 
ยาเลวาเซติลเมทาดอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ชีพจรเต้นผิดปกติ เกิดอาการถอนยา น้ำมูกไหล จาม มีไข้ หนาวสั่น นอนไม่หลับ วิตกกัง  วล เบื่ออาหาร คลื่นไส้ อาเจียน ท้องเสีย หัวใจเต้นเร็ว น้ำหนักลด ก้าวร้าว 
สำหรับผู้ที่ได้รับยานี้เกินขนาดอาจเกิดอาการอึดอัดหายใจไม่ออก/หายใจลำบาก และอาการหายใจแย่ลง จนอาจถึงขั้นโคม่า รูม่านตาหดตัว ผิวหนังเย็น ความดันโลหิตต่ำ หัวใจเต้นช้า หยุดหายใจ ระบบการไหลเวียนเลือดล้มเหลว หากพบอาการดังกล่าวต้องรีบไปโรงพยาบาลทันที/ฉุกเฉิน ซึ่งแพทย์อาจใช้วิธีล้างท้องเข้าช่วยเหลือ และใช้ยา Sodium sulphate (Swiff) เป็นยาช่วยระบาย/ ยาถ่าย รวมถึงการใช้ยาถ่านกัมมันต์มาช่วยลดพิษของยานี้ 
 ///// มีข้อควรระวังการใช้เลวาเซติลเมทาดอลอย่างไร? ///// 
มีข้อควรระวังการใช้ยาเลวาเซติลเมทาดอลดังนี้เช่น 
-  ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่มีระบบทางเดินหายใจขัดข้องตั้งแต่ระดับกลางไปจนถึงขั้นรุนแรง 
- ห้ามใช้ยานี้กับผู้ที่มีอายุต่ำกว่า 15 ปี สตรีตั้งครรภ์ และสตรีที่อยู่ในภาวะให้นมบุตร 
-  ห้ามรับประทานยานี้ร่วมกับการดื่มสุรา/เครื่องดื่มแอลกอฮอล์ 
-  ห้ามใช้ยานี้กับผู้ป่วยโรคตับ โรคไต ในระดับกลางจนถึงขั้นรุนแรง 
-  ห้ามใช้ร่วมกับยาต้านโรคซึมเศร้า 
- ห้ามใช้ยานี้กับผู้ป่วยโรคหัวใจเช่น หัวใจเต้นช้า 
- ห้ามใช้ยานี้กับผู้ที่มีภาวะเกลือโพแทสเซียมในเลือดต่ำ 
- ระวังการถอนยาที่อาจเกิดขึ้นได้หากผู้ป่วยได้รับปริมาณยานี้น้อยเกินไป 
- ระหว่างการใช้ยานี้ควรเลี่ยงการขับขี่ยวดยานพาหนะหรือทำงานที่เกี่ยวกับเครื่องจักร จาก ยาทำให้เกิดอาการง่วงนอน 
- หากใช้ยานี้โดยไม่มีความระมัดระวังจะทำให้ผู้ป่วยเสพติดยาเลวาเซติลเมทาดอล 
- ระวังการใช้ยานี้กับผู้ป่วยโรคหืด ผู้ป่วยโรคตับ โรคไต ผู้ป่วย Addison’s disease/โรคของต่อมหมวกไต ผู้ป่วยต่อมลูกหมากโต ผู้ป่วยเบาหวาน และผู้ป่วยโรคระบบทางเดินปัสสาวะ 
-  ห้ามแบ่งยาให้ผู้อื่นใช้ 
-  ห้ามใช้ยาหมดอายุ 
-  ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเลวาเซติลเมทาดอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เลวาเซติลเมทาดอลมีปฏิกิริยาระหว่างยากับยาตัวอื่นอย่างไร? ///// 
การใช้ยาเลวาเซติลเมทาดอลร่วมกับยาหลายกลุ่มจะรบกวนฤทธิ์ของการรักษาซึ่งกันและกัน(เกิดปฏิกิริยาระหว่างยา) ยากลุ่มดังกล่าวเช่น 
- Calcium channel blocker เช่น Bepridil, Lidoflazine, Phenylamine, Terodiline 
- ยาต้านฮีสตามีน (Antihistamine) เช่น Astemizole และ Terfenadine 
- ยาต้านอาการซึมเศร้าเช่น Amitriptyline, Doxepin, Imipramine, Maprotiline 
- ยาอื่นๆเช่น Cisapride, Erythromycin ชนิดฉีด, Sparfloxacin/ยาปฏิชีวนะ, และ Spiramycin/ยาปฏิชีวนะ 
 ///// ควรเก็บรักษาเลวาเซติลเมทาดอลอย่างไร? ///// 
สามารถเก็บยาเลวาเซติลเมทาดอลในอุณหภูมิห้องที่เย็น อายุของยาหลังการผลิตอยู่ที่ 2 ปีโดยประมาณ หลังเปิดขวดใช้แล้วจะมีอายุการใช้งานไม่เกิน 6 เดือน เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และห้ามไม่ให้ผู้ป่วยนำยากลับบ้าน 
 ///// เลวาเซติลเมทาดอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเลวาเซติลเมทาดอลมียาชื่อการค้าอื่นและบริษัทผู้ผลิตเช่น 
***อนึ่ง: ยังไม่มียานี้นำเข้ามาจำหน่ายในประเทศไทย 
 ///// บรรณานุกรม ///// 
1.http://en.wikipedia.org/wiki/Levacetylmethadol [2015,June20]
2.www.projectknow.com/research/levacetylmethadol-laam-detox-and-withdrawal/ [2015,June20]
3. http://narcotic.fda.moph.go.th/welcome/?p=202 [2015,June20]
4. http://www.ema.europa.eu/docs/en_GB/document_library/Public_statement/2010/08/WC500095445.pdf [2015,June20]
5. http://www.rxlist.com/orlaam-side-effects-drug-center.htm [2015,June20]
