แคลเซียมคลอไรด์ (Calcium chloride)
 ///// บทนำ ///// 
ยาแคลเซียมคลอไรด์ (Calcium chloride) เป็นสารประกอบประเภทเกลือชนิดหนึ่งมีลักษณะเป็นของแข็งสามารถละลายน้ำได้ดี โดยจะเกิดการแตกตัวของสารประกอบได้แคลเซียมไอออน(Calcium ion) ในทางคลินิกได้นำคุณสมบัตินี้มาเตรียมเป็นสูตรตำรับยาแผนปัจจุบันเป็นประเภทยาฉีดปราศจากเชื้อที่มีขนาดความเข้มข้น 10% เพื่อนำมาใช้รักษา 
- ภาวะเกลือแคลเซียมในร่างกาย/ในเลือดมีระดับต่ำ (Hypocalcemia) 
- บำบัดอาการชักลักษณะชักเกร็งอันมีเหตุจากการขาดฮอร์โมนจากต่อมพาราไทรอยด์ 
- บำบัดอาการพิษจากการได้รับเกลือแร่แมกนีเซียมเกินเช่น จากการเสริมอาหาร 
- ช่วยกระตุ้นหัวใจให้กลับมาทำงานได้อย่างปกติหลังทำการผ่าตัดหัวใจ 
ทั้งนี้ยา/สารละลายแคลเซียมคลอไรด์เมื่อถูกฉีดเข้ากระแสเลือดในระดับที่เหมาะสมจะทำหน้าที่รักษาสมดุลเกลือแคลเซียมของร่างกาย ทำให้กล้ามเนื้อและกระแสประสาททำงานได้อย่างปกติ 
ยา/สารละลายแคลเซียมคลอไรด์สามารถผ่านเข้ารกและซึมเข้าในน้ำนมของมารดาได้ ร่างกายสามารถขับเกลือแคลเซียมคลอไรด์ผ่านออกไปกับปัสสาวะและอุจจาระ บางส่วนอาจขับออกมากับเหงื่อทางผิวหนัง ผม และเล็บ 
การฉีดยา/สารละลายของแคลเซียมคลอไรด์ต้องฉีดเข้าหลอดเลือดดำอย่างช้าๆ ตัวยาอาจทำให้เกิดภาวะหลอดเลือดดังกล่าวขยายตัวจนทำให้ผู้ป่วยรู้สึกแสบร้อนในขณะที่ฉีดยา นอกจากนี้ยังอาจทำให้ความดันโลหิตลดลงและไม่เหมาะกับผู้ป่วยโรคไต 
การใช้ยาแคลเซียมคลอไรด์ในรูปแบบสารละลาย จะมีแต่ในสถานพยาบาลเท่านั้นและต้องใช้หัตถการทางการแพทย์ที่ถูกต้องเหมาะสมมาประกอบเมื่อต้องใช้ยากับผู้ป่วย 
 ///// แคลเซียมคลอไรด์มีสรรพคุณ (คุณสมบัติ) อย่างไร? ///// 
ยา/ยาสารละลายแคลเซียมคลอไรด์มีสรรพคุณ/ข้อบ่งใช้เช่น 
- ใช้บำบัดรักษาภาวะเกลือแคลเซียมในร่างกาย/ในเลือดต่ำ 
- เพื่อกระตุ้นการทำงานของหัวใจ 
- รักษาอาการพิษจากแมกนีเซียม 
 ///// แคลเซียมคลอไรด์มีกลไกการออกฤทธิ์อย่างไร? ///// 
ยา/สารละลายแคลเซียมคลอไรด์มีกลไกการออกฤทธิ์ดังนี้ 
กรณีที่ระดับแคลเซียมในร่างกาย/ในเลือดต่ำ: เกลือแคลเซียมคลอไรด์จะเข้าไปสร้างสมดุลของประจุเกลือนี้ในกระแสเลือด อีกทั้งใช้เป็นแหล่งแคลเซียมสำรองให้กับหัวใจและเส้นใยประสาทโดยจะทำให้หัวใจหดตัวอย่างเหมาะสม และการส่งกระแสประสาทจากใยประสาทสามารถทำได้ต่อเนื่อง จากกลไกเหล่านี้จึงก่อให้เกิดฤทธิ์ในการรักษาตามสรรพคุณ 
กลไกเพิ่มแรงบีบตัวของกล้ามเนื้อหัวใจ: โดยแคลเซียมไอออนจะเข้าไปในผนังเซลล์ของกล้ามเนื้อหัวใจและผ่านเข้าสู่ไซโตพลาสซึม (Cytoplasm, ส่วนประกอบของเซลล์ที่มีลักษณะเป็นน้ำที่มีน้ำ เกลือแร่ และสารต่างๆที่ใช้ในการดำรงชีวิตเช่น สารอาหารต่างๆเป็นส่วนประกอบ) ส่วนที่มีชื่อเฉพาะว่า ซาร์โคพลาสซึม (Sarcoplasm) ที่ทำหน้าที่เกี่ยวข้องกับการนำแคลเซียมไปใช้เพื่อกระตุ้นกล้ามเนื้อหัวใจให้ทำการหดตัวและทำงานได้อย่างปกติและต่อเนื่อง 
การต้านพิษของแมกนีเซียม: โดยแคลเซียมจะไปขับแมกนีเซียมออกจากกระแสเลือดด้วยกระบวนการทางชีวเคมีทำให้เกลือแมกนีเซียมในเลือดลดต่ำลงจนเข้าสู่ภาวะปกติ 
 ///// แคลเซียมคลอไรด์มีรูปแบบการจัดจำหน่ายอย่างไร? ///// 
ยา/สารละลายแคลเซียมคลอไรด์มีรูปแบบการจัดจำหน่ายเป็นยาฉีด ความเข้มข้น 100 มิลลิกรัม/มิลลิลิตร ขนาดบรรจุ 10 มิลลิลิตร 
 ///// แคลเซียมคลอไรด์มีขนาดการบริหารยาอย่างไร? ///// 
ยา/สารละลายแคลเซียมคลอไรด์มีขนาดการบริหารยา/การใช้ยาเช่น 
- ก่อนการให้ยานี้กับผู้ป่วย แพทย์จะทำการตรวจร่างกายและคำนวณสัดส่วนของปริมาณยาที่ต้องให้กับผู้ป่วยอย่างเหมาะสม 
- การฉีดสารละลายแคลเซียมคลอไรด์ขนาดความเข้มข้น 10% จะต้องฉีดทางหลอดเลือดดำอย่างช้าๆหรือในอัตราความเร็วไม่เกิน 1 มิลลิลิตร/นาที 
- กรณีที่ต้องการกระตุ้นการทำงานของหัวใจ ให้ฉีดยาเข้าที่โพรงหัวใจห้องล่าง (Ventricular cavity) และห้ามฉีดเข้ากล้ามเนื้อหัวใจโดยตรง 
- จะเป็นการดีหากทำให้ยา/สารละลายแคลเซียมคลอไรด์มีอุณหภูมิก่อนฉีดเท่ากับอุณหภูมิของร่างกาย 
ก. ขนาดที่ฉีดเข้าโพรงหัวใจห้องล่างเพื่อกระตุ้นการทำงานของหัวใจ: 
- ผู้ใหญ่: ฉีดยานี้ขนาด 200 - 800 มิลลิกรัม 
- เด็ก:	ฉีดยานี้ขนาด 0.2 มิลลิลิตร/น้ำหนักตัว 1 กิโลกรัม 
ข. ขนาดที่ฉีดยานี้เข้าหลอดเลือดดำเพื่อบำบัดภาวะแคลเซียมในเลือดต่ำ: 
- ผู้ใหญ่: ฉีดยาขนาด 500 – 1,000 มิลลิกรัมในช่วง 1 - 3 วัน ทั้งนี้ขนาดยาและระยะเวลาที่ใช้รักษาขึ้นอยู่กับการตอบสนองของผู้ป่วยและต้องเป็นไปตามคำสั่งแพทย์ 
- เด็ก: ฉีดยาขนาด 0.2 มิลลิลิตร/น้ำหนักตัว 1 กิโลกรัม ขนาดการใช้ยาสูงสุดอยู่ในช่วง 1 - 10 มิลลิลิตร/วัน 
ค. เพื่อรักษาอาการพิษจากแมกนีเซียม: 
- ผู้ใหญ่: ฉีดยาขนาด 500 มิลลิกรัมโดยทันที และสังเกตอาการตอบสนองของผู้ป่วยก่อนจะพิจารณาใช้ยาแคลเซียมคลอไรด์อีกครั้งตามดุลพินิจของแพทย์ผู้รักษา 
- เด็ก: ขนาดการใช้ยาเพื่อรักษาอาการพิษจากแมกนีเซียมของเด็ก ต้องเป็นไปตามความเห็นของแพทย์ผู้รักษาโดยพิจารณาการรักษาเป็นกรณีไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยา/สารละลายแคลเซียมคลอไรด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยา/สารละลายแคลเซียมคลอไรด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// แคลเซียมคลอไรด์มีผลไม่พึงประสงค์อย่างไร? ///// 
ยา/สารละลายแคลเซียมคลอไรด์สามารถก่อให้เกิดผลไม่พึงประสงค์ (ผลข้างเคียง/อา การข้างเคียง) ดังนี้เช่น 
- กรณีที่ฉีดยาให้ผู้ป่วยเร็วเกินไป: จะทำให้รู้สึกซ่าตามเนื้อตัว แขนขา และชาขณะกำลังได้รับยาฉีด รู้สึกแสบร้อนในบริเวณที่ฉีดยา ซึ่งการใช้เข็มขนาดที่เล็กๆอาจช่วยแก้ไขในเรื่องนี้ได้ 
- นอกจากนั้นเกลือแคลเซียมอาจทำให้ออกซิเจนไปเลี้ยงกล้ามเนื้อหัวใจได้น้อยลง และอาจทำให้เกิดภาวะหลอดเลือดแดงขยายตัวจนเกิดความดันโลหิตต่ำ เกิดภาวะกล้ามเนื้อหัวใจขาดเลือด หัวใจเต้นผิดจังหวะ บางกรณีอาจเกิดภาวะช็อกติดตามมา 
 ///// มีข้อควรระวังการใช้แคลเซียมคลอไรด์อย่างไร? ///// 
มีข้อควรระวังการใช้ยาแคลเซียมคลอไรด์ เช่น 
- ห้ามใช้กับผู้ป่วยที่แพ้ยานี้ 
- ห้ามฉีดยานี้เข้าหัวใจในขณะมีหัวใจเต้นผิดจังหวะ (Ventricular fibrillation) 
- ห้ามฉีดยานี้เข้ากล้ามเนื้อด้วยจะก่อให้เกิดอาการระคายเคืองอย่างมาก 
- ควรทำให้สารละลายแคลเซียมคลอไรด์มีอุณหภูมิเท่ากับอุณหภูมิของร่างกายก่อนฉีดให้ผู้ป่วย 
- การฉีดยานี้ควรกระทำอย่างช้าๆเพื่อลดอาการระคายเคือง อีกทั้งเป็นการป้องกันมิให้ความเข้มข้นของเกลือแคลเซียมในหัวใจสูงมากเกินไปจนเป็นเหตุให้เกิดอันตรายขึ้นได้ 
- การใช้ยาในสตรีตั้งครรภ์ สตรีที่อยู่ในภาวะให้นมบุตร จะต้องเป็นไปตามคำสั่งแพทย์เท่านั้น 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมสารละลายแคลเซียมคลอไรด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แคลเซียมคลอไรด์มีปฏิกิริยาระหว่างยากับยาตัวอื่นอย่างไร? ///// 
ยา/สารละลายแคลเซียมคลอไรด์มีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยา/สารละลายแคลเซียมคลอไรด์ร่วมกับยา Digoxin ด้วยจะทำให้หัวใจเต้นผิดจังหวะ แน่นหน้าอก ตาพร่า คลื่นไส้ และมีอาการชัก กรณีที่จำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีบุคคลไป 
- ห้ามใช้ยา/สารละลายแคลเซียมคลอไรด์ร่วมกับยา Ceftriaxone ด้วยจะก่อให้เกิดการตกตะกอนของตัวยาในกระแสเลือด ในปอด ในไต และจะอันตรายมากหากกรณีนี้เกิดในทารกแรกเกิด 
- การใช้ยา/สารละลายแคลเซียมคลอไรด์ร่วมกับยา Hydrochlorothiazide จะทำให้ระดับแคลเซียมในเลือดเพิ่มสูงขึ้นจนอาจก่อให้เกิดอาการวิงเวียน ง่วงนอน อ่อนเพลีย ปวดศีรษะ และคลื่นไส้ - อาเจียนติดตามมา กรณีที่ต้องใช้ยาร่วมกันแพทย์จะปรับขนาดการใช้ให้เหมาะสมเป็นกรณีไป 
- การใช้สารละลายแคลเซียมคลอไรด์ร่วมกับยากลุ่ม Tetracycline อาจทำให้ประสิทธิภาพการรักษาของ Tetracycline ด้อยลงไป หากจำเป็นต้องใช้ยาร่วมกันควรเว้นระยะเวลาให้ห่างกัน 2 - 3 ชั่วโมงขึ้นไป 
 ///// ควรเก็บรักษาแคลเซียมคลอไรด์อย่างไร? ///// 
ควรเก็บยา/สารละลายแคลเซียมคลอไรด์ในช่วงอุณหภูมิ 15 - 30 องศาเซลเซียส(Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น ห้ามใช้ยาที่มีสภาพเปลี่ยนไปจากเดิมเช่น เกิดตะกอนหรือมีสีที่เปลี่ยนไปจากเดิม และเก็บยาให้พ้นมือเด็กและสัตว์เลี้ยง 
 ///// แคลเซียมคลอไรด์มีชื่ออื่นอีกไหม? ผลิตจากบริษัทอะไรบ้าง? ///// 
ยา/สารละลายแคลเซียมคลอไรด์ที่จำหน่ายในประเทศไทย มียาชื่อการค้าและบริษัทผู้ผลิต เช่น 
 ///// บรรณานุกรม ///// 
https://en.wikipedia.org/wiki/Calcium_chloride#Medicine  [2015,Oct3] 
http://drug.fda.moph.go.th:81/nlem.in.th/medicine/essential/list/47#item-8433  [2015,Oct3] 
http://www.drugs.com/pro/calcium-chloride.html [2015,Oct3] 
http://www.mims.com/THAILAND/Home/GatewaySubscription/?generic=Calcium+chloride  [2015,Oct3] 
http://www.drugs.com/sfx/calcium-chloride-side-effects.html [2015,Oct3] 
http://www.drugs.com/drug-interactions/calcium-chloride-with-cardoxin-474-0-883-3379.html  [2015,Oct3] 
http://www.drugs.com/drug-interactions/calcium-chloride-with-rocephin-474-0-557-281.html  [2015,Oct3] 
https://www.medicines.org.uk/emc/medicine/4964#PHARMACODYNAMIC_PROPS  [2015,Oct3] 
http://phamacy.nkh.go.th/index.php?option=com_content&amp;view=article&amp;id=47:2011-12-27-03-34-24&amp;catid=34:2011-12-27-02-03-03&amp;Itemid=2  [2015,Oct3]
