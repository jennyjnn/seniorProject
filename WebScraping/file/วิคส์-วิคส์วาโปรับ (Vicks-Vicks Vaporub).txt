วิคส์/วิคส์วาโปรับ (Vicks/Vicks Vaporub)
 ///// บทนำ ///// 
วิคส์/ยาวิคส์/วิคส์วาโปรับ(Vicks/Vicks Vaporub)เป็นชื่อการค้าของยาสัญชาติอเมริกันที่สามารถซื้อโดยไม่จำเป็นต้องมีใบสั่งยาจากแพทย์ (Over-the-counter drugs ย่อว่า OTC drugs)  ลักษณะเป็นยาขี้ผึ้งที่มีส่วนประกอบหลักๆ คือ  “การบูร  น้ำมันยูคาลิปตัส  และเกล็ดสะระแหน่”  ประวัติของวิคส์มีการใช้มายาวนานกว่า 100 ปีแล้ว โดยมีการผสมและผลิตครั้งแรกในปี ค.ศ.1891 (พ.ศ.2434) ในเวลา 6 ปีถัดมา วิคส์ก็ถูกเปิดตัวอย่างเป็นทางการโดยใช้ชื่อการค้าว่า “Vicks Magic Croup Salve” ซึ่งอาจแปลเป็นไทยว่า “ขี้ผึ้งพิศวงบรรเทาอาการไอ”  จากนั้นอีก 7 ปีต่อมา ก็มีการเปลี่ยนชื่อเป็น “VapoRub” และยังคงมีจำหน่ายมาจนถึงปัจจุบัน 
ด้วยคุณสมบัติของวิคส์ที่เป็นยาบรรเทาอาการคัดจมูก/ แน่นจมูก รวมถึงอาการไอจากโรคหวัด  ประกอบกับหาซื้อได้ง่าย และมีความคุ้นเคยในชื่อการค้า จึงทำให้วิคส์เป็นยาที่ได้รับความนิยมจากผู้บริโภค/ผู้ป่วยจำนวนมาก  อย่างไรก็ตามวิคส์ก็ยังมีข้อห้ามใช้บางประการที่ผู้บริโภคควรทราบไว้ เช่น 
- หลีกเลี่ยงการใช้กับผู้ป่วยที่มีประวัติแพ้ยาวิคส์ หรือแพ้ส่วนประกอบในสูตรตำรับยานี้ 
- เด็กอายุต่ำกว่า 2 ปี จะมีผิวหนังบอบบาง  ตัวยาสำคัญในสูตรตำรับของวิคส์อาจทำให้เกิดความรู้สึกระคายเคือง หรือร้อนผิวหนังบริเวณที่ทายา จึงถือเป็นข้อห้าม	   ทายานี้บนผิวหนังกับเด็กที่มีอายุตั้งแต่ 2 ปีลงมา 
- ห้ามทาวิคส์ในบริเวณผิวหนังที่เป็น แผลเปิด  แผลฉีกขาด  ด้วยจะก่อให้เกิดอาการระคายเคืองหรือแสบร้อนผิวหนัง/แผลที่สัมผัสยานี้ได้มากยิ่งขึ้น 
- ห้ามนำไป รับประทาน หรือป้ายตา  ด้วยวิคส์เป็น “ยาใช้ภายนอก” เท่านั้น 
- หลังทายานี้แล้ว ห้ามนำพลาสเตอร์ปิดผิวหนังปิดทับ ควรปล่อยให้ตัวยามีการระเหยอย่างเป็นธรรมชาติ 
- ห้ามนำผ้าหรือกระเป๋าน้ำร้อนมาประคบบริเวณผิวหนังที่เพิ่งทายานี้  ด้วยความร้อนจะเพิ่มอาการระคายเคืองของผิวหนังที่สัมผัสกับยาวิคส์ได้มากยิ่งขึ้น 
- ห้ามใช้ทาหน้าอก/เต้านมของมารดาที่ต้องเลี้ยงบุตรด้วยน้ำนมของตนเอง 
- การใช้ยานี้กับสตรีมีครรภ์/ตั้งครรภ์ ควรได้รับคำยืนยันจากแพทย์ว่าเหมาะสมหรือไม่  ด้วยสตรีมีครรภ์เป็นกลุ่มเสี่ยงต่อการได้รับผลข้างเคียงที่รุนแรงจากการใช้ยาต่างๆหลายประเภท 
นอกจากการใช้วิคส์เป็นยาบรรเทาอาการโรคหวัด  คัดจมูก  ลดอาการไอแล้ว  ในต่างประเทศยังมีการใช้วิคส์ที่นอกเหนือจากวัตถุประสงค์ทางคลินิกอีกหลายประการ อาทิ  เช่น ใช้ทาเท้าเพื่อบรรเทาอาการไอช่วงกลางคืน  ทาผิวหนังช่วยบรรเทาปวดกล้ามเนื้อ  ทาฆ่าเชื้อราบริเวณเล็บเท้า(อ่านเพิ่มเติมในเว็บ haamor.com บทความเรื่อง เชื้อราที่เล็บ)  ทาบริเวณศีรษะบรรเทาอาการปวดศีรษะ  ทาบำบัดอาการคันจากแมลงกัดต่อย  ทาเสื้อผ้า  หรือผิวหนังเพื่อไล่และป้องกันยุงกัด ฯลฯ   จากข้อบ่งใช้ดังกล่าวถึงแม้จะไม่ตรงตามวัตถุประสงค์ทางคลินิกของการใช้วิคส์ก็ตาม แต่ในความเห็นของผู้เขียนถือเป็นประโยชน์ของผู้บริโภคที่มิได้ก่อให้เกิดโทษแต่อย่างใด 
ทั้งนี้ ผู้บริโภคสามารถสอบถามข้อมูลการใช้วิคส์/ยาวิคส์เพิ่มเติมได้จากแพทย์หรือจากเภสัชกรตามร้านขายยาทั่วไป 
 
 ///// วิคส์มีสรรพคุณ(คุณสมบัติ)อย่างไร? ///// 
วิคส์มีสรรพคุณ/ข้อบ่งใช้เพื่อ 
- บรรเทาอาการโรคหวัด   คัดจมูก  และอาการไอ  ช่วยให้หายใจโล่ง/สะดวก 
 
 ///// วิคส์มีกลไกการออกฤทธิ์อย่างไร? ///// 
ด้วยส่วนประกอบของตัวยาสำคัญในวิคส์(ดังได้กล่าวแล้วใน “บทนำ”) ล้วนแต่เป็นสารหอมระเหยง่าย ประกอบกับมีฤทธิ์ต้านการอักเสบ  การสูดดมวิคส์จะทำให้รู้สึกเย็น  โล่ง ในระบบทางเดินหายใจ  ร่วมกับลดอาการคัดจมูก   น้ำมูกน้อยลง  บรรเทาอาการไอ  ส่งผลให้หายใจได้สะดวก จนเป็นที่มาของสรรพคุณ 
 
 ///// วิคส์มีรูปแบบการจัดจำหน่ายอย่างไร? ///// 
วิคส์มีรูปแบบการจัดจำหน่าย เช่น 
- ยาขี้ผึ้งบรรจุขวด ขนาด  50 กรัม 
- ยาขี้ผึ้งบรรจุตลับ ขนาด  10 กรัม 
 
 ///// วิคส์มีขนาดการบริหารยาอย่างไร? ///// 
วิคส์มีขนาดการบริหารยา/ใช้ยา เช่น 
 
- ผู้ใหญ่และเด็กอายุมากกว่า 2 ปีขึ้นไป: ทาวิคส์บริเวณหน้าอก คอ และหลังเพียงบางเบา  ตัวยาจะออกฤทธิ์โดยการระเหยเข้าโพรงจมูก หรือใช้วิคส์ประมาณ 2 ช้อนชาใส่กับน้ำร้อน  วางภาชนะที่ใส่วิคส์และน้ำร้อนห่างจากตัวผู้ป่วยพอประมาณ  เพื่อผู้ป่วยสูดดมไอระเหยของตัวยานี้เป็นเวลาประมาณ 10–15 นาที 
ห้ามนำวิคส์ที่ผสมน้ำร้อนแล้ว ไปต้มซ้ำ  ด้วยตัวยาในวิคส์ส่วนมากจะระเหยไปพร้อมการหลอมละลายยาในน้ำร้อนครั้งแรกแล้ว 
- เด็กอายุต่ำกว่า 2 ปีลงมา: ห้ามทายานี้บนผิวหนังเด็กวัยนี้ ด้วยอาจก่อการระคายเคืองต่อผิวหนังเด็กได้ 
อนึ่ง: 
- กรณีรู้สึกร้อนเมื่อสัมผัสยานี้ที่ผิวหนัง อาจทาบริเวณเสื้อผ้า เช่น  คอปกเสื้อ 
- ห้ามทายานี้กล้บริเวณตา 
- ความถี่ของการใช้ยานี้ ให้ดูตามความเหมาะสมโดยพิจารณาอาการของผู้ป่วย  	และหากอาการดีขึ้นก็สามารถหยุดการใช้ยานี้ได้ 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาวิคส์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น มีบาดแผลตามผิวหนัง  รวมทั้งกำลังกินยา/ใช้ยาอะไรอยู่ เพราะยาวิคส์อาจส่งผลให้อาการของโรคเหล่านั้นรุนแรงขึ้น หรืออาจเกิด                        ปฏิกิริยาระหว่างยากับยาอื่นๆที่กินที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาวิคส์ ก็สามารถทายาเมื่อนึกขึ้นได้  ด้วยยานี้เป็นยาทาภายนอกไม่ใช่ยารับประทาน จึงลดความเสี่ยงของการดูดซึมเข้าสู่กระแสเลือด/ร่างกายได้ในระดับหนึ่ง  การใช้ยานี้ตามคำแนะนำในเอกสารกำกับยา จะทำให้เกิดประโยชน์ต่อผู้บริโภคได้อย่างเหมาะสม 
 
 
 ///// วิคส์มีผลไม่พึงประสงค์อย่างไร? ///// 
วิคส์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ดังนี้เช่น ระคายเคืองผิวหนังที่สัมผัสยานี้  อาจทำให้ระคายเคืองตาจากการระเหยสูดดม   โดยทั่วไป อาการระคายเคืองสามารถบรรเทาโดยการล้างยานี้ออกจากผิวหนัง                                                       ก็จะทำให้อาการข้างเคียงดังกล่าวดีขึ้นแล้ว 
 
 ///// มีข้อควรระวังการใช้วิคส์อย่างไร? ///// 
มีข้อควรระวังการใช้วิคส์ เช่น 
- ห้ามใช้กับผู้แพ้ยานี้ 
- ห้ามรับประทาน รวมถึงห้ามใช้ป้ายตา 
- ห้ามทาผิวหนังเด็กที่มีอายุตั้งแต่ 2 ปีลงมา 
- ห้ามทาบริเวณหน้าอก/เต้านมของคุณแม่ที่เลี้ยงนมบุตรด้วยนมมารดา 
- ห้ามใช้พลาสเตอร์ปิดผิวหนังบริเวณที่ทายานี้  ด้วยจะทำให้รู้สึกแสบร้อนตามมาได้ ควรปล่อยให้ยานี้ระเหยเพื่อจะได้สูดดมได้อย่างสะดวกมากขึ้น 
- การทายานี้ก่อนนอน ควรคลายเสื้อผ้าชุดนอนอย่างหลวมๆ เพื่อให้ผู้ป่วยสูดดม               ไอระเหยจากตัวยานี้ได้ง่ายขึ้น 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมวิคส์ด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// วิคส์มีปฏิกิริยาระหว่างยากับยาตัวอื่นอย่างไร? ///// 
ด้วยวิคส์ เป็นยาชนิดทาภายนอก(อ่านเพิ่มเติมในเว็บ haamor.com บทความเรื่อง รูปแบบยาเตรียม) จึงยังไม่พบเห็น/ไม่มีรายงานการเกิดปฏิกิริยาระหว่างยากับยารับประทานชนิดใดๆ 
 
 ///// ควรเก็บรักษาวิคส์อย่างไร? ///// 
เก็บยาวิคส์ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น                                               เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือรถยนต์ 
 
 ///// วิคส์มีชื่ออื่นอีกไหม? ผลิตจากบริษัทอะไรบ้าง? ///// 
วิคส์/ยาวิคส์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Vicks [2017,Feb11] 
https://www.drugs.com/uk/vicks-vaporub-1414.html [2017,Feb11] 
http://www.besthealthmag.ca/best-you/home-remedies/camphor-oil-a-home-remedy-for-coughs-colds-and-muscle-pain/ [2017,Feb11] 
http://www.more.com/lifestyle/exercise-health/12-surprising-uses-vicks-vaporub [2017,Feb11]
