แอลทีเพลส (Alteplase)
 ///// บทนำ ///// 
ยาแอลทีเพลส(Alteplase) เป็นสารประกอบที่มีคุณสมบัติเป็นยาสลายลิ่มเลือด ถูกจัดอยู่ในกลุ่มยาTissue plasminogen activators(ตัวยาในกลุ่มนี้เป็นเอนไซม์ที่เป็นสารโปรตีนชนิดที่สลายลิ่มเลือดได้)  ทางคลินิกนำยานี้มาบำบัดอาการโรคที่มีสาเหตุจากการอุดตันของลิ่มเลือดในหลอดเลือด เช่น โรคกล้ามเนื้อหัวใจตาย     โรคสมองขาดเลือดจากหลอดเลือดสมองอุดตันจากลิ่มเลือด  หรือโรคอุดตันของลิ่มเลือดในหลอดเลือดต่างๆ  รวมทั้งใช้ล้างลิ่มเลือดในหลอดสวน(Catheter)ที่ใช้สวนในหลอดเลือด จึงมีชื่อทั่วไปที่ใช้เรียกยานี้อีกชื่อ คือ Catheter Clearance (ยาล้างหลอดสวน) 
ยาแอลทีเพลส มีรูปแบบเภสัชภัณฑ์เป็นยาฉีด ที่สามารถฉีดเข้าหลอดเลือดดำโดยตรง หรือจะใช้วิธีหยดเข้าหลอดเลือดดำก็ได้  ตัวยาชนิดนี้จะมีระยะเวลาออกฤทธิ์อยู่นานประมาณ 1 ชั่วโมง  การทำลายโครงสร้างของยาแอลทีเพลสจะเกิดที่ตับ และการกำจัดตัวยานี้ออกจากกระแสเลือดถูกแบ่งออกเป็น 2 ช่วง  ในช่วงแรกร่างกายจะใช้เวลากำจัดยานี้ในระยะเวลาประมาณ 4–5 นาทีเท่านั้น และในช่วงถัดมา จะใช้เวลาประมาณ 40 นาที โดยผ่านทิ้งไปทางปัสสาวะ 
ข้อห้ามใช้และข้อควรระวังของยาแอลทีเพลสที่ผู้บริโภคควรทราบมีดังนี้ 
- ห้ามใช้ยานี้ขณะที่มีเลือดออกในสมอง (Acute ischemic stroke)หรือ เลือดออกในกะโหลกศีรษะ  ด้วยตัวยาจะทำให้มีเลือดออกมากขึ้น และเกิดอาการเลือดคั่งในสมองซึ่งจะส่งผลเสียร้ายแรงต่อผู้ป่วยจนถึงขั้นเสียชีวิต 
- ห้ามใช้ยานี้กับผู้ที่มีภาวะเยื่อหุ้มหัวใจอักเสบด้วยติดเชื้อแบคทีเรีย  ตับอ่อนอักเสบเฉียบพลัน  ผู้ที่มีแผลในระบบทางเดินอาหาร (เช่น แผลในกระเพาะอาหาร) 
- ห้ามใช้กับผู้ที่มีประวัติผ่าตัดสมองภายใน 3 เดือนที่ผ่านมา  ผู้ที่มีความเสี่ยงต่อภาวะหลอดเลือดในสมองแตก  ผู้ป่วยโรคความดันโลหิตสูงที่ยังไม่สามารถควบคุมอาการได้ (สูงตั้งแต่ 175/110 มิลลิเมตรปรอทขึ้นไป)  ผู้ป่วยด้วยโรคตับระยะรุนแรง เช่น ตับวาย  	 ตับแข็ง  ตับอักเสบ 
ทั้งนี้ ก่อนที่แพทย์จะสั่งการให้ยาแอลทีเพลสกับผู้ป่วย แพทย์จำเป็นต้องตรวจร่างกายและซักถามประวัติการเจ็บป่วยโดยละเอียด เช่น เคยมีเลือดออกในจอตาจากเบาหวาน(เบาหวานขึ้นตา)หรือไม่  อยู่ในภาวะตั้งครรภ์หรืออยู่ในช่วงให้นมบุตรหรือไม่  มีภาวะเกล็ดเลือดต่ำอยู่แล้วหรือไม่  ตลอดจนกระทั่งมีประวัติใช้ยาสลายลิ่มเลือดตัวอื่นๆมาก่อนหรือไม่ 
ขณะที่ผู้ป่วยได้รับการให้ยาแอลทีเพลสทางหลอดเลือดอาจพบว่า ปากและลิ้นมีอาการบวมเป็นเวลานานหลายชั่วโมง  กรณีนี้แพทย์จะหยุดการให้ยาแอลทีเพลสและบำบัดอาการดังกล่าวโดยใช้ยาต้านฮีสตามีน(Antihistamine) หรือฉีดยาประเภท Corticosteroids หรือให้ยาEpinephrine 
สำหรับผู้ป่วยที่ได้รับยาแอลทีเพลสเสร็จสิ้นแล้ว แพทย์และพยาบาลยังต้องเฝ้าติดตามว่าลิ่มเลือดที่เป็นต้นเหตุของอาการโรค ถูกกำจัดไปเรียบร้อยหรือไม่  มีภาวะเลือดออกตามอวัยวะต่างๆ เช่น เลือดออกในทางเดินอาหาร   ในทางเดินปัสสาวะ(ปัสสาวะเป็นเลือด)   ใต้ผิวหนังหรือที่เรียกว่าช้ำเลือด/ห้อเลือดหรือไม่  ผู้ป่วยจึงต้องให้ความร่วมมือ มาพบแพทย์/มาโรงพยาบาลตามแพทย์นัดหมายทุกครั้ง 
*กรณีเกิดอาการผิดปกติใดๆกับร่างกายหลังใช้ยานี้ เช่น ถ่ายเป็นสีคล้ำ/อุจจาระเป็นเลือด  มีจ้ำเลือด/ห้อเลือดตามผิวหนัง  เกิดอาการปากเบี้ยว  พูดไม่ชัด และอื่นๆ เหล่านี้ ต้องรีบนำตัวผู้ป่วยส่งโรงพยาบาลทันที/ฉุกเฉิน 
อนึ่ง คณะกรรมการอาหารและยาของไทย ได้บรรจุยาแอลทีเพลสอยู่ในบัญชียาหลักแห่งชาติของไทยโดยจัดให้อยู่ในหมวดยาอันตราย และมีเงื่อนไขของการใช้ยาดังนี้ 
1. ใช้สำหรับ Myocardial ischemia หรือภาวะหลอดเลือดแดงส่วนปลายอุดตัน
  ในกรณีที่ผู้ป่วยแพ้ยา Streptokinase หรือเคยได้รับยา streptokinase ภายใน 6  เดือน 
2. ใช้สำหรับ Acute arterial ischemic stroke โดยแพทย์ด้านประสาทวิทยาหรือ ประสาทศัลยแพทย์ หรือ แพทย์เวชศาสตร์ฉุกเฉิน 
3. ใช้สำหรับ Massive pulmonary embolism(ลิ่มเลือดในปอด)ที่เกิดกับผู้ป่วยที่มีความเสี่ยงต่อการเกิด Massive bleedingและมี Hemodynamic instability(มีเลือดออกมากจากอวัยวะต่างๆในร่างกายจนมีปัญหาต่อการไหลเวียนโลหิต) 
4. ใช้ในกรณีที่มี Acute vascular access thrombosis (ลิ่มเลือดเกิดรุนแรงเฉียบพลัน) 
ทั้งนี้ เราจะพบเห็นการใช้ ยาแอลทีเพลส ในสถานพยาบาลทั้งของรัฐและของเอกชน  และหากมีข้อสงสัยเพิ่มเติม ผู้ป่วย/ผู้บริโภคสามารถสอบถามได้จากแพทย์ผู้ที่ให้การตรวจรักษา หรือจากเภสัชกรในสถานพยาบาลได้ 
 
 ///// แอลทีเพลสมีสรรพคุณ(คุณสมบัติ)อย่างไร? ///// 
ยาแอลทีเพลสมีสรรพคุณ/ข้อบ่งใช้ ในการบำบัดรักษาอาการของโรคที่มีสาเหตุจากลิ่มเลือดอุดตันในหลอดเลือด เช่น   โรคกล้ามเนื้อหัวใจตาย(Myocardial infarction) 	อาการลิ่มเลือดอุดกั้นหลอดเลือดปอด (Pulmonary embolism) 	ภาวะสมองขาดเลือด (Ischemic Stroke) ภาวะลิ่มเลือดไปอุดตันในหลอดเลือดต่างๆ (Thromboembolic disorder) 
 
 ///// แอลทีเพลสมีกลไกการออกฤทธิ์อย่างไร? ///// 
ตัวยาแอลทีเพลส  มีกลไกการออกฤทธิ์โดย ตัวยาจะกระตุ้นสารประเภทโปรตีนในกระแสเลือดที่มีชื่อเรียกว่า Plasminogen(สารโปรตีนตั้งต้นชนิดที่มีคุณสมบัติสลายลิ่มเลือดได้) ทำให้เกิดการเปลี่ยนคุณสมบัติและโครงสร้างไปเป็นสาร Plasmin ซึ่งเป็นสาร
โปรตีนที่สามารถออกฤทธิ์ย่อยสลายลิ่มเลือดได้  ด้วยกลไกนี้เองจึงทำให้เกิดฤทธิ์ได้ตามสรรพคุณ 
 
 ///// แอลทีเพลสมีรูปแบบการจัดจำหน่ายอย่างไร? ///// 
ยาแอลทีเพลส มีรูปแบบการจัดจำหน่าย เช่น 
- ยาฉีดชนิดผงปราศจากเชื้อ ที่ประกอบด้วย Alteplase 50 และ 100 มิลลิกรัม/ขวด(Vial) พร้อมกับน้ำกลั่นเพื่อเตรียมเป็นสารละลายขนาด 50 และ 100 มิลลิลิตร/ขวด (Vial) 
 
 ///// แอลทีเพลสมีขนาดการบริหารยาอย่างไร? ///// 
ยาแอลทีเพลสมีขนาดการบริหารยา/ใช้ยา เช่น 
ก.	รักษาภาวะกล้ามเนื้อหัวใจตาย(Myocardial infarction): 
- ผู้ใหญ่ที่มีน้ำหนักมากกว่า 67 กิโลกรัมขึ้นไป: 
1. เริ่มต้นฉีดยาเข้าหลอดเลือดดำขนาด 15 มิลลิกรัม 
2. หยดยาเข้าหลอดเลือดฯต่อเนื่องอีก 50 มิลลิกรัม โดยใช้เวลา 30 นาทีขึ้นไป 
3. จากนั้นหยดยาเข้าหลอดเลือดฯอีก 35 มิลลิกรัม โดยใช้เวลา 60 นาทีขึ้นไป 
4. ผู้ป่วยจะต้องได้รับยาครบ 100 มิลลิกรัม 
- ผู้ใหญ่ที่มีน้ำหนักตัวตั้งแต่ 67 กิโลกรัมลงมา: 
1. เริ่มต้นฉีดยาเข้าหลอดเลือดฯขนาด 15 มิลลิกรัม 
2. หยดยาเข้าหลอดเลือดฯต่อเนื่องขนาด 0.75 มิลลิกรัม/น้ำหนักตัว 1 กิโลกรัม โดยใช้เวลาหยดยานาน 30 นาทีขึ้นไป (ในขั้นตอนนี้ห้ามให้ยาผู้ป่วยเกิน 50 มิลลิกรัม) 
3. ปรับอัตราการให้ยาเป็น 0.5 มิลลิกรัม/น้ำหนักต้ว 1 กิโลกรัม โดยใช้เวลา 60 นาทีขึ้นไป (ในขั้นตอนนี้ห้ามให้ยาผู้ป่วยเกิน 35 มิลลิกรัม) 
ข. รักษาอาการลิ่มเลือดอุดกั้นหลอดเลือดปอด(Pulmonary embolism): 
- ผู้ใหญ่: หยดยาเข้าทางหลอดเลือดฯในอัตรา 50 มิลลิกรัม/ชั่วโมง เป็นเวลา 2 ชั่วโมง  ผู้ป่วยจะได้รับยารวม 100 มิลลิกรัม  แพทย์อาจจำเป็นต้องใช้ยา Heparin 
ร่วมในการรักษาด้วย 
ค. บำบัดภาวะสมองขาดเลือด (Ischemic Stroke): 
- ผู้ใหญ่: 
1. หยดยาเข้าหลอดเลือดฯขนาด 0.9 มิลลิกรัม/น้ำหนักตัว 1 กิโลกรัม โดยใช้เวลา 60 นาทีขึ้นไป 
2. แพทย์อาจแบ่งยามา 10% จากขนาดที่ต้องใช้กับผู้ป่วยทั้งหมด แล้วฉีดเข้าหลอดเลือดฯโดยตรง  จากนั้นจึงเริ่มใช้ยาอีก 90% ตามขั้นตอนแรก 
อนึ่ง: 
- เด็ก: การใช้ยากับเด็กต้องเป็นไปตามดุลยพินิจของแพทย์ 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแอลทีเพลส  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยา หรืออาหารเสริมอะไรอยู่ เพราะยาแอลทีเพลสอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้
เกิดผลข้างเคียงได้ 
 
 ///// แอลทีเพลสมีผลไม่พึงประสงค์อย่างไร? ///// 
ยาแอลทีเพลส สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น อุจจาระดำ/ เลือดออกในทางเดินอาหาร  เลือดออกตามเหงือก    ลิ้นและปากบวม 
- ผลต่อระบบประสาท:  เช่น มีไข้ 
- ผลต่อผิวหนัง:  เช่น เลือดออกตามผิวหนังเป็นจ้ำๆ/ห้อเลือด  มีผื่นคัน  ลมพิษ 
- ผลต่อระบบหัวใจและหลอดเลือด:  เช่น อาจมีภาวะเลือดออกในช่องเยื่อหุ้มหัวใจ 
- ผลต่อระบบเลือด:  เช่น อาจมีภาวะเลือดออกง่ายตามอวัยวะต่างๆ   เกิดภาวะ Cholesterol embolization syndrome (ภาวะที่มีไขมันคอเลสเตอรอลในเลือดสูงจนก่อให้เกิดไขมันนี้อุดตันหลอดเลือดต่างๆได้ทั่วร่างกาย) 
- ผลต่อระบบทางเดินปัสสาวะ:  เช่น ปัสสาวะมีเลือดปน/ปัสสาวะเป็นเลือด 
- ผลต่อระบบทางเดินหายใจ: เช่น หลอดลมหดเกร็งตัว 
 
 ///// มีข้อควรระวังการใช้แอลทีเพลสอย่างไร? ///// 
มีข้อควรระวังการใช้ยาแอลทีเพลส เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่อยู่ในภาวะตกเลือด  หลอดเลือดแดงทำงานผิดปกติ  เช่น     หลอดเลือดแดงโป่งพอง ผู้ที่มีภาวะ/โรคความดันโลหิตสูงซึ่งยังไม่สามารถควบคุมอาการได้  ผู้ป่วยด้วยตับอ่อนอักเสบเฉียบพลัน  ผู้ที่ติดเชื้อในบริเวณเยื่อหุ้มหัวใจ /เยื่อหุ้มหัวใจอักเสบ  	  ผู้ที่เพิ่งได้รับการผ่าตัดมาเร็วๆนี้ 
- ห้ามใช้ยานี้กับผู้ที่ มีบาดแผล และมีเลือดออกในกระเพาะอาหารหรือลำไส้(เลือดออกในทางเดินอาหาร) 
- ระวังการใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร และเด็ก 
- ไม่ใช้ยาที่มีสภาพเปลี่ยนแปลงไปจากเดิม เช่น สียาเปลี่ยนไป 
- เฝ้าระวัง สัญญาณชีพ และอาการของผู้ป่วยอย่างใกล้ชิดขณะที่ใช้ยานี้                                     ผู้ป่วยบางรายอาจเกิดอาการแพ้ยานี้ได้ แต่ส่วนใหญ่เป็นอาการไม่มาก เช่น มีเพียงผื่นคันเล็กน้อย 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาแอลทีเพลสด้วย) ยาแผนโบราณ    อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// แอลทีเพลสมีปฏิกิริยาระหว่างยากับยาตัวอื่นอย่างไร? ///// 
ยาแอลทีเพลสมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาแอลทีเพลสร่วมกับยา  Abciximab , Argatroban(ยาต้านการสร้างลิ่มเลือด), Bivalirudin(ยาต้านการสร้างลิ่มเลือด) , Warfarin , Heparin , Lepirudin (ยาต้านการแข็งตัวของเลือด)  ด้วยจะทำให้เกิดภาวะเลือดออกง่ายตามมา กรณีจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- ห้ามใช้ยาแอลทีเพลสร่วมกับยา Tipranavir , Ramucirumab(ยากลุ่ม Monoclonal antibody) , Cabozantinib ยากลุ่ม Monoclonal antibody),   Fondaparinux  ด้วยการใช้ยาร่วมกันจะเสี่ยงต่อภาวะตกเลือดจนเป็นอันตรายต่อผู้ป่วยอย่างรุนแรง 
 
 ///// ควรเก็บรักษาแอลทีเพลสอย่างไร? ///// 
ควรเก็บรักษายาแอลทีเพลส ดังนี้ เช่น 
- กรณียาฉีดที่เป็นผงยังไม่ได้ผสมน้ำกลั่น สามารถเก็บภายใต้อุณหภูมิ 30 องศาเซลเซียส(Celsius) 
- กรณียานี้ที่ถูกเตรียมเป็นสารละลายแล้ว ต้องเก็บภายใต้อุณหภูมิ 2–8 องศาเซลเซียส และต้องใช้ยาเตรียมนี้ภายใน 24 ชั่วโมง 
- ยาทั้ง2 รูปแบบ ห้ามเก็บยาในช่องแข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// แอลทีเพลสมีชื่ออื่นอีกไหม? ผลิตจากบริษัทอะไรบ้าง? ///// 
ยาแอลทีเพลส มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Cathflo Activase, TPA,  Cathflo Activase 
 ///// บรรณานุกรม ///// 
https://wwwnno.moph.go.th/kbsnan/wp-content/uploads/2017/05/nlem2560_2017-05-09_21-59-14.pdf [2017,Nov25] 
https://www.drugs.com/dosage/alteplase.html [2017,Nov25] 
https://www.drugs.com/cdi/alteplase-catheter-clearance.html [2017,Nov25] 
https://www.drugs.com/dosage/alteplase.html#Usual_Adult_Dose_for_Myocardial_Infarction [2017,Nov25] 
https://www.drugs.com/sfx/alteplase-side-effects.html [2017,Nov25] 
https://www.drugs.com/drug-interactions/alteplase-index.html?filter=3&amp;generic_only= [2017,Nov25] 
http://www.mims.com/thailand/drug/info/alteplase/?type=brief&amp;mtype=generic [2017,Nov25]
