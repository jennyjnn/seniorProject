คอมปาวด์ คาร์ดามอม มิกซ์เจอร์ (Compound cardamom mixture)
 ///// บทนำ ///// 
ยาคอมปาวด์ คาร์ดามอม มิกซ์เจอร์ (Compound cardamom mixture) เป็นยาขับลม และยาแก้ท้องเฟ้อ ชนิดน้ำสำหรับรับประทาน  ตัวยาสำคัญ ได้แก่ สารสกัดจากลูกกระวานเทศ  อาจมีสารสกัดของ พริก ขิง และการบูร เป็นส่วนผสมเพิ่ม โดยมีแอลกอฮอล์และน้ำเป็นตัวทำละลาย  หากพิจารณาจากส่วนประกอบจะพบว่า รสชาติและกลิ่นของสูตรตำรับยานี้ อาจจะไม่ชวนให้รับประทานสักเท่าใดนัก แต่ถ้าพิจารณาด้านประสิทธิภาพจัดว่าดี และควรมีไว้ประจำบ้าน 
ยาคอมปาวด์ คาร์ดามอม มิกซ์เจอร์ เป็นสูตรตำรับยาน้ำอีกหนึ่งประเภทที่บรรจุอยู่ในบัญชียาหลักแห่งชาติของไทย โดยระบุว่า สูตรตำรับนี้ต้องไม่มีส่วนประกอบของ Sodium bicarbonate   อาจยกตัวอย่างสูตรตำรับยาคอมปาวด์ คาร์ดามอม มิกซ์เจอร์ที่มีเตรียมในโรงพยาบาลและเป็นยาแผนปัจจุบัน ดังนี้  เช่น 
- Compound Cardamom Tincture 1.20 ml + Capsicum Tincture  0.40 ml +  Ginger Tincture 0.80 ml + Camphor 0.20 ml + Ethyl Alcohol 95% 13.45 ml + Purified Water q.s./Quantum sufficit /ปริมาณเท่ากับ 100.00 ml หรือ 
- สูตรตำรับที่ขึ้นทะเบียนเป็นยาสามัญประจำบ้าน มีส่วนประกอบตัวยาสำคัญต่อปริมาตร 15 มิลลิลิตร ดังนี้  Capsicum Tincture 0.060-0.500 ml. +
Compound Cardamom Tincture	0.035-1.800 ml. +Strong Ginger Tincture  0.024-0.240 ml + Ethyl alcohol 75% หรือ 95% ปริมาณแล้วแต่สูตรตำรับ 
สูตรตำรับยาคอมปาวด์ คาร์ดามอม มิกซ์เจอร์  ดังกล่าวข้างต้น สามารถรับประทานได้ทั้งผู้ใหญ่และเด็กที่มีอายุตั้งแต่ 6 ปีขึ้นมา   ซึ่งยาคอมปาวด์ คาร์ดามอม มิกซ์เจอร์นี้ ใช้รับประทานตามอาการ การรับประทานยานี้เพียง1–2ครั้ง ก็สามารถบำบัดอาการท้องอืด  ท้องเฟ้อ ได้แล้ว  กรณีที่ใช้ยานี้เพื่อบำบัดอาการดังกล่าวเบื้องต้นแล้วพบว่า อาการท้องอืด ท้องเฟ้อ ไม่ดีขึ้น หรืออาการกลับทุรดและแย่ลง  ผู้ป่วยควรต้องรีบมาพบแพทย์/มาโรงพยาบาล เพื่อให้แพทย์หาสาเหตุที่แท้จริงและบำบัดการรักษาอย่างถูกวิธี 
มีข้อจำกัดของการใช้ยาคอมปาวด์ คาร์ดามอม มิกซ์เจอร์ที่ผู้บริโภค/ผู้ป่วยควรทราบ ดังนี้ 
- ห้ามใช้กับผู้แพ้ยานี้ 
- ในสูตรตำรับ จะมีส่วนประกอบของแอลกอฮอล์   จึงไม่เหมาะกับผู้ที่มีประวัติอาการแพ้ แอลกอฮอล์ 
- ห้ามใช้ยานี้กับเด็กทารก  ด้วยสามารถก่อให้เกิดการระคายเคืองต่อระบบทางเดินอาหาร ประกอบกับมีแอลกอฮอล์เป็นส่วนประกอบ จึงสามารถส่งผลกระทบต่อทารกได้โดยเฉพาะต่อระบบประสาทส่วนกลางหรือสมอง 
- ควรเก็บรักษายานี้ให้พ้นแสงแดด และพ้นจากที่ที่มีอุณหภูมิสูง ไม่เปิดภาชนะบรรจุยาทิ้งไว้ ด้วยจะทำให้แอลกอฮอล์ระเหยส่งผลต่อส่วนประกอบของสูตรตำรับทำให้ยาเกิดการตกตะกอนได้ 
- หากพบว่า สภาพยาเปลี่ยนแปลงไปจากเดิม ให้ทิ้งทำลาย ห้ามนำมารับประทาน 
ประชาชนสามารถซื้อหายาสูตรตำรับคอมปาวด์ คาร์ดามอม มิกซ์เจอร์ได้ตามร้านขายยาทั่วไป และพบเห็นการใช้ในสถานพยาบาลทั้งของรัฐและของเอกชน 
 
 ///// คอมปาวด์ คาร์ดามอม มิกซ์เจอร์มีสรรพคุณ(คุณสมบัติ)อย่างไร? ///// 
ยาคอมปาวด์ คาร์ดามอม มิกซ์เจอร์มีสรรพคุณ/ข้อบ่งใช้โดย ใช้เป็นยาขับลม  บรรเทาอาการ จุก/แน่นท้อง  เสียดท้อง  ท้องขึ้น/ท้องอืด  ท้องเฟ้อ 
 
 ///// คอมปาวด์ คาร์ดามอม มิกซ์เจอร์มีกลไกการออกฤทธิ์อย่างไร? ///// 
ด้วยสูตรตำรับยาคอมปาวด์ คาร์ดามอม มิกซ์เจอร์มีส่วนประกอบของสารสกัดที่ประกอบไปด้วยน้ำมันหอมระเหยจากเมล็ดกระวาน ซึ่งประกอบไปด้วยสารหลายชนิด เช่น  Alpha-terpineol,  Myrcene,  Limonene,  Menthone,   และประกอบกับในสูตรตำรับยามีสารสกัดของ พริก ขิง และการบูร เป็นส่วนผสมอยู่ด้วย  องค์ประกอบทั้งหมดที่กล่าวมามีฤทธิ์ขับลม  ช่วยลดแก๊สในกระเพาะอาหารและลำไส้  จากกลไกการออกฤทธิ์ดังกล่าว ทำให้ยาคอมปาวด์ คาร์ดามอม มิกซ์เจอร์ มีฤทธิ์การรักษาได้ตามสรรพคุณ 
 
 ///// คอมปาวด์ คาร์ดามอม มิกซ์เจอร์มีรูปแบบการจัดจำหน่ายอย่างไร? ///// 
ยาคอมปาวด์ คาร์ดามอม มิกซ์เจอร์ มีรูปแบบการจัดจำหน่ายเป็น ยาน้ำชนิดรับประทาน ที่มีขนาดบรรจุ 180, 240, และ 450 มิลลิลิตร 
 
 ///// คอมปาวด์ คาร์ดามอม มิกซ์เจอร์มีขนาดรับประทานอย่างไร? ///// 
ยาคอมปาวด์ คาร์ดามอม มิกซ์เจอร์ มีขนาดรับประทาน เช่น 
 
- ผู้ใหญ่: รับประทานยาครั้งละ 15 – 30 มิลลิลิตร(1=2 ช้อนโต๊ะ)  วันละ 3 – 4 ครั้ง 
- เด็กอายุตั้งแต่ 6 ปีขึ้นไป: รับประทานยาครั้งละ 7.5 – 15 มิลลิลิตร(1.5 -3ช้อนชา) วันละ 3 – 4 ครั้ง 
- เด็กอายุต่ำกว่า 6 ปี: ห้ามรับประทานยานี้ 
อนึ่ง: 
- สามารถรับประทานยานี้ได้ตามอาการ และเมื่ออาการดีขึ้น สามารถหยุดการใช้ยานี้ได้ 
- กรณีพบอาการท้องอืดเป็นประจำ ควรพบแพทย์/มาโรงพยาบาลเพื่อแพทย์ตรวจค้นหาสาเหตุอาการโรคที่แท้จริง เพื่อรีบรักษาได้ถูกต้องตามสาเหตุ 
- ควรรับประทานยานี้ ก่อนอาหาร หรือ ตามแพทย์ เภสัชกร แนะนำ หรือตาม เอกสารกำกับยา 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคอมปาวด์ คาร์ดามอม มิกซ์เจอร์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ย่าแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  แผลในระบบทางเดินอาหาร(เช่น แผลในกระเพาะอาหาร เป็นต้น)   รวมทั้งกำลังกินยา/ใช้ยาอะไรอยู่ เพราะยาคอมปาวด์ คาร์ดามอม มิกซ์เจอร์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคอมปาวด์ คาร์ดามอม มิกซ์เจอร์  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 
 ///// คอมปาวด์ คาร์ดามอม มิกซ์เจอร์มีผลไม่พึงประสงค์อย่างไร? ///// 
ยาคอมปาวด์ คาร์ดามอม มิกซ์เจอร์เป็นสูตรตำรับยาที่ก่อให้เกิดผลไม่พึงประสงค์ (ผลข้างเคียง/อาการข้างเคียง) ได้ดังนี้ เช่น  รู้สึกระคายเคืองในท้องเล็กน้อย  กลิ่นและรสชาติอาจไม่เป็นที่นิยมเพื่อรับประทาน 
 
 ///// มีข้อควรระวังการใช้คอมปาวด์ คาร์ดามอม มิกซ์เจอร์อย่างไร? ///// 
มีข้อควรระวังการใช้ยาคอมปาวด์ คาร์ดามอม มิกซ์เจอร์ เช่น 
- ห้ามใช้กับผู้ที่แพ้ยานี้ และ/หรือ แพ้แอลกอฮอล์  ด้วยสูตรตำรับจะมีแอลกอฮอล์เป็นส่วนประกอบ 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็กเล็กที่มีอายุต่ำกว่า 6 ปี 
- หลีกเลี่ยงการใช้ยานี้กับผู้ที่มีแผลในกระเพาะอาหาร  ด้วยอาจทำให้ระคายเคืองต่อกระเพาะอาหาร 
- ห้ามใช้ยามีสภาพเปลี่ยนไปจากเดิม เช่น  สี  กลิ่น หรือเกิดตะกอน  ให้ทิ้งทำลาย และไม่นำกลับมารับประทานโดยเด็ดขาด 
- เก็บยานี้ให้พ้นแสงแดด  ไม่เก็บยาในที่ที่มีอุณหภูมิสูง 
- ปิดภาชนะบรรจุให้มิดชิดหลังรับประทานทุกครั้ง เพื่อป้องกันการสัมผัสกับอากาศ เพื่อป้องกันการระเหยตัวทำละลายอย่างแอลกอฮอล์ที่มีในสูตรตำรับ 
- กรณีมีภาวะท้องอืดเป็นซ้ำบ่อยครั้ง  ควรมาปรึกษาแพทย์/มาโรงพยาบาล เพื่อแพทย์หาสาเหตุที่แท้จริง  เพราะยาคอมปาวด์ คาร์ดามอม มิกซ์เจอร์เป็นยาในเบื้องต้นที่บำบัดบรรเทาอาการท้องอืดและช่วยขับลมเท่านั้น ไม่ใช่ยารักษาสาเหตุของอาการ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาคอมปาวด์ คาร์ดามอม มิกซ์เจอร์ด้วย) ยาแผนโบราณ
ทุกชนิด  อาหารเสริม   ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// คอมปาวด์ คาร์ดามอม มิกซ์เจอร์มีปฏิกิริยาระหว่างยากับยาตัวอื่นอย่างไร? ///// 
ยาคอมปาวด์ คาร์ดามอม มิกซ์เจอร์ เป็นยาที่ใช้ตามอาการ ไม่ใช่ยาที่ต้องรับประทานประจำ และไม่ใช่ยารักษาสาเหตุของอาการ/โรค  ประกอบกับสารออกฤทธิ์ก็มีความเจือจางอย่างเหมาะสมเพื่อใช้รักษาอาการท้องอืดแต่เบื้องต้นเท่านั้น  จึงยังไม่พบข้อมูลการเกิดปฏิกิริยาระหว่างยากับยาแผนปัจจุบันชนิดรับประทานใดๆ 
อย่างไรก็ดี กรณีที่พบว่า การรับประทานยาคอมปาวด์ คาร์ดามอม มิกซ์เจอร์ร่วมกับยาใดๆ แล้วเกิดอาการข้างเคียงขึ้นมา ให้หยุดการรับประทานร่วมกัน และถ้าอาการข้างเคียงนั้นรุนแรง เช่น คลื่นไส้อาเจียนมาก ขึ้นผื่นทั้งตัว ควรต้องรีบมาโรงพยาบาลโดยทันที/ฉุกเฉิน 
อนึ่ง สามารถปรึกษาข้อมูลการใช้ยานี้ได้จากแพทย์หรือจากเภสัชกรได้โดยทั่วไป 
 ///// ควรเก็บรักษาคอมปาวด์ คาร์ดามอม มิกซ์เจอร์อย่างไร? ///// 
ควรเก็บยาคอมปาวด์ คาร์ดามอม มิกซ์เจอร์ ภายใต้อุณหภูมิห้องที่เย็น  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// คอมปาวด์ คาร์ดามอม มิกซ์เจอร์มีชื่ออื่นอีกไหม? ผลิตจากบริษัทอะไรบ้าง? ///// 
ยาคอมปาวด์ คาร์ดามอม มิกซ์เจอร์ ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Cardamom#Composition [2017,Jan14] 
http://ecoursesonline.iasri.res.in/mod/page/view.php?id=64968 [2017,Jan14] 
http://drug.fda.moph.go.th:81/nlem.in.th/sites/default/files/attachments/annex_2_hosp_tnchbabephsachtamrab49-5phy_v3_0.pdf [2017,Jan14] 
http://drug.fda.moph.go.th:81/nlem.in.th/node/8346  [2017,Jan14] 
http://drug.fda.moph.go.th/zone_drug/dru001.asp?title=3&amp;display=a01b0104 [2017,Jan14] 
http://www.tudsinjai.net/shop/product/gpo_mist_stomachic/ [2017,Jan14]
