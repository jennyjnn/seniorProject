คาร์ทีโอลอล (Carteolol )
 ///// บทนำ ///// 
ยาคาร์ทีโอลอล(Carteolol) เป็นยาในกลุ่มปิดกั้นเบต้า (Nonselective beta blocker)    ทางคลินิกนำมาใช้เป็นยาหยอดตาโดยมีขนาดความเข้มข้น 1 – 2% เพื่อบำบัดอาการของโรคต้อหิน (Glaucoma) และใช้เป็นยาลดความดันในลูกตา/ความดันตา(Intraocular hypertension) คุณสมบัติโดยทั่วไปของยาปิดกั้นเบต้าจะส่งผลลดปริมาณเลือดที่ถูกสูบฉีดออกจากหัวใจ เพิ่มแรงต้านทานในการทำงานของหลอดลม  ด้วยกลไกดังกล่าวทำให้เกิดข้อจำกัดของการใช้ยาคาร์ทีโอลอลดังนี้ เช่น 
- ห้ามใช้ยาคาร์ทีโอลอลกับผู้ที่ป่วยด้วยโรคหืด หรือมีประวัติเป็นหอบหืด  
โรคปอดอุดกั้นเรื้อรัง(COPD)ในระดับรุนแรง  ผู้ที่มีภาวะหัวใจเต้นช้า(Sinus 	 	 	   bradycardia) ผู้ป่วยโรคหัวใจล้มเหลว (Overt cardiac failure)  ผู้ที่มีภาวะ  หัวใจช็อก (Cardiogenic shock)  ผู้ที่มีภาวะนำไฟฟ้าของหัวใจช้าผิดปกติ (2nd and 3rd degree AV block) 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบต่างๆในสูตรตำรับยานี้ 
- หลีกเลี่ยงและระวังการใช้ยานี้กับสตรีตั้งครรภ์ และสตรีที่อยู่ในภาวะให้นมบุตร                        ด้วยผู้ป่วยกลุ่มนี้มีความเสี่ยงที่อาจเป็นอันตรายต่อทารกจากยาต่างๆหลายประเภทซึ่งรวมยาคาร์ทีโอลอลด้วย 
- ระวังเรื่องการเกิดยาตีกัน(ปฏิกิริยาระหว่างยา)  ด้วยยาคาร์ทีโอลอลสามารถก่อปฏิกิริยาระหว่างยากับยาอื่นได้หลายชนิด เช่นยา Propranolol,  Bupivacaine,  Calcium channel blockers,  Reserpine,  Digoxin,  Disopyramide,  Flecainide,  ยาInsulin,  Ketanserin,  Phenothiazines,  Quinazolines,  Verapamil,  Clonidine, จึงเป็นเหตุผลสำคัญที่ผู้ป่วยต้องแจ้งให้	แพทย์ พยาบาล เภสัชกร ทราบว่า ตนเองมีการใช้ยาชนิดใดอยู่ก่อน 
นอกจากนี้ยังมีหลักการง่ายๆของการใช้ยาหยอดตาทุกชนิดรวมยาคาร์ทีโอลอล ที่ผู้บริโภคควรเรียนรู้และนำมาปฏิบัติ ด้วยจะทำให้เกิดประสิทธิภาพในการรักษาต่อตัวผู้ป่วยเอง อาทิเช่น 
- ห้ามใส่คอนแทคเลนส์ขณะที่ต้องหยอดตาด้วยยาคาร์ทีโอลอล แพทย์จะให้คำปรึกษาได้เป็นอย่างดีว่า หลังการหยอดตาแล้วสามารถใส่คอนแทคเลนส์ได้เมื่อใด 
- ล้างมือก่อนทำการหยอดตาทุกครั้ง  หยอดยาลงบริเวณด้านในของเปลือกตา/หนังตาล่าง  แล้วหลับตา  ใช้นิ้วคลึงบริเวณหัวตาอย่างแผ่วเบาเพื่อให้ตัวยากระจายได้ทั่วตา  โดยหลับตาประมาณ 1 – 2 นาที  และหลีกเลี่ยงการกระพริบตาถี่ๆ 
- เพื่อหลีกเลี่ยงการปนเปื้อนของเชื้อโรคลงในตัวยา  ห้ามมิให้ปลายหลอดหยดยา	 สัมผัสกับเปลือกตา  นิ้วมือ หรือ กับอวัยวะอื่นใดของร่างกาย และปิดขวดยาอย่างมิดชิด	 หลังการหยอดตาเสร็จทันที 
- ถึงแม้อาการดีขึ้น ควรใช้ยานี้ต่อเนื่องตามคำแนะนำของแพทย์ 
- หลีกเลี่ยงการลืมหยอดตา 
อนึ่ง สำหรับข้อมูลด้านความปลอดภัยของการใช้ยาคาร์ทีโอลอล ที่ผู้บริโภคควรทราบและนำไปปฏิบัติมีดังนี้ เช่น 
- หากพบว่ามีอาการ  ตาพร่า  ง่วงนอน  เวียนศีรษะ  หลังหยอดตาด้วยยาคาร์ทีโอลอล ผู้ป่วยต้องหลีกเลี่ยงการขับขี่ยวดยานพาหนะทุกชนิด และ/หรือการทำงานกับเครื่องจักร ด้วยจะเกิดอุบัติเหตุได้ง่าย 
- ทุกครั้งที่ต้องพบ แพทย์  ทันตแพทย์  ควรต้องแจ้งให้ทราบว่าขณะนี้ตนเอง         	 อยู่ในช่วงที่ใช้ยาหยอดตาคาร์ทีโอลอล 
- ผู้ป่วยโรคเบาหวานที่ได้รับยาคาร์ทีโอลอล อาจทำให้เกิดภาวะน้ำตาลในเลือดต่ำได้ง่าย สังเกตจากมีอาการหัวใจเต้นเร็ว  เพื่อป้องกันภาวะน้ำตาลในเลือดต่ำผู้ป่วยควรแจ้งให้แพทย์ทราบเพื่อปรับขนาดรับประทานของยาเบาหวานด้วย 
- ระหว่างการใช้ยาหยอดตาคาร์ทีโอลอล ผู้ป่วยควรได้รับการวัดความดันในลูกตา  	 เป็นระยะๆ ตามที่แพทย์นัดหมายทุกครั้ง 
สำหรับผลข้างเคียงที่พบเห็นบ่อยสำหรับผู้ที่ใช้ยาหยอดตาคาร์ทีโอลอล ได้แก่  มีอาการ  ตาพร่า  น้ำตามาก  รู้สึกแสบคันในตา 
กรณีที่ผู้ป่วยหยอดยาคาร์ทีโอลอลเกินขนาด อาจทำให้เกิดอาการ วิงเวียน  เป็นลม  หัวใจเต้นช้า  ซึ่งหากพบอาการดังกล่าว ควรรีบด่วนนำผู้ป่วยส่งโรงพยาบาลทันที/ฉุกเฉิน 
ทั้งนี้  กรณีมีข้อสงสัยเกี่ยวกับการใช้ยาคาร์ทีโอลอลเพิ่มเติม  สามารถสอบถามได้จากจักษุแพทย์ หรือจากเภสัชกรได้โดยทั่วไป 
 ///// คาร์ทีโอลอลมีสรรพคุณ(คุณสมบัติ)อย่างไร? ///// 
ยาคาร์ทีโอลอลมีสรรพคุณ/ข้อบ่งใช้ เช่น 
- บำบัดรักษาโรคต้อหิน (Open-angle glaucoma) 
- ใช้ลดความดันที่เกิดภายในดวงตา/ความดันตาสูง(Ocular hypertension) 
 
 ///// คาร์ทีโอลอลมีกลไกการออกฤทธิ์อย่างไร? ///// 
กลไกการออกฤทธิ์ของยาคาร์ทีโอลอลคือ ตัวยานี้เป็นยาประเภทเบต้า-บล็อกเกอร์ (Beta-blocker)ที่นอกจากจะออกฤทธิต่อการทำงานของหัวใจและต่อหลอดลมดังได้กล่าวใน”บทนำ”แล้ว ยังออกฤทธิ์ ลดการผลิตของเหลวภายในลูกตา จึงส่งผล                                                     ทำให้แรงดันภายในลูกตา/ความดันตาลดลง  ด้วยกลไกนี้เองที่ทำให้เกิดฤทธิ์ของการรักษาตามสรรพคุณ 
 
 ///// คาร์ทีโอลอลมีรูปแบบการจัดจำหน่ายอย่างไร? ///// 
ยาคาร์ทีโอลอล มีรูปแบบการจัดจำหน่ายเป็น ยาหยอดตาขนาดความเข้มข้น 1 และ 2% 
 
 ///// คาร์ทีโอลอลมีขนาดการใช้ยาอย่างไร? ///// 
ยาคาร์ทีโอลอลมีขนาดการใช้ยา เช่น 
 
- ผู้ใหญ่อายุตั้งแต่ 18 ปีขึ้นไป: หยอดตาด้วยยาที่มีความเข้มข้น 1 หรือ 2%  1 หยด วันละ 2 ครั้ง 
- เด็กและผู้อายุต่ำกว่า 18 ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในคนกลุ่มวัยนี้  การใช้ยานี้ในคนกลุ่มวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- เขย่าขวดยาทุกครั้งก่อนใช้ 
- กรณีที่ใช้ยานี้แล้วความดันในลูกตายังไม่ลดลง  แพทย์อาจต้องใช้ยาอื่น		  ร่วมในการรักษาด้วย เช่นยา  Pilocarpine,  Epinephrine,  Dipivefrin 
- หยอดตาต่อเนื่องจนกระทั่งอาการดีขึ้นตามคำสั่งแพทย์ และปรึกษาแพทย์ทุกครั้งว่าสมควรหยุดการใช้ยานี้ หรือต้องใช้ต่อเนื่องไปอีกระยะหนึ่ง 
- ทั่วไป การใช้ยานี้ตามคำสั่งแพทย์ 2 ครั้ง/วัน สามารถบรรเทาอาการของต้อหิน หรือภาวะความดันในลูกตาสูงได้เป็นอย่างดี 
- หากพบว่าในขวดยามีสิ่งปนเปื้อนหรือมีสิ่งสกปรกเจือปน ให้ทิ้งทำลายยาขวดนั้นและแจ้งแพทย์เพื่อเปลี่ยนยาขวดใหม่แทน 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคาร์ทีโอลอล ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น  โรคหัวใจ โรคปอดอุดกั้นเรื้อรัง  โรคหืด  โรคเบาหวาน รวมถึงกำลังกินยา/ใช้ยาอะไรอยู่ เพราะยาคาร์ทีโอลอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมหยอดยาควรทำอย่างไร? ///// 
หากลืมหยอดตาด้วยยาคาร์ทีโอลอล  สามารถหยอดตาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มขนาดการหยอดยาเป็น 2 เท่า 
 
 
 ///// คาร์ทีโอลอลมีผลไม่พึงประสงค์อย่างไร? ///// 
ยาคาร์ทีโอลอลสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อตา:  เข่น ปวดตา รู้สึกระคายเคืองตา กระจกตาอักเสบ  ตาแดงด้วยมีอาการเลือดคั่ง  เห็นภาพซ้อน  ตาพร่า เปลือกตาบวม ตาแห้ง 
- ผลต่อระบบทางเดินหายใจ:  เช่น  หายใจติดขัด/หายใจลำบาก  ไซนัสอักเสบ หลอดลมหดเกร็/หายใจลำบาก   ไอ    ภาวะหายใจล้มเหลว 
- ผลต่อระบบหัวใจและหลอดเลือด:  เช่น อาจเกิดภาวะ Raynaud’s phenomenon                   หัวใจเต้นช้า  หัวใจหยุดเต้น  ชีพจรเต้นผิดปกติ  ความดันโลหิตต่ำ  หัวใจเต้นผิดจังหวะ   หัวใจล้มเหลว  เจ็บหน้าอก  แน่นหน้าอก  มือ – เท้าเย็น 
- ผลต่อระบบประสาท:  เช่น  ปวดศีรษะ   วิงเวียน  การรับรสชาติผิดปกติ  ความจำแย่ลง   กล้ามเนื้อไม่มีแรง/กล้ามเนื้ออ่อนแรง  ความรู้สึกสัมผัสเพี้ยน 
- ผลต่อระบบทางเดินอาหาร:  เช่น  คลื่นไส้  ปวดท้อง  ท้องเสีย  ปากแห้ง  อาหารไม่ย่อย  และอาเจียน 
- ผลต่อระบบสืบพันธุ์:  เช่น  สมรรถภาพทางเพศน้อยลง 
- ผลต่อสภาพจิตใจ:  เช่น   ซึมเศร้า  นอนไม่หลับ  ฝันร้าย 
- ผลต่อผิวหนัง:  เช่น  ขน/ผมร่วง 
- ผลต่อระบบเผาผลาญพลังงานของร่างกาย:  เช่น  เกิดภาวะน้ำตาลน้ำตาลในเลือดต่ำ 
- ผลต่อกล้ามเนื้อ: เช่น เกิดอาการปวดกล้ามเนื้อ 
 
 ///// มีข้อควรระวังการใช้คาร์ทีโอลอลอย่างไร? ///// 
มีข้อควรระวังการใช้ยาคาร์ทีโอลอล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร  รวมถึงผู้ที่มีอายุต่ำกว่า 18 ปีลงมา 
- ห้ามใช้ยานี้กับผู้ป่วยด้วย  โรคหืด  โรคปอดอุดกั้นเรื้อรัง  ผู้ที่มีภาวะหัวใจเต้นช้า(Sinus  bradycardia)  ผู้ป่วยโรคหัวใจล้มเหลว  ผู้ที่มีภาวะคลื่นไฟฟ้าหัวใจผิดปกติ 
- ห้ามใช้ยาที่สภาพของยาเปลี่ยนไปจากเดิม เช่น สียาเปลี่ยน หรือในขวดยามีสิ่งแปลกปลอมเจือปน 
- ห้ามใช้เป็นยารับประทานหรือนำไปหยอดหู 
- การใช้ยานี้กับผู้ป่วยที่มีโรคประจำตัวต่างๆ ควรต้องปรึกษาแพทย์ทุกครั้ง 
- เพิ่มความระมัดระวังการใช้ยานี้กับผู้ป่วยกลุ่มต่อไปนี้  เช่น ผู้ป่วยเบาหวาน  	 	  ผู้ป่วยกล้ามเนื้ออ่อนแรง  ผู้เคยมีประวัติหลอดลมหดเกร็งตัว/หายใจลำบาก 
- มาพบจักษุแพทย์/มาโรงพยาบาลตามนัดทุกครั้ง เพื่อการวัดความดันในลูกตา และประเมินผลการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาคาร์ทีโอลอลด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// คาร์ทีโอลอลมีปฏิกิริยาระหว่างยากับยาตัวอื่นอย่างไร? ///// 
ยาคาร์ทีโอลอลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาคาร์ทีโอลอลร่วมกับยา Reserpine  ด้วยอาจทำให้เกิดภาวะ                 ความดันโลหิตต่ำ หรือหัวใจเต้นช้าตามมา 
- การใช้ยาคาร์ทีโอลอลร่วมกับยา Diltiazem,  Verapamil  อาจทำให้ผู้ป่วยมีอาการ อ่อนแรง  ปวดศีรษะ  เป็นลม  มือ–เท้าบวม  น้ำหนักตัวเพิ่ม  หายใจขัด/หายใจลำบาก  แน่นหน้าอก  หัวใจเต้นผิดปกติ  หากมีความจำเป็นต้องใช้ยาร่วมกัน  แพทย์จะปรับขนาดของยาให้เหมาะสมกับผู้ป่วยเป็นรายบุคคลไป 
- การใช้คาร์ทีโอลอลร่วมกับยา Methyldopa  อาจทำให้เกิดภาวะความดันโลหิตสูงตามมา  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาคาร์ทีโอลอลร่วมกับยา Aminophylline  อาจทำให้ประสิทธิภาพการรักษาของยาคาร์ทีโอลอลด้อยลง  และกลับทำให้ผู้ป่วยได้รับผลข้างเคียงจากยา Aminophylline มากยิ่งขึ้น โดยสังเกตได้จาก มีอาการ คลื่นไส้อาเจียน  นอนไม่หลับ  กระสับกระส่าย  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาคาร์ทีโอลอลอย่างไร? ///// 
ควรเก็บยาคาร์ทีโอลอลในช่วงอุณหภูมิ 15 – 25 องศาเซลเซียส (Celsius)                                                          ห้ามเก็บยาในช่องแช่แข็งของตู้เย็น  	ไม่เก็บยาในห้องน้ำหรือรถยนต์  เก็บยาให้พ้นมือเด็กและสัตว์เลี้ยง   เก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// คาร์ทีโอลอลมีชื่ออื่นอีกไหม? ผลิตจากบริษัทอะไรบ้าง? ///// 
ยาคาร์ทีโอลอล ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ที่จำหน่ายในต่างประเทศ เช่น  Cartrol, Ocupress, Teoptic, Arteolol, Arteoptic, Calte, Cartéabak, Carteol, Cartéol, Cartrol, Elebloc, Endak, Glauteolol, Mikelan, Poenglaucol, Singlauc 
 ///// บรรณานุกรม ///// 
https://www.drugs.com/pro/carteolol.html [2016,Dec24] 
http://www.webmd.com/drugs/2/drug-16267/carteolol-ophthalmic/details [2016,Dec24] 
http://www.mims.com/thailand/drug/info/carteolol/?type=brief&amp;mtype=generic [2016,Dec24] 
https://www.drugbank.ca/drugs/DB00521 [2016,Dec24] 
https://www.drugs.com/drug-interactions/carteolol-ophthalmic-index.html?filter=3&amp;generic_only=#C  [2016,Dec24]
