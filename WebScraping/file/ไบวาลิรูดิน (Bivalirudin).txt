ไบวาลิรูดิน (Bivalirudin)
 ///// บทนำ ///// 
ยาไบวาลิรูดิน(Bivalirudin) เป็นยาประเภท ทรอมบิน อินฮิบิเตอร์ (Thrombin inhibitor)มีฤทธิ์ต้านการแข็งตัวของเลือด  ยานี้มีกลไกการทำงานเชื่อมโยงกับกระบวนการห้ามเลือดของร่างกาย  อาจกล่าวได้ว่าที่ขั้นตอนเกือบสุดท้ายในการจับตัวของเกล็ดเลือดจนกระทั่งกลายเป็นก้อนลิ่มเลือด คือ การเปลี่ยนสารประเภทโปรตีนที่มีชื่อว่าไฟบริโนเจน(Fibrinogen)ไปเป็นไฟบริน(Fibrin)ที่มีลักษณะคล้ายเส้นใย ซึ่งจะเข้ารวมตัวกับเกล็ดเลือดที่ปิดบริเวณบาดแผล ทำให้เกิดเป็นลิ่มเลือดที่มีความแข็งแรงและไม่ละลายไปกับน้ำเลือดได้ง่ายจนเกินไป  กระบวนการนี้จะเกิดขึ้นได้นั้น ต้องอาศัยเอนไซม์ที่มีชื่อว่า ทรอมบิน(Thrombin)เป็นตัวเร่งปฏิกิริยา  การใช้ยาไบวาลิรูดินจะชะลอและต่อต้านการทำงานของทรอมบิน ส่งผลให้การก่อตัวของลิ่มเลือดหยุดลง 
ยาไบวาลิรูดินถูกนำมารักษาอาการหัวใจขาดเลือดด้วยเหตุก้อนเลือดอุดตันหลอดเลือดหัวใจ หรือใช้กับหัตถการใส่สายสวนเพื่อทำลายก้อนเลือดที่อุดตันหลอดเลือดหัวใจหรือการทำบอลลูนหัวใจ(อ่านเพิ่มเติมในเว็บ haamor.com บทความเรื่อง การซ่อมรักษาหลอดเลือดหัวใจตีบ)  รูปแบบเภสัชภัณฑ์ของยาไบวาลิรูดิน เป็นยาฉีดที่สามารถฉีดเข้าหลอดเลือดโดยตรง หรือใช้วิธีหยดเข้าหลอดเลือดดำก็ได้  ธรรมชาติของยาไบวาลิรูดินที่อยู่ในกระแสเลือดจะไม่รวมตัวกับพลาสมาโปรตีน แต่ตัวยานี้ได้ถูกออกแบบมาให้เข้ารวมตัวกับทรอมบินเท่านั้น  ยานี้มีระยะเวลาอยู่ในร่างกายได้ไม่เกิน 25 นาที ก่อนที่จะถูกขับทิ้งไปกับปัสสาวะ 
ยาไบวาลิรูดินสามารถใช้ร่วมกับยา Aspirin เพื่อทำให้ประสิทธิผลการยับยั้งการก่อตัวของก้อนลิ่มเลือดทำได้ดีขึ้น  การจะใช้ยาทั้ง 2 ตัวร่วมกันหรือไม่นั้น ต้องเป็นไปตามดุลยพินิจของแพทย์แต่ผู้เดียว 
สำหรับข้อควรระวัง ข้อห้าม ที่ผู้บริโภค/ผู้ป่วยควรทราบก่อนใช้ยาไบวาลิรูดินมีดังนี้ 
- ห้ามใช้กับผู้แพ้ยานี้ 
- ห้ามใช้กับผู้ป่วยที่มีภาวะตกเลือด หรือขณะนั้นมีเลือดออกตามอวัยวะต่างๆ เช่นกระเพาะอาหาร  ลำไส้  ตลอดจนผู้ที่มีเกล็ดเลือดต่ำก็เข้าข่ายไม่สมควรได้รับยานี้ 
- ห้ามใช้ยานี้ร่วมกับยาต้านเกล็ดเลือดชนิดใดๆโดยไม่มีคำสั่งจาก	แพทย์ 
- ห้ามใช้ยานี้กับผู้ที่มีค่าครีเอตินินเคลียแรนซ์(Creatinine clearance)น้อยกว่า 30 มิลลิลิตร/นาที รวมถึงกับผู้ป่วยที่ต้องได้รับการล้างไต  ผู้ที่มีภาวะ/โรคความดันโลหิตสูง  ผู้ป่วยด้วยภาวะติดเชื้อแบคทีเรียที่เยื่อหุ้มหัวใจ/ เยื่อหุ้มหัวใจอักเสบ 
- ผู้ที่มีอายุตั้งแต่ 65 ปีขึ้นไป  สตรีมีครรภ์/ตั้งครรภ์  สตรีในช่วงให้นมบุตร และเด็ก เป็นกลุ่มเสี่ยงที่จะเกิดผลข้างเคียงรุนแรงต่อการใช้ยาไบวาลิรูดิน  แพทย์/บุคลากรทางการแพทย์จึงเพิ่มความระมัดระวังเป็นพิเศษหากจำเป็นต้องใช้ยานี้กับผู้ป่วยกลุ่มนี้ 
- หลังการใช้ยาไบวาลิรูดิน ผู้ป่วยต้องหลีกเลี่ยง กิจกรรมต่างๆ  กีฬา ที่จะก่อให้เกิดอาการบาดเจ็บจนเป็นแผลฟกช้ำหรือแผลเลือดออก  ด้วยยานี้จะทำให้การฟกช้ำหรือแผลเลือดออกมีอาการรุนแรงมากกว่าปกติ 
- ขณะที่ได้รับยานี้ หากพบเห็นอาการผื่นคันขึ้นตามร่างกาย  หายใจมีเสียงวี๊ด      อึดอัดหายใจไม่ออก/หายใจลำบาก   แน่นหน้าอก  นั่นเป็นสัญญาณของการแพ้ยานี้  กรณีนี้	 ต้องหยุดการให้ยาไบวาลิรูดินทันที และรีบให้ แพทย์ พยาบาล ช่วยเหลือผู้ป่วยโดยเร็ว 
- หากพบอาการข้างเคียง(ผลข้างเคียง)จากยานี้ เช่น ไอเป็นเลือด  ปัสสาวะมีเลือดปน/ปัสสาวะเป็นเลือด   อุจจาระมีสีเข้มกว่าปกติ/อุจจาระเป็นเลือด  เลือดออกตามเหงือกหรือไรฟัน  ประจำเดือนมาผิดปกติ    กรณีเหล่านี้ผู้ป่วย ควรรีบเข้ามาปรึกษาแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ถ้าได้รับยานี้เกินขนาด  แพทย์อาจช่วยเหลือผู้ป่วยโดยวิธีฟอกเลือด 
ยาไบวาลิรูดิน เป็นยาอีกหนึ่งรายการที่มีคุณสมบัติทำให้เลือดในร่างกายไหลเวียนได้สะดวกมากขึ้น  ถึงแม้ยังไม่มีการใช้ยานี้ที่ประเทศไทย แต่สามารถพบเห็นการใช้ในต่างประเทศภายใต้ชื่อการค้าว่า “Angiomax” 
 
 ///// ไบวาลิรูดินมีสรรพคุณ(คุณสมบัติ)อย่างไร? ///// 
ยาไบวาลิรูดินมีสรรพคุณ/ข้อบ่งใช้เพื่อ 
- บำบัดอาการโรคที่มีสาเหตุจากก้อนเลือด/ลิ่มเลือดอุดตันในหลอดเลือดเป็นต้นเหตุเช่น อาการหัวใจขาดเลือด (Angina pectoris) 
- ใช้สำหรับหัตถการ การสอดสายสวนเข้าหลอดเลือดหัวใจเพื่อทำบอลลูน(อ่านเพิ่มเติมในเว็บ haamor.com บทความเรื่อง การซ่อมรักษาหลอดเลือดหัวใจตีบ) 
 
 ///// ไบวาลิรูดินมีกลไกการออกฤทธิ์อย่างไร? ///// 
ยาไบวาลิรูดิน เป็นยาประเภททรอมบิน อินฮิบิเตอร์  ตัวยามีกลไกการออกฤทธิ์ยับยั้งการทำงานของเอนไซม์ในเลือดที่ชื่อ ทรอมบิน ใน 2 ลักษณะ คือ 
1. เข้ารวมตัวกับโมเลกุลของทรอมบินตรงบริเวณที่มีความไวต่อการทำปฏิกิริยาเคมีทำให้ลิ่มเลือดรวมตัวได้น้อยลง 
2. ยาไบวาลิรูดินจะเข้าจับกับทรอมบินในด้านของโมเลกุลที่มีประจุไฟฟ้าลบ ส่งผลให้ทรอมบินขาดคุณสมบัติในการทำปฏิกิริยากับสารชีวะโมเลกุลที่มี
ประจุไฟฟ้าตรงกันข้าม ส่งผลให้เกิดการยับยั้งปฏิกิริยาต่างๆในการเกิดลิ่มเลือดอย่างต่อเนื่อง จากกลไกที่ฟังดูซับซ้อนข้างต้น ส่งผลให้การเปลี่ยนโปรตีนประเภทเส้นใยอย่าง
Fibrinogen ไปเป็น Fibrin ถูกขัดขวาง   เมื่อไม่มี Fibrin การก่อโครงตาข่ายเพื่อ
ให้ก้อนลิ่มเลือดแข็งแรงก็หมดลง จึงส่งผลให้เกิดการสลายก้อนลิ่มเลือดตามมา 
 
 ///// ไบวาลิรูดินมีรูปแบบการจัดจำหน่ายอย่างไร? ///// 
ยาไบวาลิรูดินมีรูปแบบการจัดจำหน่าย เช่น 
- ยาฉีดแบบผงแห้งปราศจากเชื้อ ที่มีตัวยา Bivalirudin ขนาด 250 มิลลิกรัม/ขวด(Vial) 
 
 ///// ไบวาลิรูดินมีขนาดการบริหารยาอย่างไร? ///// 
ยาไบวาลิรูดิน มีขนาดการบริหารยา/ใช้ยา สำหรับยับยั้งการก่อตัวของก้อนลิ่มเลือดขณะใส่สายสวนหลอดเลือดหัวใจเพื่อทำบอลลูนหัวใจ เช่น 
- ผู้ใหญ่: เริ่มต้นฉีดยาเข้าหลอดเลือดขนาด 0.75 มิลลิกรัม/น้ำหนักตัว 1 กิโลกรัม
ขณะที่ใส่สายสวนเข้าหลอดเลือด ให้หยดยาไบวาลิรูดินขนาด 1.75 มิลลิกรัม/น้ำหนักตัว 1 กิโลกรัม/ชั่วโมง ซึ่งอาจใช้เวลายาวนานถึง	4 ชั่วโมง  หากจำเป็นแพทย์อาจหยดยาเข้าหลอดเลือดขนาด 0.2 มิลลิกรัม/น้ำหนักตัว 1 กิโลกรัม/ชั่วโมง เป็นเวลายาวนาน 20 ชั่วโมง 
อนึ่ง: 
- การเตรียมยานี้เพื่อฉีดเข้าหลอดเลือดโดยตรง ให้ละลายตัวยาไบวาลิรูดิน 250 มิลลิกรัม ต่อน้ำกลั่นปราศจากเชื้อ 5 มิลลิลิตร 
- การเตรียมยาฉีดเพื่อหยดเข้าหลอดเลือด สามารถเจือจางยาouhด้วยสารละลาย 0.5% Dextrose หรือ 0.9% Sodium chloride ตามสัดส่วนที่ระบุในเอกสารกำกับยา 
- เด็ก: การใช้ยานี้ในเด็กอยู๋ในดุลพินิจของแพทย์เป็นกรณีๆไป 
******หมายเหตุ:	 ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา ไบวาลิรูดิน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยา หรืออาหารเสริม อะไรอยู่ เพราะยาไบวาลิรูดิน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริม ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนมหรือรก และเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
ยาไบวาลิรูดินเป็นยาที่มีความเสี่ยงสูง  การจะใช้ยานี้ บุคลากรทางการแพทย์จะพิจาณากำหนดขนาดและเวลาที่ผู้ป่วยควรได้รับยานี้อย่างระมัดระวัง  กรณีที่ผู้ป่วยไม่สามารถมาตามที่แพทย์นัดหมายได้ ควรรีบติดต่อแพทย์/บุคลากรทางการแพทย์ที่เกี่ยวข้อง เพื่อทำการนัดหมายมารับการฉีดยานี้ครั้งใหม่โดยเร็ว 
 
 ///// ไบวาลิรูดินมีผลไม่พึงประสงค์อย่างไร? ///// 
ยาไบวาลิรูดินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้อาเจียน  เบื่ออาหาร  เลือดออกที่เหงือก เลือดออกในทางเดินอาหาร  เลือดออกในเยื่อบุช่องท้อง 
- ผลต่อระบบประสาท: เช่น ปวดศีรษะ  นอนไม่หลับ  เลือดออกในเนื้อสมอง  เลือดออกในกะโหลกศีรษะ 
- ผลต่อผิวหนัง:  เช่น มีผื่นคัน  ลมพิษ 
- ผลต่อระบบหัวใจและหลอดเลือด: เช่น มีภาวะหัวใจเต้นผิดจังหวะ  หัวใจเต้นเร็ว   หัวใจขาดเลือด   ความดันโลหิตสูงหรือไม่ก็ต่ำ  มีอาการเจ็บหน้าอก   กล้ามเนื้อหัวใจตาย 
- ผลต่อกล้ามเนื้อ:  เช่น  ปวดหลัง  เจ็บหน้าอก 
- ผลต่อระบบเลือด:  เช่น มีภาวะเกล็ดเลือดต่ำ  เกิดโลหิตจาง  มีอาการห้อเลือด 
- ผลต่อระบบทางเดินปัสสาวะ: เช่น ปัสสาวะมีเลือดปน/ปัสสาวะเป็นเลือด 
- ผลต่อระบบทางเดินหายใจ:  เช่น มีเลือดกำเดา  ไอเป็นเลือด  เลือดออกในปอด  หายใจขัด/หายใจลำบาก 
- ผลต่อตา: เช่น เลือดออกที่ตา เช่น เลือดออกใต้เยื่อตา 
- ผลต่อสภาพจิตใจ:  เช่น กระสับกระส่าย 
 
 ///// มีข้อควรระวังการใช้ไบวาลิรูดินอย่างไร? ///// 
มีข้อควรระวังการใช้ยาไบวาลิรูดิน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่อยู่ในภาวะตกเลือด หรือมีเลือดออกในอวัยวะต่างๆของร่างกาย 
- ระวังการใช้ยานี้กับสตรีมีครรภ์  สตรีในภาวะให้นมบุตร และเด็ก 
- ไม่ใช้ยาที่มีสภาพเปลี่ยนแปลงไปจากเดิม เช่น สียาเปลี่ยนไป 
- เฝ้าระวังสัญญาณชีพและอาการของผู้ป่วยอย่างใกล้ชิดขณะที่ให้ยานี้ทางหลอดเลือด 
- มาพบแพทย์/มาโรงพยาบาลตามนัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไบวาลิรูดินด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ  haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไบวาลิรูดินมีปฏิกิริยาระหว่างยากับยาตัวอื่นอย่างไร? ///// 
ยาไบวาลิรูดินมีปฏิกิริยาระหว่างยากับยาตัวอื่น เช่น 
- การใช้ยาไบวาลิรูดินร่วมกับ ยาUrokinase  อาจทำให้เกิดภาวะเลือดออกง่ายรุนแรง หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาไบวาลิรูดินร่วมกับ ยาTipranavir  ด้วยจะเสี่ยงต่อภาวะตกเลือดอย่างรุนแรง 
- ห้ามใช้ยาไบวาลิรูดินร่วมกับ ยาIpilimumab เพราะเสี่ยงต่อภาวะเลือดออกในทางเดินอาหารรุนแรงตามมา 
- หลีกเลี่ยงการใช้ยาไบวาลิรูดินร่วมกับ ยาStreptokinase ด้วยจะทำให้เกิดภาวะ
เลือดออกง่ายมากขึ้นตามมา  กรณีที่จำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาไบวาลิรูดินอย่างไร? ///// 
ควรเก็บรักษายาไบวาลิรูดิน ดังนี้ เช่น 
- กรณีอยู่ในรูปยาฉีดที่เป็นผงแห้ง สามารถเก็บภายใต้อุณหภูมิ 15–30 องศาเซลเซียส(Celsius) 
- กรณีตัวยาถูกเตรียมเป็นสารละลาย ต้องเก็บภายใต้อุณหภูมิ 2–8 องศาเซลเซียส ไม่เกิน 24 ชั่วโมง 
- ทั้ง 2 กรณี ห้ามเก็บยาในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไบวาลิรูดินมีชื่ออื่นอีกไหม? ผลิตจากบริษัทอะไรบ้าง? ///// 
ยาไบวาลิรูดิน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Angiox 
 ///// บรรณานุกรม ///// 
https://en.wikipedia.org/wiki/Bivalirudin[2017,Dec2] 
https://www.accessdata.fda.gov/drugsatfda_docs/label/2016/020873s036lbl.pdf[2017,Dec2] 
http://www.mims.com/thailand/drug/info/bivalirudin/?type=brief&amp;mtype=generic[2017,Dec2] 
https://www.drugs.com/cdi/bivalirudin.html[2017,Dec2] 
https://www.drugs.com/sfx/bivalirudin-side-effects.html[2017,Dec2] 
https://www.drugs.com/drug-interactions/bivalirudin-index.html?filter=3&amp;generic_only=#I[2017,Dec2]
