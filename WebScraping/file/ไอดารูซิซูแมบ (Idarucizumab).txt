ไอดารูซิซูแมบ (Idarucizumab)
 ///// บทนำ ///// 
ยาไอดารูซิซูแมบ (Idarucizumab) ถูกผลิตจากเทคโนโลยีพันธุวิศวกรรม โดยการตัดต่อ DNAในรังไข่ของหนูแฮมเตอร์ของประเทศจีน ยานี้จัดอยู่ในกลุ่มยา Monoclonal Antibodiesที่มีความโดดเด่นเพื่อใช้รักษาโรคมะเร็งประเภทต่างๆ ยกเว้นยาไอดารูซิซูแมบที่ได้ถูกออกแบบโดยมีวัตถุประสงค์ใช้เป็นยาต้านพิษ (Antidote) ของยาต้านการแข็งตัวของเลือด อย่างเช่นยา Dabigatran หรือจะกล่าวโดยรวมว่า ยาไอดารูซิซูแมบนำมาใช้ยับยั้งฤทธิ์การเกิดลิ่มเลือดที่ลิ่มเลือดเกิดอย่างรวดเร็ว เพื่อป้องกันภาวะเลือดออกง่ายหลังการผ่าตัด  ตลอดจนกระทั่งใช้บำบัดอาการตกเลือดที่ค่อนข้างรุนแรงและไม่สามารถควบคุมอาการได้จากยาทั่วไป  จากประโยชน์ที่กล่าวมา ทำให้ยาชนิดนี้ได้รับการขึ้นทะเบียนและเป็นที่ยอมรับทางคลินิกเมื่อปี ค.ศ.2015 (พ.ศ.2558)  รูปแบบเภสัชภัณฑ์ของไอดารูซิซูแมบเป็นยาชนิดฉีด และมีใช้แต่ในสถานพยาบาลเท่านั้น 
อย่างไรก็ตามการใช้ยาไอดารูซิซูแมบ ยังมีข้อควรระวัง และข้อควรทราบบางประการ เช่น 
- ห้ามใช้กับผู้แพ้ยานี้ 
- ห้ามผสมยาชนิดอื่นๆร่วมกับยาไอดารูซิซูแมบเพื่อเตรียมเป็นยาฉีด  ทั้งนี้เป็นการป้องกันการทำปฏิกิริยาระหว่างกันกับยาไอดารูซิซูแมบ จนเป็นเหตุให้ประสิทธิผลของการรักษาของยาที่ผสมกันต่ำลง 
- หลังการเปิดขวดบรรจุยานี้ ควรใช้ยานี้ภายใน 1 ชั่วโมง  ห้ามปล่อยทิ้งเป็นเวลานานๆด้วยเสี่ยงต่อการปนเปื้อนของเชื้อโรคจากสภาพแวดล้อม 
- ห้ามนำยาไอดารูซิซูแมบไปใช้เป็นยาต้านพิษ(Antidote) ร่วมกับยาต้านการแข็งตัวของเลือดตัวอื่น  นอกจากใช้กับยา Dabigatran เท่านั้น  ด้วยไม่มีข้อมูลความ
ปลอดภัยทางคลินิกมารองรับ 
- ขณะใช้ยาไอดารูซิซูแมบต้องระวังก้อนลิ่มเลือดก่อตัวขึ้นในหลอดเลือด  
การคำนวณขนาดและใช้ยานี้อย่างถูกต้องจะช่วยป้องกันและลดปัญหานี้ได้ 
- ตัวยาไอดารูซิซูแมบ อาจกระตุ้นให้มีสารโปรตีนปนมากับปัสสาวะ/มีโปรตีนในปัสสาวะ แต่ก็ไม่ได้หมายความว่ายานี้ทำอันตรายกับไตของผู้ป่วย เพียงแต่เป็นอาการที่เกิดขึ้นชั่วคราวเท่านั้นซึ่งจะหายไปได้เองหลังหยุดใช้ยานี้ 
- การใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร และเด็ก จะต้องอยู่ในดุลยพินิจของแพทย์เท่านั้น  ด้วยยังไม่มีข้อมูลความปลอดภัยมารองรับการใช้ยานี้กับผู้ป่วยกลุ่มนี้ 
- ถึงแม้ยานี้จะถูกขับทิ้งโดยผ่านการทำงานของไต แต่ผู้ป่วยมีภาวะไตทำงานบกพร่องระดับที่ไม่รุนแรงนัก ก็ไม่จำเป็นต้องปรับขนาดการใช้ยานี้กับผู้ป่วยกลุ่มดังกล่าว 
- ห้ามใช้ยานี้กับผู้ป่วยที่มีภาวะแพ้น้ำตาลฟรุกโตส/น้ำตาลในกลุ่ม Sugar alcoholมาตั้งแต่กำเนิด ด้วยส่วนประกอบในสูตรตำรับยาไอดารูซิซูแมบ มีน้ำตาล Sorbitol (น้ำตาลอีกชนิดในกลุ่ม Sugar alcohol) ที่สามารถกระตุ้นให้เกิดอาการแพ้กับผู้ป่วย กลุ่มนี้ได้เช่นกัน 
ปัจจุบันยังไม่มีการจัดจำหน่ายยาไอดารูซิซูแมบในประเทศไทย แต่จะพบเห็นมีใช้ในประเทศเพื่อนบ้าน เช่น มาเลเซีย  สิงคโปร์  ฟิลิปปินส์  และฮ่องกง  ทั้งนี้อาจเป็นด้วยเหตุผลที่ยาไอดารูซิซูแมบจัดอยู่ในกลุ่มยาใหม่และรอการนำเข้าในอนาคตอันใกล้ 
 
 ///// ไอดารูซิซูแมบมีสรรพคุณ(คุณสมบัติ)อย่างไร? ///// 
ยาไอดารูซิซูแมบมีสรรพคุณ/ข้อบ่งใช้ เช่น 
- ใช้ต้านพิษของยาต้านการแข็งตัวของเลือดที่มีชื่อว่ายา Dabigatran 
- ใช้ยับยั้งฤทธิ์ของยาต้านการแข็งตัวของเลือดหลังการผ่าตัด 
- ช่วยบรรเทาภาวะเลือดออกที่ไม่สามารถควบคุมอาการได้ 
 
 ///// ไอดารูซิซูแมบมีกลไกการออกฤทธิ์อย่างไร? ///// 
ยาไอดารูซิซูแมบมีกลไกการออกฤทธิ์ ดังนี้ 
- กรณีใช้ตัวยาไอดารูซิซูแมบต้านพิษของยา Dabigatran  กลไกการออกฤทธิ์จะเกิดโดยตัวยาไอดารูซิซูแมบจะเข้าจับกับโมเลกุลของยา Dabigatran จนเกิดเป็นสารประกอบที่ทำให้ตัวยา Dabigatran หมดสภาพในการยับยั้งการทำงานของทรอมบิน(Thrombin)ซึ่งเป็นเอนไซม์ที่ใช้เร่งการก่อตัวของลิ่มเลือด  ส่งผลให้การทำงานของลิ่มเลือดกลับมาเป็นปกติ 
- กรณียับยั้งการแข็งตัวของเลือดจากกรณีอื่น  โดยได้จากการศึกษทางคลินิก ระบุว่า ยาไอดารูซิซูแมบช่วยสนับสนุนทำให้การรวมตัวของลิ่มเลือดเกิดได้ง่ายขึ้น เลือดจึงหยุดไหลได้ง่ายขึ้น 
จากกลไกดังกล่าวทั้งหมด จึงเป็นเหตุที่ทำให้เกิดฤทธิ์ของการรักษาของยาไอดารูซิซูแมบตามสรรพคุณ 
 
 ///// ไอดารูซิซูแมบมีรูปแบบการจัดจำหน่ายอย่างไร? ///// 
ยาไอดารูซิซูแมบมีรูปแบบการจัดจำหน่าย เช่น 
- ยาฉีด ที่ประกอยด้วยตัวยา Idarucizumab ขนาด 2.5 กรัม/50 มิลลิลิตร 
 
 ///// ไอดารูซิซูแมบมีขนาดการบริหารยาอย่างไร? ///// 
ยาไอดารูซิซูแมบมีขนาดการบริหารยา/ใช้ยา เช่น 
- ผู้ใหญ่: หยดยาเข้าหลอดเลือดดำขนาด 5 กรัม โดยใช้เวลา 5–10 นาที หรือจะใช้วิธีฉีดยาเข้าหลอดเลือดดำโดยตรง ทั้งนี้ต้องเป็นไปตามดุลยพินิจของแพทย์  หากพบว่าผู้ป่วยยังมีอาการเลือดออกไม่หยุด แพทย์อาจจำเป็นต้องให้ยาไอดารูซิซูแมบกับผู้ป่วยอีก 5 กรัม เป็นครั้งที่สอง 
- เด็ก:  ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- กรณีผู้ป่วยได้รับยา Dabigatran เกินขนาดและได้ใช้ยาไอดารูซิซูแมบ
	เพื่อหยุดการไหลของเลือดเป็นผลสำเร็จแล้ว หลังจากนั้นอีก 24 ชั่วโมง		    ก็สามารถบำบัดรักษาภาวะก้อนลิ่มเลือดอุดตันหลอดเลือดโดยใช้ยา Dabigatran ได้ตามที่ควร 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาไอดารูซิซูแมบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาไอดารูซิซูแมบอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// ไอดารูซิซูแมบมีผลไม่พึงประสงค์อย่างไร? ///// 
ยาไอดารูซิซูแมบสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบประสาท: เช่น ปวดศีรษะ 
- ผลต่อผิวหนัง: เช่น เกิดภาวะผื่นคันตามร่างกาย 
- ผลต่อระบบเลือด: เช่น มีลิ่มเลือดอุดตันหลอดเลือด 
- ผลต่อระบบทางเดินหายใจ: เช่น หลอดลมหดเกร็งตัว/หายใจลำบาก 
 
 ///// มีข้อควรระวังการใช้ไอดารูซิซูแมบอย่างไร? ///// 
มีข้อควรระวังการใช้ยาไอดารูซิซูแมบ เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบของยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร และเด็ก นอกจากมีคำสั่งแพทย์ 
- ห้ามใช้ยานี้กับผู้ที่แพ้น้ำตาลฟรุกโตส 
- ห้ามผสมยาไอดารูซิซูแมบร่วมกับยาชนิดอื่นๆ และฉีดพร้อมกันให้กับผู้ป่วย 
- ระหว่างให้ยาไอดารูซิซูแมบ  บุคคลากรทางการแพทย์จะคอยทำการประเมินผู้ป่วยว่าผู้ป่วยยังมีภาวะเลือดออกอยู่หรือไม่ 
- ปฏิบัติตามคำแนะนำของ แพทย์ พยาบาล  เภสัชกร และมารับการให้ยานี้/มาโรงพยาบาลตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาไอดารูซิซูแมบด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไอดารูซิซูแมบมีปฏิกิริยาระหว่างยากับยาตัวอื่นอย่างไร? ///// 
เพื่อป้องกันภาวะยาตีกัน(ปฏิกิริยาระหว่างยา) ห้ามผสมยาไอดารูซิซูแมบร่วมกับยาฉีดชนิดอื่นๆแล้วแล้วฉีดให้ผู้ป่วยพร้อมกัน ด้วยอาจส่งผลทำให้ประสิทธิภาพ การรักษาของยาทุกตัวดังกล่าวด้อยลงไป 
 
 ///// ควรเก็บรักษาไอดารูซิซูแมบอย่างไร? ///// 
ควรเก็บรักษายาไอดารูซิซูแมบ ดังนี้ เช่น 
- เก็บยาไอดารูซิซูแมบที่อุณหภูมิ 2–8 องศาเซลเซียส(Celsius)  ห้ามเก็บยาในช่องแข็งตู้เย็น 
- กรณีนำยาออกมาไว้ที่อุณหภูมิห้อง (25 องศาเซลเซียส) โดยไม่เปิดขวดและป้องกันไม่ให้ยาโดนแสงสว่าง/แสงแดด  สามารถเก็บยานี้ได้ไม่เกิน 48 ชั่วโมง 
- กรณีนำยามาไว้ที่อุณหภูมิห้องแต่มีการสัมผัสกับแสงสว่าง/แสงแดด จะมีอายุการจัดเก็บยานี้ได้ไม่เกิน 6 ชั่วโมง 
- กรณีเปิดฝาขวดยาเพื่อเตรียมฉีดภายใต้อุณหภูมิห้อง ตัวยาจะมีอายุจัดเก็บได้ไม่เกิน 1 ชั่วโมง 
- ในทุกกรณี ควรเก็บยานี้ในภาชนะที่ปิดมิดชิด พ้นแสง/แสงแดด ความร้อนและความชื้น 
อนึ่ง อายุการจัดเก็บยาไอดารูซิซูแมบภายใต้เงื่อนไขของผู้ผลิตก่อนมีการนำยานี้มาใช้ จะไม่เกิน 24 เดือน 
 
 ///// ไอดารูซิซูแมบมีชื่ออื่นอีกไหม? ผลิตจากบริษัทอะไรบ้าง? ///// 
ยาไอดารูซิซูแมบ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.accessdata.fda.gov/drugsatfda_docs/label/2015/761025lbl.pdf[2017,Dec2] 
https://ec.europa.eu/health/documents/community-register/2015/20151120133203/anx_133203_en.pdf[2017,Dec2] 
http://www.mims.com/malaysia/drug/info/praxbind/?type=brief[2017,Dec2] 
http://www.mims.com/hongkong/drug/info/praxbind/mechanism-of-action[2017,Dec2] 
http://www.mims.com/singapore/drug/info/praxbind[2017,Dec2] 
https://en.wikipedia.org/wiki/Idarucizumab[2017,Dec2] 
http://www.guidetopharmacology.org/GRAC/LigandDisplayForward?ligandId=8298[2017,Dec2] 
https://www.ncbi.nlm.nih.gov/pubmed/27981865[2017,Dec2]
