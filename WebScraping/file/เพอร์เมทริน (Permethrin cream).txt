เพอร์เมทริน (Permethrin cream)
 ///// บทนำ ///// 
เพอร์เมทริน (Permethrin) เป็นสารเคมีสังเคราะห์ที่ใช้กันอย่างแพร่หลายในอุตสาหกรรมยาฆ่าแมลง รวมทั้ง เห็บ  หมัด  สารนี้มีความเป็นพิษทำให้ระคายเคืองต่อผิวหนังและลูกตา  รวมถึงยังทำลายปอดหากมีการสูดดมเข้าไป  วงการยานำมาใช้เป็นยาสำหรับฆ่าหิด (Scabies) โดยผลิตเป็นรูปแบบของ “ยาครีม” ที่มีความเข้มข้น 5% (โดยน้ำหนัก) จัดจำหน่ายเป็นครั้งแรกโดยบริษัทยา Johnson &amp; Johnson และใช้ชื่อการค้าว่า “Lyclear” 
องค์การอนามัยโลก จัดให้เพอร์เมทรินเป็นยาที่จำเป็นในระบบสาธารณสุขขั้นพื้นฐานของระดับชุมชน  คณะกรรมการอาหารและยาของไทยได้บรรจุยานี้ลงในบัญชียาหลักแห่งชาติเช่นกัน โดยมีวัตถุประสงค์ในการรักษา โรคหิด  โรคเหาและโลน 
การใช้เพอร์เมทรินเพื่อรักษาอาการโรค ควรอยู่ในคำแนะนำของแพทย์ หรือสามารถขอคำแนะนำการใช้ยาได้จากเภสัชกรที่ประจำร้านขายยา 
อนึ่ง ในบทความนี้ ขอใช้คำว่า “เพอร์เมทริน”   แทนคำว่า  “เพอร์เมทรินครีม” 
 
 ///// เพอร์เมทรินครีมมีสรรพคุณ(คุณสมบัติ)อย่างไร? ///// 
เพอร์เมทรินครีมมีสรรพคุณ ดังนี้ 
- ใช้บำบัดรักษาการติดเชื้อ หิด   เหาและโลน   ตามร่างกาย 
- ใช้ในกองทัพของทหารโดยทาเพื่อป้องกันการรบกวนของแมลง 
- ใช้เป็นยาป้องกันและฆ่าแมลงในเขตเกษตรกรรม 
 
 ///// เพอร์เมทรินครีมมีกลไกการออกฤทธิ์อย่างไร? ///// 
กลไกการออกฤทธิ์ของยาเพอร์เมทรินคือ ตัวยาจะออกฤทธิ์ต่อ หิด  เหา  โลน  เห็บ  หมัด  และแมลง โดยเข้าไปก่อกวนการทำงานของเซลล์ประสาทของกลุ่มปรสิตข้างต้น  จึง ทำให้ปรสิตเหล่านั้นเกิดภาวะอัมพาตจนไม่สามารถดำรงชีวิตต่อได้ 
 
 ///// เพอร์เมทรินครีมมีรูปแบบการจัดจำหน่ายอย่างไร? ///// 
เพอร์เมทรินครีมมีรูปแบบการจัดจำหน่าย ดังนี้ 
- ยาครีม ขนาดความเข้มข้น 5 มิลลิกรัม/เนื้อครีม 100 มิลลิกรัม 
- ยาครีม ขนาดความเข้มข้น 1 มิลลิกรัม/เนื้อครีม 100 มิลลิกรัม 
นอกจากยาครีมแล้ว ยาเพอร์มาทรินยังมีการผลิตในรูปแบบอื่นอีก เช่น 
- โลชั่น ขนาดความเข้มข้น 50 มิลลิกรัม/ มิลลิลิตร 
- แชมพูขนาดความเข้มข้น 10 มิลลิกรัม/ มิลลิลิตร 
 
 ///// เพอร์เมทรินครีมมีขนาดการบริหารยาอย่างไร? ///// 
เพอร์เมทรินครีมมีขนาดการบริหารยา/การใช้ยา ดังนี้ 
ก.	สำหรับรักษาหิด (Scabies): 
ผู้ใหญ่และเด็ก:  ก่อนการทายาให้ทำการสระผม อาบน้ำชำระล้างร่างกาย เพื่อขจัดสิ่งสกปรก และคราบไขมันออกก่อน เช็ดตัว เป่าผมให้แห้ง แล้วทายาในขนาดที่พอเหมาะที่ผิวตั้งแต่หนังศีรษะจรดเท้า  ในบางกรณีอาจต้องโกนผม หรือกำจัดบริเวณที่มีขนออกให้หมดก่อน    ทิ้งไว้ประมาณ 8 -14 ชั่วโมง แล้วสระผม อาบน้ำ เพื่อล้างยาออกจากร่างกายให้หมด หลังการใช้ยาไปแล้ว 14  วัน  หากพบว่ายังมีอาการของเชื้อหิดอยู่อีก  อาจทายารักษาซ้ำอีก 1 ครั้ง   ไม่ควรใช้ยาเกิน 2 ครั้ง เพราะทั่วไป โรคมักหายจากการใช้ยาเพียงครั้งเดียว 
ถ้าใช้ยา 2 ครั้งแล้วอาการยังคงอยู่ หรือถ้าอาการเลวลงหลังการใช้ยาครั้งแรก ให้พบแพทย์/ไปโรงพยาบาล 
ในกรณีทายาแล้วมีการแพ้ยา เช่น ผื่นคันขึ้นตามร่างกาย ไม่แนะนำให้ทาหรือใช้ยาซ้ำ  ด้วยอาจเกิดผลข้างเคียงหรือแพ้ตัวยา หรือแพ้ส่วนประกอบของตัวยา ควรพบแพทย์/ไปโรงพยาบาล 
ข.สำหรับรักษาเหา (Head pediculosis): 
ผู้ใหญ่และเด็ก:  ก่อนการทายาให้ทำการสระผมเพื่อชำระล้างคราบฝุ่น สิ่งสกปรกออกก่อน   เช็ดผมให้แห้ง แล้วใช้เพอร์เมทรินโลชั่นหรือแชมพู ขนาดที่พอเหมาะกับผม ทาบนหนังศีรษะและผมให้ทั่ว ทิ้งไว้นานประมาณ 10 นาที    จากนั้นสระผม ล้างน้ำให้ยาออกให้หมด แล้วหวีผมด้วยหวีสเนียด (หวีที่ใช้กำจัดตัวและไข่เหาออกจากผม)   หากยังตรวจพบเหาอยู่อีก  ให้ใช้เพอร์เมทรินโลชั่นซ้ำหลังการใช้ยาครั้งแรกไปแล้ว 7 – 10 วัน 
ในกรณีทายาแล้วมีการแพ้ยา เช่น ผื่นคันขึ้นตามร่างกาย ไม่แนะนำให้ทาหรือใช้ยาซ้ำ  ด้วยอาจเกิดผลข้างเคียงหรือแพ้ตัวยา หรือแพ้ส่วนประกอบของตัวยา ควรพบแพทย์/ไปโรงพยาบาล 
ค.	สำหรับรักษาโลนบริเวณที่อวัยวะเพศ (Pediculosis pubis): 
ผู้ใหญ่และเด็ก: เช็ดหรือล้างทำความสะอาดบริเวณผิวหนังที่อวัยวะเพศให้สะอาด และเช็ดให้แห้ง (อาจจำเป็นต้องโกนขนที่อวัยวะเพศออกด้วย) ใช้เพอร์เมทรินโลชั่น หรือเพอร์เมทรินครีม ในขนาดที่พอเหมาะกับขน/ผิวส่วนนั้น ชโลม หรือทาผิวบริเวณที่ติดเชื้อโลน ทิ้งไว้นานประมาณ 10 นาที  จากนั้นล้างน้ำออกให้หมด  ทั้งนี้ โรคมักหายจากการใช้ยาเพียงครั้งเดียว 
*****หมายเหตุ: 
- ระวังไม่ให้ยาเข้าตา หรือ สัมผัสเยื่อเมือก เช่น ในปาก หรือ เนื้อเยื่อด้านในอวัยวะเพศ ด้วยจะก่อให้เกิดการอักเสบ ระคายเคืองได้  หากยานี้เข้าตา ให้รีบล้างด้วยน้ำสะอาดโดยเร็ว หลังจากนั้นถ้ามีอาการทางตา เช่น ตาแดง ตาพร่า เจ็บตา ควรรีบไปโรงพยาบาล 
- ห้ามใช้ยานี้กับเด็กที่อายุต่ำกว่า 2 เดือน 
- ขนาดยา และระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น   ไม่สามารถใช้ทดแทนคำสั่งใช้ยาของแพทย์ผู้รักษาได้  การใช้ยาที่เหมาะสม  ควรต้องปรึกษา แพทย์ หรือเภสัชกร ก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเพอร์เมทริน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น  กินยา/ใช้ยาแล้ว คลื่นไส้มาก   ขึ้นผื่น   หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังใช้ยาทา/ยารับประทานชนิดอะไรอยู่ เพราะยาเพอร์เมทริน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ทาอยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 
 ///// เพอร์เมทรินครีมมีผลไม่พึงประสงค์อย่างไร? ///// 
ยาเพอร์เมทริน อาจก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ดังนี้ เช่น อาการแพ้ขึ้นผื่นคัน  หรือมีอาการแสบเหมือนโดนความร้อนเล็กน้อยในบริเวณที่ทายา 
 
 ///// มีข้อควรระวังการใช้เพอร์เมทรินครีมอย่างไร? ///// 
มีข้อควรระวังการใช้ยาเพอร์เมทรินครีม  ดังนี้ 
- ห้ามใช้กับผู้ที่แพ้ยาเพอร์เมทริน 
- ห้ามใช้ยานี้กับเด็กที่อายุต่ำกว่า 2 เดือน 
- หากมีความจำเป็นที่ต้องใช้ยานี้กับหญิงที่อยู่ในภาวะให้นมบุตร  ห้ามมิให้มารดาเลี้ยงทารกด้วยน้ำนมของตนเอง  ให้ใช้นมผงดัดแปลงสูตรที่ใช้เลี้ยงทารกตามมาตรฐาน	 ทดแทนไปก่อน 
- การจะใช้ยานี้กับสตรีตั้งครรภ์ ต้องเป็นไปตามคำสั่งแพทย์เท่านั้น  ด้วยยังไม่มีข้อมูลทางการแพทย์ถึงผลของยานี้ต่อทารกในครรภ์ 
- หากยานี้เข้าตา ให้รีบล้างด้วยน้ำสะอาดโดยเร็ว หลังจากนั้นถ้ามีอาการทางตา เช่น ตาแดง   ตาพร่า   เจ็บ/ปวด ตา  ควรรีบไปโรงพยาบาล 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเพอร์เมทรินครีมด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// เพอร์เมทรินครีมมีปฏิกิริยาระหว่างยากับยาตัวอื่นอย่างไร? ///// 
เนื่องจากเพอร์เมทริน ครีมเป็นยาทา จัดอยู่ในหมวดยาใช้ภายนอก  จึงยังไม่พบข้อมูลปฏิกิริยาระหว่างยาเพอร์เมทริน กับยาชนิดรับประทานใดๆ 
 
 ///// ควรเก็บรักษาเพอร์เมทรินครีมอย่างไร? ///// 
ควรเก็บยาเพอร์เมทริน ภายใต้อุณหภูมิ 15 – 25 องศาเซลเซียส (Celsius) ห้ามเก็บยาในช่องแช่แข็งของตู้เย็น   เก็บยาในภาชนะที่ปิดมิดชิด  พ้น  แสง/ แสงแดด   ความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 
 ///// เพอร์เมทรินครีมมีชื่ออื่นอีกไหม? ผลิตจากบริษัทอะไรบ้าง? ///// 
ยาเพอร์เมทริน ที่จำหน่ายในประเทศไทย มียาชื่อการค้าอื่น และบริษัทผู้ผลิต เช่น 
อนึ่ง ยาชื่อการค้าอื่นๆของยานี้  เช่น Nix lice cream, Rid topical, Rid gel, Nolice, Noscap, Nomite, Perlice, Scabper, Scather 
 ///// บรรณานุกรม ///// 
http://en.wikipedia.org/wiki/Permethrin[2017,April22] 
http://drug.fda.moph.go.th:81/nlem.in.th/medicine/essential/list/185#item-9012[2017,April22] 
http://www.drugs.com/drug-interactions/permethrin-topical.html[2017,April22] 
http://www.mims.com/USA/drug/info/permethrin/permethrin?type=full&amp;mtype=generic#Dosage[2017,April22] 
http://www.mims.com/USA/drug/info/Permethrin%20Cream/?type=full[2017,April22] 
http://www.mims.com/THAILAND/Home/GatewaySubscription/?generic=permethrin[2017,April22]
