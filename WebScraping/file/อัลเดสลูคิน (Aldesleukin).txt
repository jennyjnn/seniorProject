อัลเดสลูคิน (Aldesleukin)
 ///// บทนำ ///// 
ยาอัลเดสลูคิน (Aldesleukin หรือ Interleukin 2 ย่อว่า IL-2) เป็นยาที่ใช้บำบัดรักษาโรคมะเร็งผิวหนัง และโรคมะเร็งไต โดยมะเร็งดังกล่าวต้องอยู่ในระยะที่แพร่กระจายไปยังอวัยวะอื่นๆของร่างกาย(ระยะที่ 4)   ตัวยานี้จะช่วยเสริมฤทธิ์กับภูมิต้านทาน/ภูมิคุ้มกัน(ภูมิคุ้มกันต้านทานโรค)ของร่างกายในการต่อต้านการเจริญเติบโตของเซลล์มะเร็งดังกล่าว  ผู้ป่วยมะเร็งฯที่จะสามารถรับการรักษาด้วยยาอัลเดสลูคินได้ จะต้องมีสภาพของหัวใจ และปอด ทำงานได้แข็งแรงในเกณฑ์ปกติ และไม่อยู่ในภาวะติดเชื้อ 
ยาอัลเดสลูคิน สามารถก่อให้เกิดภาวะ Capillary leak syndrome ซึ่งจะมีอาการพลาสมา และเม็ดเลือดรั่วออกจากหลอดเลือดและซึมไปตามโพรงช่องว่างของร่างกายรวมถึงในกล้ามเนื้อลาย เป็นเหตุให้เกิดอาการบวมตามร่างกาย  วิงเวียนศีรษะอย่างรุนแรง  เป็นลม  หัวใจเต้นผิดปกติ  แน่นหน้าอก  อึดอัดหายใจไม่ออก/หายใจลำบาก  อารมณ์แปรปรวน  ปวดท้องอย่างรุนแรง   อุจจาระจะพบว่ามีสีดำ(มีเลือดออกในทางเดินอาหาร) 
ดังนั้นก่อนการใช้ยาอัลเดสลูคิน แพทย์จะสัมภาษณ์สอบถามผู้ป่วยว่ามีสภาพร่างกายเหมาะสมต่อการใช้ยาอัลเดสลูคินหรือไม่  เงื่อนไขทางสุขภาพของผู้ป่วยที่เหมาะสมจะใช้ยานี้หรือไม่นั้น  ยังมีกรณีอื่นๆที่ต้องพิจารณาเพิ่มเติมดังนี้ เช่น 
- ต้องไม่เคยมีประวัติแพ้ยาชนิดนี้มาก่อน 
- ต้องไม่อยู่ในภาวะที่ได้รับการปลูกถ่ายอวัยวะจากผู้อื่น 
- ต้องไม่ใช่ผู้ที่มีภาวะไตล้มเหลว  มีประวัติเป็นโรคลมชัก  และ/หรือ เป็นโรคแผลในกระเพาะอาหารและลำไส้ที่มีภาวะเลือดออกที่ต้องได้รับการรักษาด้วยการผ่าตัด 
- สตรีตั้งครรภ์ และสตรีที่อยู่ในภาวะให้นมบุตร จะต้องให้แพทย์เป็นผู้พิจารณาความ	 เหมาะสมของการใช้ยานี้กับผู้ป่วยกลุ่มนี้เป็นกรณีไป เพื่อให้เกิดประโยชน์แก่ผู้ป่วยมากกว่าโทษ 
รูปแบบยาแผนปัจจุบันของยาอัลเดสลูคิน จะเป็นยาฉีด และมีใช้เฉพาะภายในสถานพยาบาลเท่านั้น  กรณีที่ได้รับยานี้ โดยฉีดเข้าทางหลอดเลือดดำ  ร่างกายจะต้องใช้เวลาประมาณ 85 นาทีเพื่อกำจัดยานี้ออกจากกระแสเลือด  แต่หากผู้ป่วยได้รับยานี้โดยการฉีดเข้าผิวหนัง จะต้องใช้เวลาประมาณ 5.3 ชั่วโมงในการกำจัดยานี้ออกจากร่างกาย 
ระหว่างที่ให้ยาอัลเดสลูคิน ผู้ป่วยจะต้องเฝ้าระวังเรื่องสัญญาณชีพต่างๆของร่างกายร่วมด้วย เช่น  ความดันโลหิต   และแพทย์จะมีการตรวจการทำงานของหัวใจเป็นระยะๆ เช่น การตรวจคลื่นไฟฟ้าหัวใจ(ECG) 
นอกจากนี้ ยังมีอาการข้างเคียง(ผลข้างเคียง)ที่อาจพบได้จากการใช้ยาอัลเดสลูคิน  เช่น  มีอาการวิตกกังวล  วิงเวียน  ไอ  เกิดการติดเชื้อ  เบื่ออาหาร  อาการปวดตามร่างกาย 
อนึ่ง หากผู้ป่วยมีคำถามเพิ่มเติมของการใช้ยาอัลเดสลูคิน สามารถสอบถามได้จากแพทย์ผู้ที่ทำการักษา หรือเภสัชกรในสถานพยาบาลนั้นๆ 
 
 ///// อัลเดสลูคินมีสรรพคุณ(คุณสมบัติ)อย่างไร? ///// 
ยาอัลเดสลูคินมีสรรพคุณ/ข้อบ่งใช้เพื่อ รักษามะเร็งผิวหนัง  และมะเร็งไต ในระยะลุกลามแพร่กระจายไปยังอวัยวะต่างๆ กล่าวคือ เป็นโรคมะเร็งในระยะที่ 4 
 ///// อัลเดสลูคินมีกลไกการออกฤทธิ์อย่างไร? ///// 
ยาอัลเดสลูคินเป็นยาที่เกิดจากการดัดแปลงโครงสร้างของสารโปรตีนที่ชื่อว่า Interleukin-2  โดยใช้เทคนิคชั้นสูงที่เรียกว่า Recombination DNA technology  ทำให้ยานี้มีกลไกการออกฤทธิ์ที่สนับสนุนการแบ่งเซลล์และเพิ่มปริมาณของเซลล์ร่างกายชนิด T cells และ B cells  ซึ่งทำหน้าที่เป็นภูมิต้านทานของร่างกายที่จะช่วยกำจัดและ/หรือชะลอการเจริญเติบโตของเซลล์ มะเร็งผิวหนัง และมะเร็งไต ในโรคระยะที่4    จากกลไกเหล่านี้ จึงส่งผลให้เกิดฤทธิ์ต่อต้านเซลล์มะเร็งดังกล่าวตามสรรพคุณ 
 ///// อัลเดสลูคินมีรูปแบบการจัดจำหน่ายอย่างไร? ///// 
ยาอัลเดสลูคินมีรูปแบบการจัดจำหน่ายเป็น ยาฉีดขนาด 18 ล้านยูนิตสากล/ขวด 
 ///// อัลเดสลูคินมีขนาดการบริหารยาอย่างไร? ///// 
ยาอัลเดสลูคินมีขนาดการบริหารยา/ใช้ยา เช่น 
 
- ผู้ใหญ่: หยดยาเข้าหลอดเลือดดำขนาด 18 ล้านยูนิตสากล(IU, International unit)ต่อพื้นที่ 1 ตารางเมตรของผิวหนังทั่วร่างกาย(Body surface area ย่อว่า BSA)ภายใน 24 ชั่วโมงติดต่อกัน 5 วัน นับเป็นรอบที่ 1 เว้นพักการให้ยาอีก 2-6 วัน แล้วให้ยารอบที่ 2 อีก 5 วัน 
- เด็ก: ยังไม่มีข้อมูลทางคลินิกที่ชัดเจน ในการใช้ยานี้กับผู้ป่วยเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง:  ก่อนได้รับยาในรอบที่ 2 อาจเว้นพักการให้ยาได้นานประมาณ 3 สัปดาห์ ทั้งนี้ขึ้นอยู่กับดุลยพินิจของแพทย์ผู้รักษา และผู้ป่วยอาจได้รับยานี้ถึงประมาณ 4 รอบ ทั้งนี้ขึ้นอยู่ดุลพินิจของแพทย์ผู้รักษาที่จะประเมินรอยโรคผู้ป่วยจากการตอบสนองต่อยานี้ 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอัลเดสลูคิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆหรือไม่ อย่างเช่น โรคหัวใจ  โรคปอด  รวมถึงกำลังกินยา/ใช้ยาอะไรอยู่ เพราะยาอัลเดสลูคินอาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับยาตามที่แพทย์นัดควรทำอย่างไร? ///// 
หากลืมมารับยาอัลเดสลูคินตามที่แพทย์นัด  ให้รีบติดต่อกับแพทย์/พยาบาลที่หน่วยงานที่ให้การรักษาผู้ป่วย เพื่อขอคำแนะนำและเพื่อนัดหมายใหม่ในการมารับยานี้ 
 
 ///// อัลเดสลูคินมีผลไม่พึงประสงค์อย่างไร? ///// 
ยาอัลเดสลูคินสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบภูมิคุ้มกันต้านทานโรค:  เช่น ร่างกายสร้างแอนตี้บอดี้/สารภูมิต้านทานต่อยานี้ขึ้นมา (Anti-aldesleukin antibodies) อาการ เช่น มีไข้  ปวดกล้ามเนื้อทั่วตัว 
- ผลต่อระบบหัวใจและหลอดเลือด:  เช่น ความดันโลหิตต่ำ  หัวใจ/ชีพจรเต้นเร็วหรือเต้นช้า  เจ็บหน้าอก  หลอดเลือดต่างๆเกิดการขยายตัว  หัวใจล้มเหลว  ค่า ECG เปลี่ยนไป 
- ผลต่อระบบทางเดินอาหาร:  เช่น  ท้องเสียหรือท้องผูก  อาเจียน  คลื่นไส้  กระเพาะอาหารอักเสบ  ปวดท้อง  เลือดออกในทางเดินอาหาร 
- ผลต่อระบบทางเดินหายใจ:  เช่น มีน้ำมูก, มีอาการทางปอดอย่างเช่น ปอดบวม  หอบหืด  และอาจหยุดหายใจได้ 
- ผลต่อผิวหนัง:  เช่น มีผื่นคัน  ลมพิษ  เหงื่อออกมาก 
- ผลต่อตับ:  เช่น มีค่าบิลิรูบินในเลือดสูง  ระดับเอนไซม์การทำงานของตับชนิด SGOT (Serum glutamic-oxaloacetic transaminase) ในเลือดเพิ่มสูงขึ้น 
- ผลต่อระบบเลือด:  เช่น เกิดโลหิตจาง  มีภาวะ Thrombocytopenia(เกล็ดเลือดต่ำ)  Leukopenia(เม็ดเลือดขาวต่ำ)   Eosinophilia(เม็ดเลือดขาวชนิด Eosinophil สูง) 
- ผลต่อสภาพจิตใจ:  เช่น  รู้สึกสับสน  ซึมเศร้า  วิตกกังวล  นอนไม่หลับ  คิดทำร้ายตัวเอง 
- ผลต่อระบบประสาท:  เช่น  ง่วงนอน  วิงเวียน  ปวดศีรษะ  ความรู้สึกสัมผัสเพี้ยน  เกิดอาการชัก  เยื่อหุ้มสมองอักเสบ(Meningitis)   สมองบวม 
- ผลต่อกล้ามเนื้อและข้อ:  เช่น  กล้ามเนื้ออ่อนแรง  ข้ออักเสบ  กล้ามเนื้อลายสลาย 
- ผลต่อตา:  เช่น  เยื่อตาอักเสบ 
 ///// มีข้อควรระวังการใช้อัลเดสลูคินอย่างไร? ///// 
มีข้อควรระวังการใช้ยาอัลเดสลูคิน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีอวัยวะปอดและหัวใจทำงานผิดปกติ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ  โดยไม่มีคำสั่งแพทย์ 
- ห้ามใช้ยานี้กับผู้ที่มีภาวะติดเชื้อ 
- ระหว่างใช้ยานี้ ระวังการเกิดภาวะ Capillary leak syndrome 
- หลังจากได้รับยานี้แล้ว เมื่อเกิดอาการวิงเวียน  ให้หลีกเลี่ยงการขับขี่ยวดยานพาหนะใดๆ และ/หรือการทำงานกับเครื่องจักร ด้วยจะเกิดอุบัติเหตุได้ง่าย 
- มารับยานี้ตามที่ แพทย์ พยาบาล นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอัลเดสลูคินด้วย) ยาแผนโบราณทุกชนิด  อาหารเสริม  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกร                  ประจำร้านขายยาก่อนซื้อยาใช้เองเสมอ 
 ///// อัลเดสลูคินมีปฏิกิริยาระหว่างยากับยาตัวอื่นอย่างไร? ///// 
ยาอัลเดสลูคินมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอัลเดสลูคินร่วมกับยากลุ่มเบต้า-บล็อกเกอร์(Beta blocker) หรือยาลดความดันโลหิตสูงชนิดอื่นๆ  ด้วยจะก่อให้เกิดภาวะความดันโลหิตต่ำตามมา 
- หลีกเลี่ยงการใช้ยาอัลเดสลูคินร่วมกับยา Glucocorticoids  ด้วยจะทำให้ประสิทธิภาพของยาอัลเดสลูคินลดน้อยลงไป 
- การใช้ยาอัลเดสลูคินร่วมกับยา Bupropion  อาจกระตุ้นให้เกิดการชักได้ง่ายขึ้น  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาอัลเดสลูคินอย่างไร? ///// 
ควรเก็บยาอัลเดสลูคินในอุณหภูมิ 2- 8 องศาเซลเซียส(Celsius) ไม่เก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
อนึ่ง ตัวยานี้ที่เตรียมเป็นสารละลายแล้ว จะมีความคงตัวนานประมาณ 48 ชั่วโมง โดยต้องเก็บยานี้ใน ช่วงอุณหภูมิ 2- 8 องศาเซลเซียส  และห้ามเก็บยาในช่องแช่แข็งของตู้เย็น เช่นกัน 
 ///// อัลเดสลูคินมีชื่ออื่นอีกไหม? ผลิตจากบริษัทอะไรบ้าง? ///// 
ยาอัลเดสลูคิน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/dosage/aldesleukin.html  [2016,Sept24] 
https://en.wikipedia.org/wiki/Interleukin_2 [2016,Sept24] 
http://www.mims.com/thailand/drug/info/aldesleukin/?type=brief&amp;mtype=generic [2016,Sept24] 
http://www.mayoclinic.org/diseases-conditions/systemic-capillary-leak-syndrome/basics/definition/con-20036701 [2016,Sept24] 
http://www.accessdata.fda.gov/drugsatfda_docs/label/2012/103293s5130lbl.pdf [2016,Sept24]
