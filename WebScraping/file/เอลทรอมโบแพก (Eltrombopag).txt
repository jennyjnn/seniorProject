เอลทรอมโบแพก (Eltrombopag)
 ///// บทนำ ///// 
ยาเอลทรอมโบแพก(Eltrombopag) เป็นยาที่ถูกพัฒนามาเพื่อบำบัดภาวะเลือดออกง่าย ด้วยเหตุร่างกายมีปริมาณเกล็ดเลือดต่ำ(Thrombocytopenia) ยานี้ได้รับการขึ้นทะเบียนและเป็นที่ยอมรับทางคลินิกเมื่อปี ค.ศ.2008 (พ.ศ.2551) อีก 6 ปีต่อมา ยาเอลทรอมโบแพกได้ถูกรับรองทางคลินิกว่าสามารถใช้รักษาภาวะโลหิตจางเพราะไขกระดูกทำงานบกพร่อง(Aplastic anemia/โลหิตจางจากไขกระดูกฝ่อ) 
รูปแบบเภสัชภัณฑ์ของยาเอลทรอมโบแพกเป็นแบบรับประทาน การดูดซึมจากระบบทางเดินอาหารทำได้ 52% โดยประมาณ  การทำลายโครงสร้างทางเคมีของยาเอลทรอมโบแพกจะเกิดที่ตับ  ร่างกายต้องใช้เวลาประมาณ 21–35 ชั่วโมงเพื่อกำจัดยาเอลทรอมโบแพกออกจากระแสเลือด โดยผ่านทิ้งไปกับอุจจาระและปัสสาวะ 
อย่างไรก็ตาม ยาเอลทรอมโบแพก อาจก่อให้เกิดความเป็นพิษกับตับของผู้ป่วย  ดังนั้นผู้ป่วยที่ได้รับยาเอลทรอมโบแพก จะต้องได้รับการตรวจระดับเอนไซม์การทำงานของตับในเลือด เช่น Alanine aminotransferase (ALT) และ Aspartate aminotransterase (AST) รวมถึงระดับ Bilirubin ทุกๆ 2 สัปดาห์ขณะที่มีการปรับขนาดการใช้ยา  นอกจากนี้ยังต้องระวังการเกิดเส้นใยที่มีลักษณะเป็นร่างแหก่อตัวภายในไขกระดูกซึ่งแพทย์จะคอยตรวจสอบความผิดปกตินี้อย่างสม่ำเสมอ 
สำหรับตัวชี้วัดและบ่งบอกประสิทธิผลของการใช้ยาเอลทรอมโบแพก คือ ระดับของเกล็ดเลือด  แพทย์จะพยายามรักษาดุลยภาพระหว่างขนาดรับประทานที่ต่ำที่สุดเพื่อป้องกันการเกิดพิษต่อตับ และผลเสียต่อไขกระดูก แต่ต้องสามารถกระตุ้นให้มีปริมาณเกล็ดเลือดมากพอที่จะป้องกันภาวะเลือดออกง่ายของร่างกายตามมา 
ในทางคลินิก มีสถิติอยู่ข้อหนึ่งที่ระบุขนาดรับประทานยาเอลทรอมโบแพกเริ่มต้น
อยู่ที่ 50 มิลลิกรัม วันละ1ครั้ง แต่ประชากรในแถบเอเชียตะวันออก เช่น จีน ญี่ปุ่น ไต้หวัน  เกาหลี ควรเริ่มรับประทานยานี้ที่ 25 มิลลิกรัม/วัน  ทั้งนี้ด้วยเหตุผลที่ว่าประชากรในแถบเอเชียตะวันออกมีความเสี่ยงต่อภาวะตับเป็นพิษ/ตับอักเสบรุนแรงจากการใช้ยานี้มากกว่าประชากรส่วนอื่นของโลก  การปรับขนาดยานี้เพิ่มขึ้นหรือลดลงจนถึงขั้นให้หยุดการใช้ยานี้ จะขึ้นกับปริมาณการเปลี่ยนแปลงของเกล็ดเลือด 
กรณีที่หยุดใช้ยาเอลทรอมโบแพกแล้ว แพทย์ยังต้องตรวจติดตามปริมาณเกล็ดเลือดอีกเช่นกัน  หากพบว่าผู้ป่วยคนใดมีภาวะเกล็ดเลือดต่ำลงอีก หลังหยุดใช้ยาเอลทรอมโบแพก แพทย์จะรีบทำการบำบัดรักษาโดยเร็ว 
*กรณีเกิดข้อผิดพลาดที่ผู้ป่วยได้รับยาเอลทรอมโบแพกเกินขนาด  อาจทำให้เกิดภาวะลิ่มเลือดก่อตัวในเส้นเลือด/หลอดเลือดซึ่งก็เป็นอันตรายอีกเช่นกัน  ดังนั้นการใช้ยาเอลทรอมโบแพกได้อย่างเหมาะสมปลอดภัย จึงต้องอาศัยดุลยพินิจของแพทย์ร่วมกับข้อมูลของระดับเกล็ดเลือดที่ตรวจได้จากห้องปฏิบัติการของสถาน พยาบาลที่ผู้ป่วยเข้ารับการตรวจรักษามาประกอบกัน 
ปัจจุบันประเทศไทย อาจยังไม่พบเห็นการใช้ยาเอลทรอมโบแพก แต่ในต่างประเทศ มีการจัดจำหน่ายยาเอลทรอมโบแพกภายใต้ชื่อการค้าว่า Promacta 
 
 ///// เอลทรอมโบแพกมีสรรพคุณ(คุณสมบัติ)อย่างไร? ///// 
ยาเอลทรอมโบแพกมีสรรพคุณ/ข้อบ่งใช้ เช่น 
- รักษาภาวะเกล็ดเลือดต่ำ (Thrombocytopenia) 
- รักษาภาวะเกล็ดเลือดต่ำจากโรคภูมิคุ้มกันทำลายเนื้อเยื่อตัวเอง
  (Idiopathic Thrombocytopenic Purpura) 
- รักษาอาการโลหิตจางจากไขกระดูกฝ่อ (Aplastic Anemia) 
 
 ///// เอลทรอมโบแพกมีกลไกการออกฤทธิ์อย่างไร? ///// 
ยาเอลทรอมโบแพกมีกลไกการออกฤทธิ์โดย ตัวยาจะเข้าจับกับเซลล์ต้นกำเนิดของเกล็ดเลือดซึ่งเป็นเซลล์ขนาดใหญ่  เราเรียกกันว่าเมกาแคริโอซัยต์(Megakaryocytes) โดยจะรวมตัวกับตัวรับ(Receptor)ที่ชื่อ Thrombopoietin-receptor ที่อยู่บนเซลล์ Megakaryocytes  ส่งผลให้มีการพัฒนาของ Megakaryocytes ไปเป็นเกล็ดเลือด 
 
 ///// เอลทรอมโบแพกมีรูปแบบการจัดจำหน่ายอย่างไร? ///// 
ยาเอลทรอมโบแพกมีรูปแบบการจัดจำหน่าย เช่น 
- ยาเม็ดชนิดรับประทาน ที่มีส่วนประกอบของ Eltrombopag ขนาด 12.5, 25,  50, และ 75 มิลลิกรัม/เม็ด 
 ///// เอลทรอมโบแพกมีขนาดรับประทานอย่างไร? ///// 
ยาเอลทรอมโบแพก มีขนาดรับประทาน เช่น 
ก.	สำหรับรักษาโรคโลหิตจาง: 
- ผู้ใหญ่: เริ่มต้นรับประทานยา 50 มิลลิกรัม วันละ1 ครั้ง แพทย์อาจปรับเพิ่มขนาดรับประทานได้ในทุก 2 สัปดาห์ แต่ขนาดรับประทานสูงสุดไม่เกิน 150 มิลลิกรัม/วัน 
ข. สำหรับรักษาเกล็ดเลือดต่ำจากภูมิคุ้มกันเล่นงานตนเอง: 
- ผู้ใหญ่: เริ่มต้นรับประทานยา 50 มิลลิกรัม วันละ1ครั้ง ประชากรในแถบเอเชียตะวันออก แพทย์อาจให้รับประทาน 25 มิลลิกรัม วันละ1ครั้ง และแพทย์อาจมีการปรับขนาดรับประทานสูงขึ้น โดยขนาดรับประทานสูงสุดไม่เกิน 75 มิลลิกรัม/วัน 
ค.	สำหรับรักษาภาวะเกล็ดเลือดต่ำ: 
- ผู้ใหญ่: เริ่มต้นรับประทานยา 25 มิลลิกรัม วันละ1 ครั้ง แพทย์อาจปรับขนาดรับประทานสูงขึ้น โดยขนาดรับประทานสูงสุดไม่เกิน 100 มิลลิกรัม วันละ1ครั้ง 
อนึ่ง: 
- การปรับขนาดรับประทานยานี้ต้องอาศัยข้อมูลจำนวนเกล็ดเลือดในร่างกาประกอบกันกับดุลพินิจของแพทย์ผู้รักษา 
- เด็ก: ขนาดการใช้ยานี้ในเด็ก ขึ้นกับดุลพินิจของแพทย์ผู้รักษาเป็นกรณีๆไป 
*****หมายเหตุ:	ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเอลทรอมโบแพก  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาเอลทรอมโบแพกอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเอลทรอมโบแพก สามารถรับประทานทันทีเมื่อนึกขึ้นได้ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า  ให้รับประทานยาที่ขนาดปกติ 
 
 ///// เอลทรอมโบแพกมีผลไม่พึงประสงค์อย่างไร? ///// 
ยาเอลทรอมโบแพกสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบหัวใจและหลอดเลือด: เช่น อาจทำให้หลอดเลือดดำอุดตันจากลิ่มเลือด  บวมตามร่างกาย  ชีพจรเต้นผิดปกติ  มือบวม-เท้าบวม  คลื่นไฟฟ้าหัวใจผิดปกติ  เจ็บหน้าอก 
- ผลต่อตับ: เช่น ตับทำงานผิดปกติ/ตับอักเสบ  เกิดตับวาย  ระดับบิลิรูบินในเลือดสูง  เอนไซม์การทำงานของตับในเลือดสูง 
- ผลต่อระบบทางเดินอาหาร: เช่น  ท้องเสีย  คลื่นไส้  ปวดท้อง  กระเพาะอาหารอักเสบ   กรดไหลย้อน  เกิดริดสีดวงทวาร   ปวดฟัน   อาเจียน 
- ผลต่อผิวหนัง: เช่น ผมร่วง  อาจมีอาการผื่นคัน  ผิวแห้ง 
- ผลต่อระบบทางเดินปัสสาวะ: เช่น  เกิดโรคติดเชื้อทางเดินปัสสาวะได้ง่าย 
- ผลต่อระบบเลือด: เช่น โลหิตจาง 
- ผลต่อระบบการเผาผลาญพลังงานของร่างกาย: เช่น เบื่ออาหาร  น้ำหนักตัวลดน้ำตาลในเลือดสูง 
- ผลต่อกล้ามเนื้อ: เช่น ปวดกล้ามเนื้อ  ปวดกระดูก 
- ผลต่อระบบประสาท: เช่น  ปวดศีรษะ   วิงเวียน   ความจำแย่ลง 
- ผลต่อตา: เช่น เกิดต้อกระจก   ตาแห้ง   ปวดตา   ตาพร่า 
- ผลต่อสภาพจิตใจ: เช่น  วิตกกังวล    รู้สึกสับสน    ซึม  นอนไม่หลับ 
- ผลต่อไต: เช่น  ปัสสาวะเป็นด่างมากขึ้น  เกิดภาวะไตวาย 
 
 ///// มีข้อควรระวังการใช้เอลทรอมโบแพกอย่างไร? ///// 
มีข้อควรระวังการใช้ยาเอลทรอมโบแพก เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามรับประทานยาอื่นใดร่วมกับยาเอลทรอมโบแพกโดยไม่มีคำสั่งจากแพทย์
ทั้งนี้เพื่อป้องกันภาวะยาตีกัน/ปฏิกิริยาระหว่างยา 
- ต้องมารับการตรวจร่างกาย และการตรวจเลือดดู การทำงานของตับ  ระดับของเกล็ดเลือด ตามที่แพทย์นัดหมายทุกครั้ง 
- การใช้ยานี้กับสตรีมีครรภ์/ตั้งครรภ์  สตรีในช่วงให้นมบุตร และเด็กต้องเป็นไปตามคำสั่งของแพทย์เท่านั้น 
- รับประทานยานี้ต่อเนื่องตามคำสั่งแพทย์  ห้ามหยุดการใช้ยานี้ด้วยตนเอง 
- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันทีแล้วรีบนำผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเอลทรอมโบแพกด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เอลทรอมโบแพกมีปฏิกิริยาระหว่างยากับยาตัวอื่นอย่างไร? ///// 
ยาเอลทรอมโบแพกมีปฏิกิริยาระหว่างยากับยาตัวอื่น เช่น 
- ห้ามใช้ยาเอลทรอมโบแพกร่วมกับ ยาLeflunomide  ด้วยจะทำให้เสี่ยงต่อการ
เกิดพิษกับตับ 
- ห้ามใช้ยาเอลทรอมโบแพกร่วมกับ ยาGrazoprevir เพราะจะทำให้ได้รับอาการข้างเคียงจาก Grazoprevir มากขึ้น 
- หลีกเลี่ยงการใช้ยาเอลทรอมโบแพกร่วมกับ ยาEluxadoline เพราะจะทำให้มีอาการง่วงนอน  คลื่นไส้อาเจียน  ท้องผูก  ปวดท้อง ตามมา 
- ห้ามใช้ยาเอลทรอมโบแพกร่วมกับ ยาCarfilzomib  ด้วยจะก่อให้เกิดภาวะลิ่มเลือดเกิดเร็วเกินไป 
 
 ///// ควรเก็บรักษาเอลทรอมโบแพกอย่างไร? ///// 
ควรเก็บยาเอลทรอมโบแพก ภายใต้อุณหภูมิ 15-30 องศาเซลเซียส(Celsius) ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 
 ///// เอลทรอมโบแพกมีชื่ออื่นอีกไหม? ผลิตจากบริษัทอะไรบ้าง? ///// 
ยาเอลทรอมโบแพก มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://www.accessdata.fda.gov/drugsatfda_docs/label/2008/022291lbl.pdf  [2018,Jan20] 
https://en.wikipedia.org/wiki/Eltrombopag  [2018,Jan20] 
https://www.drugs.com/pro/promacta.html  [2018,Jan20] 
https://www.drugs.com/drug-interactions/eltrombopag-index.html?filter=3&amp;generic_only=  [2018,Jan20] 
https://www.ncbi.nlm.nih.gov/pmc/articles/PMC3658154/  [2018,Jan20]
