เด็กซ์เมเดโทมิดีน (Dexmedetomidine)
 ///// บทนำ ///// 
ยาเด็กซ์เมเดโทมิดีน(Dexmedetomidine  หรือ Dexmedetomidine hydrochloride หรือ Dexmedetomidine HCl) เป็นยาประเภท Alpha2-adrenergic receptor agonist /Alpha 2 adrenergic agonist  มีฤทธิ์ทำให้สงบประสาท/ยาคลายเครียด ลดความวิตกกังวล และช่วยบรรเทาอาการปวด  ข้อดีของยาเด็กซ์เมเดโทมิดีน คือยาชนิดนี้ไม่กดการทำงานของระบบการหายใจมากเท่ากับยาสลบหรือยาแก้ปวดตัวอื่นๆ เช่น Propofol, Fentanyl, Midazolam 
รูปแบบเภสัชภัณฑ์ของยาเด็กซ์เมเดโทมิดีน คือยาฉีด แบบหยดเข้าหลอดเลือดดำ  ตับจะคอยทำลายตัวยานี้ในกระแสเลือดให้กลายเป็นสารที่ไม่ออกฤทธิ์  และร่างกายต้องใช้เวลาประมาณ 2 ชั่วโมงเพื่อกำจัดตัวยานี้ออกจากกระแสเลือด โดยผ่านทิ้งไปกับปัสสาวะ 
ยาเด็กซ์เมเดโทมิดีน ถูกนำไปใช้ในหน่วยงานของสถานพยาบาลที่ต้องดูแลผู้ป่วยหนักอย่างเช่น ห้องไอซียู (ICU/Intensive care unit) หรือใช้สงบประสาทกับผู้ป่วยที่ต้องสอดกล้องตรวจลำไส้ใหญ่และทวารหนัก  รวมถึงการนำท่อหายใจสอดใส่เข้าออกจากทางเดินหายใจของผู้ป่วย  โดยตัวยาเด็กซ์เมเดโทมิดีนจะช่วยลดอาการเจ็บปวดระหว่างการทำหัตถการทางการแพทย์ดังกล่าว 
สิ่งสำคัญที่แพทย์ต้องทราบก่อนจะใช้ยาเด็กซ์เมเดโทมิดีน คือ ผู้ป่วยมีประวัติแพ้ยาชนิดนี้หรือไม่  กรณีเป็นสตรีต้องไม่อยู่ในภาวะตั้งครรภ์  นอกจากนี้ โรคประจำ ตัวบางประเภท ก็อาจได้รับผลกระทบ(ผลข้างเคียง)จากการใช้ยาชนิดนี้ อาทิ โรคตับ โรคเบาหวาน  โรคความดันโลหิตสูง หรือโรคความดันโลหิตต่ำ  ผู้ป่วยที่มีภาวะหัวใจหยุดเต้นหรือหัวใจเต้นผิดจังหวะ เป็นต้น 
การให้ยาเด็กซ์เมเดโทมิดีนกับผู้ป่วย แพทย์จะกำหนดอัตราการให้ยาเข้าทางหลอดเลือดดำ ตลอดจนคำนวณระยะเวลาในการออกฤทธิ์กับผู้ป่วยแต่ละรายอย่างเหมาะสม  ผู้ป่วยที่ได้รับยาเด็กซ์เมเดโทมิดีนจะรู้สึกผ่อนคลาย  เคลิ้มหลับ และ ไม่รู้สึกถึงอาการเจ็บปวดที่เกิดขึ้น  ระหว่างที่ได้รับยานี้ แพทย์ พยาบาล จะคอยควบคุมสัญญาณชีพ เช่น ความดันโลหิต  อัตราการหายใจ  และระดับออกซิเจนในร่างกายให้เป็นปกติตลอดเวลา 
*ผู้ป่วยที่ได้รับยาเด็กซ์เมเดโทมิดีนเกินขนาด จะพบว่าสัญญาณชีพผิดปกติไป เช่น หัวใจเต้นช้า  ความดันโลหิตต่ำ  หัวใจหยุดเต้น  การช่วยเหลือผู้ที่ได้รับยานี้เกินขนาด แพทย์จะบำบัดตามอาการจนร่างกายของผู้ป่วยฟื้นสภาพกลับเข้าสู่ภาวะปกติ 
สำหรับผู้สูงอายุที่ต้องใช้ยาเด็กซ์เมเดโทมิดีน แพทย์จะพิจารณาลดขนาดการใช้ยาลง  ทั้งนี้เพื่อเป็นการป้องกันอาการข้างเคียง(ผลข้างเคียง)จากยาที่อาจเกิดขึ้นนั่นเอง 
การเตรียมยาเด็กซ์เมเดโทมิดีน เพื่อหยดเข้าหลอดเลือดดำของผู้ป่วย  จะ
เจือจางตัวยานี้ด้วยตัวทำละลายตัวใดตัวหนึ่ง ดังต่อไปนี้ 
- 0.9% Sodium chloride หรือ 
- 5% Dextrose หรือ 
- 20% Mannitol  หรือ 
- Lactated Ringer’s solution หรือ 
- 100 mg/mL Magnesium sulfate solution หรือ 
- 0.3% Potassium chloride solution หรือ 
นอกจากนี้ ยังห้ามนำยาเด็กซ์เมเดโทมิดีน ผสมรวมกับยา Amphotericin B หรือ Diazepam เพื่อหยดเข้าหลอดเลือดำของผู้ป่วยในครั้งเดียวกัน เพราะจะเกิด ปฏิกิริยาระหว่างยา และการไม่เข้ากันของตัวยา จนทำให้ประสิทธิผลในการรักษาของตัวยาเหล่านี้ด้อยลง หรืออาจเกิดพิษ(ผลข้างเคียงรุนแรง)กับผู้ป่วยจากยาเหล่านี้ได้ 
คณะกรรมการอาหารและยาของไทยได้กำหนดให้ยาเด็กซ์เมเดโทมิดีนเป็น ยาอันตราย ที่ต้องใช้ตามคำสั่งแพทย์ และเราจะพบเห็นการใช้ยานี้แต่ในสถานพยาบาลเท่านั้น  ซึ่งในท้องตลาด ยาเด็กซ์เมเดโทมิดีน ถูกวางจำหน่ายภายใต้ชื่อการค้าว่า “Precedex” 
 
 ///// เด็กซ์เมเดโทมิดีนมีสรรพคุณ(คุณสมบัติ)อย่างไร? ///// 
ยาเด็กซ์เมเดโทมิดีนมีสรรพคุณ/ข้อบ่งใช้ โดยใช้เป็นยาสงบประสาท/ยาคลายเครียด  ทำให้เคลิ้มหลับเป็นระยะเวลาสั้นๆ  ช่วยลดอาการเจ็บปวดระหว่างการทำหัตถการทางการแพทย์ เช่น การสอดท่อช่วยหายใจ  การส่องกล้องเพื่อตรวจดูความผิด ปกติของลำไส้ 
 
 ///// เด็กซ์เมเดโทมิดีนมีกลไกการออกฤทธิ์อย่างไร? ///// 
ยาเด็กซ์เมเดโทมิดีนเป็นยาประเภท Alpha2-adrenergic agonist  มีกลไกออกฤทธิ์โดยตัวยาจะเข้าจับกับ ตัวรับ(Receptor)ได้ 3 ชนิด ได้แก่ Alpha2A, Alpha2B และ Alpha2C receptor ซึ่งพบได้ใน สมอง หัวใจ ระบบประสาทส่วนปลาย และระบบประสาทอัตโนมัติ  การออกฤทธิ์ที่สมองจะทำให้เกิดภาวะสงบประสาท  การออกฤทธิ์ที่ไขสันหลังจะทำให้ระงับอาการปวด และการออกฤทธิ์ที่หัวใจ จะทำให้หัวใจเต้นช้าลง  ด้วยกลไกดังกล่าว จึงทำให้เกิดฤทธิ์ในการรักษาได้ตามสรรพคุณ 
 
 ///// เด็กซ์เมเดโทมิดีนมีรูปแบบการจัดจำหน่ายอย่างไร? ///// 
ยาเด็กซ์เมเดโทมิดีนมีรูปแบบการจัดจำหน่าย เช่น 
- ยาฉีด ที่มีส่วนประกอบของตัวยา Dexmedetomidine HCl  200 ไมโครกรัม/2 มิลลิลิตร 
 
 ///// เด็กซ์เมเดโทมิดีนมีขนาดการบริหารยาอย่างไร? ///// 
ยาเด็กซ์เมเดโทมิดีน มีขนาดการบริหารยา/ใช้ยา สำหรับเป็นยาสงบประสาท และ/หรือ ระงับอาการปวด เช่น 
- ผู้ใหญ่: ให้หยดยาเข้าหลอดเลือดดำ 0.7 ไมโครกรัม/น้ำหนักตัว 1 กิโลกรัม/ชั่วโมง  แพทย์อาจพิจารณาให้ยาตามการตอบสนองของร่างกายผู้ป่วยที่ขนาด 
0.2–1.4 ไมโครกรัม/น้ำหนักตัว 1 กิโลกรัม/ชั่วโมง 
- เด็ก: การใช้ยานี้ในเด็ก แพทย์จะพิจารณาเป็นกรณีๆไป 
อนึ่ง: 
- หลังการให้ยานี้กับผู้ป่วย 5–10 นาที ตัวยาก็จะเริ่มออกฤทธิ์ 
- ระยะเวลาของการออกฤทธิ์ของยานี้อยู่ที่ประมาณ 60–120 นาที 
- วัตถุประสงค์การใช้ยานี้เพื่อใช้ทำหัตถการกับผู้ป่วยเพียงระยะเวลาสั้นๆ 		  เช่น การใส่ท่อช่วยหายใจ  การส่องกล้องเข้าทางทวารหนัก 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเด็กซ์เมเดโทมิดีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น   โรคตับ  โรคเบาหวาน   โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาเด็กซ์เมเดโทมิดีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับการฉีดยาควรทำอย่างไร? ///// 
การใช้ยาเด็กซ์เมเดโทมิดีน  จะกระทำในสถานพยาบาลเท่านั้น  โอกาสที่ผู้ป่วยจะไม่ได้รับการฉีดยาจึงเป็นไปได้น้อยมาก 
 
 ///// เด็กซ์เมเดโทมิดีนมีผลไม่พึงประสงค์อย่างไร? ///// 
ยาเด็กซ์เมเดโทมิดีนสามารถก่อให้เกิด ผลไม่พึงประสงค์จากยา (ผลข้างเคียง/ อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  มีอาการท้องเสียหรือไม่ก็ท้องผูก  คลื่นไส้  ปวดท้อง  ปากแห้ง  อาเจียน 
- ผลต่อระบบประสาท:  เช่น   ปวดศีรษะ  วิงเวียน  เส้นประสาทอักเสบ  พูดจาไม่ชัดเจน 
- ผลต่อระบบทางเดินหายใจ:  เช่น  หายใจช้า  ปอดบวม 
- ผลต่อผิวหนัง:  เช่น   เกิดผื่นคันตามผิวหนัง 
- ผลต่อระบบการเผาผลาญพลังงานของร่างกาย:   เช่น  น้ำตาลในเลือดต่ำหรือไม่ก็สูง  แคลเซียมในเลือดต่ำ   โปแตสเซียมในเลือดต่ำ 
- ผลต่อระบบเลือด:  เช่น  เกิดภาวะเลือดจาง 
- ผลต่อตับ:  เช่น  ตับทำงานผิดปกติ/ตับอักเสบ  ค่าบิลิรูบินในเลือดสูง  ค่าเอนไซม์การทำงานของตับในเลือดเพิ่มขึ้น 
- ผลต่อระบบหัวใจและหลอดเลือด:  เช่น  ความดันโลหิตต่ำหรือสูง  หัวใจเต้นช้าหรือหัวใจเต้นเร็ว  หัวใจเต้นผิดจังหวะ 
- ผลต่อไต:   เช่น  ไตวายเฉียบพลัน   ปัสสาวะน้อยลง  มีเลือดปนมากับปัสสาวะ/ปัสสาวะเป็นเลือด   ปัสสาวะบ่อย 
- ผลต่อสภาพจิตใจ:  เช่น   วิตกกังวล   ประสาทหลอน 
- ผลต่อตา:   เช่น  การมองเห็นภาพไม่ชัดเจน 
 
 ///// มีข้อควรระวังการใช้เด็กซ์เมเดโทมิดีนอย่างไร? ///// 
มีข้อควรระวังการใช้ยาเด็กซ์เมเดโทมิดีน เช่น 
- ห้ามใช้กับผู้ที่แพ้ยานี้ 
- ห้ามใช้ยาที่มีสภาพเปลี่ยนไปจากเดิม เช่น มีฝุ่นผงในยา 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร นอกจากมีคำสั่งแพทย์ 
- ปฏิบัติตามคำสั่งแพทย์ทั้งก่อนและหลังได้รับยาชนิดนี้อย่างเคร่งครัด 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเด็กซ์เมเดโทมิดีนด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เด็กซ์เมเดโทมิดีนมีปฏิกิริยาระหว่างยากับยาตัวอื่นอย่างไร? ///// 
ยาเด็กซ์เมเดโทมิดีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเด็กซ์เมเดโทมิดีนร่วมกับยา Propoxyphene  เพราะจะทำให้เกิดอาการ  วิงเวียน  ง่วงนอน  รู้สึกสับสน  การครองสติทำได้ยากตามมา 
- ห้ามใช้ยาเด็กซ์เมเดโทมิดีนร่วมกับยา Buprenorphrine(ยาแก้ปวด)  ด้วยจะทำให้เกิดภาวะกดสมอง และอาจเป็นเหตุให้การหายใจขัดข้อง/หายใจล้มเหลว มีภาวะโคม่าจนถึงขั้นเสียชีวิตได้ 
- ห้ามใช้ยาเด็กซ์เมเดโทมิดีนร่วมกับยา Sodium oxybate  เพราะจะทำให้กด                    การหายใจ   ความดันโลหิตต่ำ  เป็นลม  ตลอดจนเข้าขั้นโคม่า และเสียชีวิตในที่สุด 
- ห้ามใช้ยาเด็กซ์เมเดโทมิดีนร่วมกับยา Tizanidine  ด้วยจะทำให้ผู้ป่วยมีความดันโลหิตต่ำตามมา 
 
 ///// ควรเก็บรักษาเด็กซ์เมเดโทมิดีนอย่างไร? ///// 
ควรเก็บยาเด็กซ์เมเดโทมิดีน ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// เด็กซ์เมเดโทมิดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเด็กซ์เมเดโทมิดีน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น  Dexem, Dextomid 
 ///// บรรณานุกรม ///// 
https://www.drugs.com/mtm/dexmedetomidine.html[2017,Sept9] 
https://www.drugs.com/dosage/dexmedetomidine.html [2017,Sept9] 
https://www.drugs.com/drug-interactions/dexmedetomidine,precedex-index.html?filter=3&amp;generic_only=[2017,Sept9] 
http://www.mims.com/thailand/drug/info/precedex/?type=brief[2017,Sept9] 
https://en.wikipedia.org/wiki/Dexmedetomidine[2017,Sept9] 
https://www.ncbi.nlm.nih.gov/pmc/articles/PMC4173414/[2017,Sept9]
