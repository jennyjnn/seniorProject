อะมิโนฟิลลีน (Aminophylline)
 ///// บทนำ ///// 
ยาอะมิโนฟิลลีน (Aminophylline) เป็นยาที่ใช้ขยายหลอดลมที่มีองค์ประกอบของสารเคมี 2 ตัวคือ สารที่เป็นตัวยา Theophylline และ และสารที่เป็นส่วนประกอบคือ Ethylenediamine ในอัตราส่วน 2 : 1 
รูปแบบยาแผนปัจจุบันของยาอะมิโนฟิลลีนมีทั้งชนิดยารับประทานและยาฉีด การรับประทานยานี้พร้อมอาหารจะทำให้การดูดซึมของอะมิโนฟิลลีนลดลง ซึ่งเมื่อยาเข้าสู่กระแสเลือดจะเข้าจับกับพลาสมาโปรตีนประมาณ 60% และตับจะทำหน้าที่เปลี่ยนโครงสร้างทางเคมีของยานี้ ยานี้สามารถผ่านรกและเข้าน้ำนมของมารดาได้ จึงต้องระวังการใช้ยากับสตรีตั้งครรภ์และสตรีที่อยู่ในภาวะให้นมบุตร และร่างกายมนุษย์ต้องใช้เวลาประมาณ 7 - 9 ชั่วโมงในการกำจัดยานี้ 50% ออกจากกระแสเลือด โดยส่วนใหญ่กำจัดผ่านออกทางไตไปกับปัสสาวะ 
คณะกรรมการอาหารและยาของไทยได้บรรจุยาอะมิโนฟิลลีนลงในบัญชียาหลักแห่งชาติ โดยมีวัตถุประสงค์เพื่อใช้เป็นยาขยายหลอดลม และจัดให้ยานี้อยู่ในประเภทยาอันตราย การใช้ยานี้จำเป็นต้องเป็นไปตามคำสั่งแพทย์เท่านั้น ผู้ป่วยหรือผู้บริโภคไม่สมควรไปซื้อหายานี้มารับประทานเอง 
 ///// อะมิโนฟิลลีนมีสรรพคุณ (คุณสมบัติ) อย่างไร? ///// 
ยาอะมิโนฟิลลีนมีสรรพคุณใช้เป็นยาขยายหลอดลม ช่วยรักษาอาการจากหลายโรคที่มีผลให้หลอดลมตีบแคบเช่น โรคหืด (Asthma) โรคหลอดลมอักเสบ โรคถุงลมโป่งพอง โรคปอดอุดกั้นเรื้อรัง 
 ///// อะมิโนฟิลลีนมีกลไกการออกฤทธิ์อย่างไร? ///// 
กลไกการออกฤทธิ์ของยาอะมิโนฟิลลีนคือ ตัวยา Theophylline จะทำให้กล้ามเนื้อเรียบที่ผนังหลอดลมคลายตัว สำหรับสาร Ethylenediamine ไม่ได้ออกฤทธิ์ต่อหลอดลม แต่จะช่วยเพิ่มการละลายในน้ำของ Theophylline จึงทำให้ออกฤทธิ์ได้ดียิ่งขึ้น จากกลไกเหล่านี้จึงส่งผลให้เกิดฤทธิ์รักษาตามสรรพคุณ 
 ///// อะมิโนฟิลลีนมีรูปแบบการจัดจำหน่ายอย่างไร? ///// 
ยาอะมิโนฟิลลีนมีรูปแบบการจัดจำหน่ายดังนี้คือ 
- ยาเม็ดชนิดชนิดรับประทาน ขนาด 100 มิลลิกรัม/เม็ด 
- ยาฉีด ขนาด 250 มิลลิกรัม/10 มิลลิลิตร 
 ///// อะมิโนฟิลลีนมีขนาดรับประทานอย่างไร? ///// 
ยาอะมิโนฟิลลีนมีขนาดรับประทานดังนี้เช่น 
- ผู้ใหญ่: รับประทานเริ่มต้นที่ 225 - 450 มิลลิกรัมวันละ 2 ครั้งเช้า - เย็น และแพทย์อาจปรับเพิ่มขนาดยาตามการตอบสนองต่อยาของผู้ป่วย 
- เด็กอายุมากกว่า 3 ปี: เริ่มต้นรับประทาน 12 มิลลิกรัม/น้ำหนักตัว 1 กิโลกรัม/วัน จากนั้น 1 สัปดาห์ แพทย์อาจปรับเพิ่มขนาดรับประทานเป็น 24 มิลลิกรัม/น้ำหนักตัว 1 กิโลกรัม/วันตามการตอบสนองต่อยาของเด็กโดยแบ่งรับประทานวันละ 2 ครั้งเช้า - เย็น 
- เด็กอายุต่ำกว่า 3 ปี: เด็กกลุ่มนี้พบโรคที่จะก่อให้เกิดการหดตีบของหลอดลมได้น้อย จึงไม่มีข้อมูลการใช้ยาและขนาดยานี้ที่ชัดเจน การใช้ยานี้ในเด็กกลุ่มนี้จึงอยู่ในดุลพินิจของแพทย์ 
- ผู้สูงอายุ: แพทย์จะเป็นผู้ปรับขนาดรับประทานยานี้ตามสภาพร่างกายของผู้ป่วย 
*****หมายเหตุ: 
- ควรรับประทานยาอะมิโนฟิลลีนช่วงท้องว่าง (ก่อนรับประทานอาหาร 1 ชั่วโมงหรือหลังรับประทานอาหาร 2 ชั่วโมง) 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาอะมิโนฟิลลีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอะมิโนฟิลลีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะมิโนฟิลลีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// อะมิโนฟิลลีนมีผลไม่พึงประสงค์อย่างไร? ///// 
ยาอะมิโนฟิลลีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น คลื่นไส้ อาเจียน ปวดท้อง ท้องเสีย ปวดศีรษะ นอนไม่หลับ วิงเวียน วิตกกังวล กระสับกระ ส่าย มีอาการตัวสั่น มือสั่น และชีพจรเต้นผิดปกติ 
สำหรับผู้ที่ได้รับยานี้เกินขนาดสามารถพบอาการอาเจียนบ่อย กระหายน้ำมาก มีไข้ต่ำๆ ชีพจรและหัวใจเต้นผิดจังหวะ หากพบอาการดังกล่าวต้องหยุดการใช้ยานี้ทันที และรีบพาผู้ป่วยส่งแพทย์/ส่งโรงพยาบาล ซึ่งแพทย์จะให้การรักษาโดยการรักษาประคับประคองตามอาการ และหากจำเป็นอาจต้องให้สารเกลือแร่ทางหลอดเลือดดำ (น้ำเกลือ) กับผู้ป่วยร่วมด้วย 
 ///// มีข้อควรระวังการใช้อะมิโนฟิลลีนอย่างไร? ///// 
มีข้อควรระวังการใช้ยาอะมิโนฟิลลีนดังนี้เช่น 
- ห้ามใช้กับผู้ที่แพ้ยานี้ 
- ระวังการใช้ยานี้กับเด็กทารก ผู้สูงอายุ สตรีตั้งครรภ์ และสตรีที่อยู่ในภาวะให้นมบุตร 
- ระวังการใช้ยานี้กับผู้ป่วยโรคตับ โรคหัวใจ ผู้ป่วยด้วยแผลในกระเพาะอาหารและ ลำไส้ ผู้ป่วยโรคไทรอยด์ฮอร์โมนสูง/ต่อมไทรอยด์เป็นพิษ ผู้ป่วยโรคความดันโลหิตสูง ผู้ป่วยโรคลมชัก และผู้ป่วยด้วยพิษสุราเรื้อรัง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะมิโนฟิลลินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะมิโนฟิลลีนมีปฏิกิริยาระหว่างยากับยาตัวอื่นอย่างไร? ///// 
ยาอะมิโนฟิลลีนมีปฏิกิริยาระหว่างยากับยาตัวอื่นดังนี้เช่น 
- การใช้ยาอะมิโนฟิลลีนร่วมกับยาลดความดันโลหิตบางตัวเช่น Acebutolol, Atenolol, Metoprolol, Propranolol อาจทำให้ฤทธิ์ของยาลดความดันฯเหล่านี้ด้อยประสิทธิภาพลงไป อีกทั้งยังเพิ่มอาการไม่พึงประสงค์ของยาอะมิโนฟิลลีนอีกด้วย หากมีความจำเป็นต้องใช้ยาร่วมกัน แพทย์จะปรับขนาดรับประทานให้กับผู้ป่วยเป็นรายบุคคลไป 
- การใช้ยาอะมิโนฟิลลีนร่วมกับยา Bupropion (ยาเลิกบุหรี่, ยาต้านซึมเศร้า) Tramadol อาจเป็นสาเหตุให้เกิดอาการชักขึ้นได้ง่าย โดยเฉพาะอย่างยิ่งการใช้ยาร่วมกันในผู้สูงอายุ ดังนั้นหากไม่มีความจำเป็นใดๆควรหลีกเลี่ยงการใช้ยาทั้ง 2 ตัวร่วมกัน 
- การใช้ยาอะมิโนฟิลลีนร่วมกับยา Hydrocortisone อาจก่อให้เกิดภาวะเกลือโพแทสเซียมในร่างกายต่ำ (อาการเช่น เป็นตะคริว หัวใจเต้นผิดปกติ) อีกทั้งยังทำให้ระดับยาอะมิโนฟิลลีนในกระแสเลือดเพิ่มสูงขึ้น จนอาจก่อให้เกิดอาการไม่พึงประสงค์ติดตามมา หากจำเป็นต้องใช้ยาร่วมกันแพทย์จะปรับขนาดรับประทานให้ผู้ป่วยเป็นกรณีๆไป 
- การใช้ยาอะมิโนฟิลลีนร่วมกับยาต้านเชื้อแบคทีเรีย/ยาปฏิชีวนะบางตัวเช่น Doxycycline และTetracycline อาจทำให้ผู้ป่วยได้รับผลข้างเคียงของยาอะมิโนฟิลลีนมากยิ่งขึ้น การใช้ยาร่วมกัน แพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาอะมิโนฟิลลีนอย่างไร? ///// 
สามารถเก็บยาอะมิโนฟิลลีนในอุณหภูมิห้องที่เย็น ห้ามเก็บยาในตู้แช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// อะมิโนฟิลลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะมิโนฟิลลีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Aminophylline [2015,March7]
	2. http://drug.fda.moph.go.th:81/nlem.in.th/medicine/essential/list/52#item-8449 [2015,March7]
	3. http://www.mims.com/Thailand/drug/info/Aminophylline%20Atlantic/?type=brief [2015,March7]
	4. https://www.mims.com/USA/drug/info/aminophylline/?type=full&amp;mtype=generic#Dosage [2015,March7]
	5. http://www.drugs.com/drug-interactions/aminophylline-index.html?filter=3&amp;generic_only= [2015,March7]
	6. http://www.drugs.com/drug-interactions/aminophylline-index.html?filter=2&amp;generic_only= [2015,March7]
	7. http://www.nlm.nih.gov/medlineplus/druginfo/meds/a601015.html#storage-conditions [2015,March7]
