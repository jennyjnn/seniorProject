อะดรีนาลีน (Adrenaline)
 ///// บทนำ ///// 
อะดรีนาลีน (Adrenaline) หรือเรียกอีกชื่อว่า อิพิเนฟริน (Epinephrine) จัดเป็นฮอร์โมนและสารสื่อประสาทที่ร่างกายสังเคราะห์มาจากสารนอร์อิพิเนฟริน (Norepinephrine, ฮอร์โมนและสารสื่อประสาทชนิดหนึ่งที่ทำงานเกี่ยวข้องกับระบบประสาทอัตโนมัติ) ปกติร่างกายจะหลั่งอะดรีนาลีนจากต่อมอะดรีนัล/ต่อมหมวกไต (Adrenal gland) 
นักวิทยาศาสตร์ได้สังเคราะห์สารอะดรีนาลีนและนำมาผลิตเป็นยาช่วยชีวิต เช่น ช่วยกู้ชีพในผู้ป่วยที่มีภาวะหัวใจหยุดเต้น (Cardiac arrest), อาการแพ้อย่างรุนแรง (Anaphylaxis), โรคหืด (Asthma) ระยะที่มีอาการรุนแรง, รักษาอาการตีบแคบของช่องทางเดินหายใจซึ่งเกิดจากการอักเสบของกล่องเสียงและหลอดลม (Croup), และใช้ผสมกับยาชาเพื่อทำหัตถการต่างๆทางการแพทย์ 
อะดรีนาลีนเป็นยาอีกหนึ่งตัวที่ถูกบรรจุลงในบัญชียาหลักแห่งชาติของไทย โดยระบุเป็นยารักษาอาการหัวใจล้มเหลว รวมถึงใช้เป็นส่วนผสมของยาชาและใช้ในหัตถการด้านทันตกรรม 
รูปแบบของยาอะดรีนาลีน จะเป็นลักษณะของยาฉีด ยาพ่น และยาหยอดตา สำหรับประเทศไทยเรามักพบเห็นการใช้ยาอะดรีนาลีนในรูปแบบของยาฉีดเสียเป็นส่วนมาก และมีใช้ตามสถาน พยาบาลทั้งของรัฐและเอกชนโดยทั่วไป 
 ///// อะดรีนาลีนมีสรรพคุณ (คุณสมบัติ) อย่างไร? ///// 
อะดรีนาลีนมีสรรพคุณ (คุณสมบัติ) ดังนี้ 
- ใช้เป็นยาช่วยกู้ชีวิตกรณีหัวใจหยุดทำงานฉุกเฉิน 
- ใช้รักษาโรคหืด (Asthma) ช่วงมีอาการรุนแรง 
- ใช้รักษาอาการแพ้อย่างรุนแรง (Anaphylactic shock หรือ Anaphylaxis) 
- ใช้รักษาภาวะมีความดันสูงในลูกตา (Ocular hypertension เช่น ในโรคต้อหิน, สายตาสั้นมากๆ, โรคเบาหวาน, ในผู้สูงอายุ) 
- ใช้รักษาอาการต้อหินประเภท Open-angle glaucoma 
- เป็นยาผสมร่วมกับยาชาเช่น ยา Lidocaine 
 ///// อะดรีนาลีนมีกลไกการออกฤทธิ์อย่างไร? ///// 
อะดรีนาลีนจัดเป็นยาในกลุ่มซิมพาโทมิเมติค (Sympathomimetic) มีกลไกการออกฤทธิ์ที่ตัวรับชื่อ แอดริเนอจิก ทั้งแอลฟาและเบต้า (Alpha and Beta adrenergic receptors; ตัวรับที่ทำ งานเกี่ยวข้องกับระบบประสาทอัตโนมัติ) ส่งผลให้เกิดการคลายตัวของกล้ามเนื้อเรียบที่หลอดลม, กระตุ้นการทำงานของหัวใจ, รวมถึงทำให้หลอดเลือดบริเวณกล้ามเนื้อลายคลายตัว, จากกลไกดัง กล่าวจึงทำให้เกิดฤทธิ์ของการรักษา 
สำหรับการใช้อะดรีนาลีนผสมในยาชา จะทำให้ลดการดูดซึมยาชาจากบริเวณอวัยวะที่ใช้ยาชานั้น ทำให้ยาชาออกฤทธิ์ได้นานและมีประสิทธิภาพของการออกฤทธิ์ได้ดีขึ้น 
 ///// อะดรีนาลีนมีรูปแบบการจัดจำหน่ายอย่างไร? ///// 
อะดรีนาลีนมีรูปแบบการจัดจำหน่ายดังนี้ 
ก.	ยาฉีด ขนาดความแรง 1 มิลลิกรัม/มิลลิลิตร 
ข.	ยาฉีด ที่บรรจุตัวยา 0.3 และ 0.15 มิลลิกรัม 
ค.	ยาฉีดที่ผสมร่วมกับยาชาลิโดเคน (Lidocaine): 
- Lidocaine HCl 10 mg/mL + adrenaline 1:200,000 (5 mcg/mL) และ 
- Lidocaine HCl 20 mg/mL + adrenaline 1:200,000 (5 mcg/mL) 
 ///// อะดรีนาลีนมีขนาดการบริหารยาอย่างไร? ///// 
อะดรีนาลีนมีขนาดการบริหารยา/การใช้ยาดังนี้เช่น 
ก. สำหรับภาวะหัวใจหยุดเต้น/ล้มเหลว (Advanced cardiac life support) 
- ผู้ใหญ่: ให้เจือจางยาขนาด 1 มิลลิกรัม/มิลลิลิตรกับน้ำเกลือ Sodium chloride 0.9% จำนวน 9 มิลลิลิตร จะได้สารละลาย 10 มิลลิลิตร ฉีดเข้าหลอดเลือดดำ 10 มิลลิลิตร หากจำเป็นอาจต้องให้ยาซ้ำทุกๆ 2 - 3 นาที 
- เด็ก: ขนาดเริ่มต้นโดยให้ยาเข้าหลอดเลือดดำ 10 ไมโครกรัม/น้ำหนักตัว 1 กิโลกรัม อาจให้ซ้ำทุกๆ 2 - 3 นาที (ต้องเจือจางยาเหมือนของผู้ใหญ่) 
ข. สำหรับอาการแพ้ขั้นรุนแรง (Anaphylactic shock/Anaphylaxis): 
- ผู้ใหญ่: ให้เจือจางยาขนาด 1 มิลลิกรัม/มิลลิลิตรกับน้ำเกลือ Sodium chloride 0.9% จำนวน 9 มิลลิลิตร จะได้สารละลาย 10 มิลลิลิตร ฉีดเข้าหลอดเลือดดำ 5 มิลลิลิตร โดยฉีดในอัตราช้าๆขนาด 100 ไมโครกรัม/นาที และหยุดการให้ยาเมื่ออาการดีขึ้น 
- เด็ก: ขนาดเริ่มต้นโดยให้ยาเข้าหลอดเลือดดำ 10 ไมโครกรัม/น้ำหนักตัว 1 กิโลกรัม หากเด็กมีน้ำหนักตัวมากกว่า 30 กิโลกรัม ให้ใช้ยาขนาด 300 ไมโครกรัม (ต้องเจือจางยาเหมือนของผู้ใหญ่) 
ค.สำหรับโรคหืด (Asthma) ที่อาการรุนแรง: 
- ผู้ใหญ่: ฉีดเข้ากล้ามเนื้อหรือใต้ผิวหนัง 300 - 500 ไมโครกรัม 
- เด็ก: ฉีดเข้ากล้ามเนื้อหรือใต้ผิวหนังขนาด 10 ไมโครกรัม/น้ำหนักตัว 1 กิโลกรัม ขนาดสูงสุดในเด็กไม่ควรเกิน 500 ไมโครกรัม 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาอะดรีนาลีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น ใช้ยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอะดรีนาลีนอาจส่งผลให้อาการของโรครุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// อะดรีนาลีนมีผลไม่พึงประสงค์อย่างไร? ///// 
ยาอะดรีนาลีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น รู้สึกไม่สบายในกระเพาะอาหารและลำไส้ ปัสสาวะขัด อาหารไม่ย่อย น้ำตาลในเลือดสูงเพิ่มขึ้น เหงื่อออกมาก น้ำลายออกมาก อ่อนเพลีย มีอาการตัวสั่น เกลือโพแทสเซียมในเลือดต่ำ (อาการอ่อน เพลีย กล้ามเนื้อเป็นตะคริว หัวใจเต้นผิดปกติ) ตาพร่ามัว ตากลัวแสง ตัวบวม 
 ///// มีข้อควรระวังการใช้อะดรีนาลีนอย่างไร? ///// 
มีข้อควรระวังการใช้อะดรีนาลีนดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่อยู่ในภาวะความดันโลหิตสูง 
- ห้ามใช้รักษาต้อหินประเภท Angle-closure glaucoma 
- ห้ามใช้กับผู้ที่มีภาวะหัวใจเต้นผิดจังหวะหรือหัวใจเต้นเร็ว 
- ห้ามใช้ร่วมกับยาชาและฉีดเข้าบริเวณนิ้วมือ นิ้วเท้า หู จมูก และอวัยวะเพศ 
- ระวังการใช้ยานี้ในผู้ป่วยโรคหลอดเลือดหัวใจ ผู้ป่วยด้วยไทรอยด์ฮอร์โมนสูง (ต่อมไทรอยด์เป็นพิษ) ผู้ป่วยโรคเบาหวาน ผู้ป่วยโรคพาร์กินสัน 
- ระวังการใช้ยาในสตรีตั้งครรภ์ สตรีที่อยู่ในภาวะให้นมบุตร และผู้สูงอายุ การให้ยาในผู้ป่วยกลุ่มนี้ต้องได้รับคำสั่งจากแพทย์เท่านั้น 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะดรีนาลีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะดรีนาลีนมีปฏิกิริยาระหว่างยากับยาตัวอื่นอย่างไร? ///// 
อะดรีนาลีนมีปฏิกิริยาระหว่างยากับยาตัวอื่นดังนี้เช่น 
- การใช้อะดรีนาลีนร่วมกับยากลุ่ม TCAs อาจกระตุ้นทำให้เกิดภาวะความดันโลหิตสูงและหัวใจเต้นผิดจังหวะ ควรเลี่ยงการใช้ร่วมกัน หรือแพทย์ปรับขนาดการใช้ยาให้เหมาะสมกับคนไข้เป็นรายบุคคลไป 
- การใช้อะดรีนาลีนร่วมกับยา Methyldopa, Guanethidine, อาจเป็นเหตุให้เกิดความดันโลหิตสูง การใช้ยาร่วมกันต้องเฝ้าระวังความดันโลหิตให้เป็นปกติเสมอ หรือแพทย์ปรับขนาดการใช้ยาให้เหมาะสมกับคนไข้เป็นกรณีไป 
- การใช้อะดรีนาลีนร่วมกับยาลดน้ำตาลในเลือด (ยารักษาโรคเบาหวาน) เช่น Alogliptin และ Metformin อาจทำให้ประสิทธิภาพของยาลดน้ำตาลในเลือดด้อยลงไป หากจำเป็นต้องใช้ร่วมกัน แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาอะดรีนาลีนอย่างไร? ///// 
ควรเก็บยาอะดรีนาลีนภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดดและความชื้น เก็บยาให้พ้นมือเด็กและสัตว์เลี้ยง 
 ///// อะดรีนาลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะดรีนาลีนที่จำหน่ายในประเทศไทย มียาชื่อการค้าอื่นและบริษัทผ้ผลิตเช่น 
 ///// บรรณานุกรม ///// 
1	http://drug.fda.moph.go.th:81/nlem.in.th/search?keyword=epinephrine [2014,Nov29]
2	http://en.wikipedia.org/wiki/Epinephrine [2014,Nov29]
3	http://www.mims.com/USA/drug/info/epinephrine/?type=full&amp;mtype=generic [2014,Nov29]
4	http://www.mims.com/Thailand/drug/search/?q=adrenaline [2014,Nov29]
5 http://www.mims.com/Thailand/drug/info/Xylocaine/xylocaine-xylocaine%20with%20adrenaline [2014,Nov29]
6	http://www.thaicpr.com/?q=book/export/html/18 [2014,Nov29]
7	http://www.drugs.com/drug-interactions/epinephrine-index.html?filter=2#G [2014,Nov29] 
8	http://www.drugs.com/dosage/epinephrine.html#Usual_Adult_Dose_for_Asthma___Acute [2014,Nov29]
9	http://www.drugs.com/ppa/epinephrine.html [2014,Nov29]
10	http://www.pharmacy.mahidol.ac.th/dic/qa_full.php?id=3495 [2014,Nov29]
