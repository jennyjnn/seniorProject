เพกฟิลกราสทิม (Pegfilgrastim)
 ///// บทนำ ///// 
ยาเพกฟิลกราสทิม (Pegfilgrastim) คือรูปแบบของกรดอะมิโน (Amino acid) ที่นำมาใช้เป็นยากระตุ้นให้ร่างกายมนุษย์สร้างเม็ดเลือดขาวชนิดนิวโทรฟิล (Neutrophils, เม็ดเลือดขาวชนิดต่อสู้กับการติดเชื้อโรคของร่างกาย) เพกฟิลกราสทิมสามารถลดอุบัติการณ์ของการติดเชื้อในผู้ป่วยมะเร็ง ที่ไขกระดูกถูกกดคือไม่สามารถสร้างเม็ดเลือดหรือสร้างได้น้อยเนื่องจากการรักษาด้วยยาเคมีบำบัด ตัวยาจะทำหน้าที่กระตุ้นเซลล์ต้นกำเนิดของเม็ดเลือดในไขกระดูกให้เกิดการแบ่งตัวของเม็ดเลือดขาวนิวโทรฟิลเพิ่มขึ้น พร้อมกับช่วยให้เม็ดเลือดขาวเจริญเติบโตมีความสมบูรณ์ในการต่อต้านเชื้อโรคได้เหมือนปกติ ดังนั้นยานี้จึงห้ามใช้กับผู้ป่วยด้วยโรคมะเร็งเม็ดเลือดขาว 
รูปแบบยาแผนปัจจุบันของยาเพกฟิลกราสทิมจะเป็นยาฉีด สามารถฉีดกระตุ้นทางใต้ผิวหนัง ตัวยาจะใช้เวลาประมาณ 16 - 20 ชั่วโมงในการดูดซึมและทำให้ความเข้มข้นของยานี้ในกระแสเลือด เพิ่มขึ้นสูงสุด ร่างกายต้องใช้เวลาประมาณ 15 - 80 ชั่วโมงในการกำจัดยานี้ทิ้ง 
มีข้อจำกัดการใช้ยาเพกฟิลกราสทิมบางประการที่ผู้บริโภค/ผู้ป่วยควรทราบก่อนเข้ารับการรักษาด้วยยานี้เช่น 
- เคยมีประวัติแพ้ยานี้หรือแพ้ส่วนประกอบในสูตรตำรับของยาเพกฟิลกราสทิม 
- อยู่ในภาวะตั้งครรภ์หรือภาวะที่เลี้ยงบุตรด้วยน้ำนมมารดาซึ่งถือเป็นกลุ่มเสี่ยงต่อการใช้ยาต่างๆแทบทุกประเภทรวมยาเพกฟิลกราสทิมในการที่จะเกิดผลข้างเคียงสูงจากยาต่างๆที่ใช้ 
- โรคประจำตัวของผู้ป่วยที่เป็นอยู่ก่อนสามารถได้รับผลกระทบ (ผลข้างเคียง) จากการใช้ยาเพกฟิลกราสทิมเช่น มะเร็งเม็ดเลือดขาว โรคปอด มีการติดเชื้อในกระแสเลือด (ภาวะพิษเหตุติดเชื้อ) หรือเกิดการติดเชื้อตามเนื้อเยื่อต่างๆของร่างกาย 
- ห้ามใช้ยานี้กับผู้ป่วยก่อนที่จะเข้ารับการทำเคมีบำบัดหรือการฉายรังสี/รังสีรักษาเพื่อรักษาโรคมะเร็ง 
- ผู้ที่ใช้ยาประเภท Lithium อยู่ก่อน เมื่อได้รับยาเพกฟิลกราสทิมอาจจะเกิดอาการข้างเคียง(ผลข้างเคียง) จากการใช้ยานี้เพิ่มมากยิ่งขึ้น 
- ยาเพกฟิลกราสทิมใช้ลดโอกาสการติดเชื้อของร่างกาย แต่ไม่ใช่ยารักษาการติดเชื้อ/ไม่ใช่ยาฆ่าเชื้อ 
- ยาเพกฟิลกราสทิมอาจก่อให้เกิดปัญหาที่เรียกว่า กลุ่มอาการของโรคหลอดเลือดฝอยรั่ว (Capillary leak syndrome/CLS, กลุ่มอาการที่เกิดจากของเหลวในหลอดเลือดฝอยรั่วออกจากหลอดเลือดเข้าสู่เนื้อเยื่อข้างเคียง เป็นกลุ่มอาการที่พบได้น้อยมาก) ที่อาจนำไปสู่ความดันโลหิตต่ำ การมีเลือดออกผิดปกติ การไหลของเลือดที่ไปหล่อเลี้ยงกระเพาะอาหารหรือลำไส้ลดลง มีอาการ เจ็บหน้าอก หัวใจล้มเหลว หัวใจเต้นผิดปกติ เกิดปัญหากับการทำงานของไตและของปอด รวมถึงมีอาการบวมได้ทั่วตัว 
อนึ่ง หลังจากผู้ป่วยได้รับยาเพกฟิลกราสทิมแพทย์จะมีการตรวจติดตามผลการใช้ยานี้เป็นระยะๆเพื่อวัดประสิทธิภาพหรือการก่อให้เกิดผลข้างเคียงอะไรบ้างกับผู้ป่วย 
ในประเทศไทยโดยคณะกรรมการอาหารและยาได้ระบุให้ยาเพกฟิลกราสทิมอยู่ในประเภทยาควบคุมพิเศษที่สามารถใช้ได้แต่ในสถานพยาบาลเท่านั้น 
 ///// เพกฟิลกราสทิมมีสรรพคุณ (คุณสมบัติ) อย่างไร? ///// 
ยาเพกฟิลกราสทิมมีสรรพคุณ/ข้อบ่งใช้เพื่อกระตุ้นการสร้างเม็ดเลือดขาวในผู้ป่วยมะเร็งที่ได้ รับการรักษาโดยยาเคมีบำบัดหรือการฉายรังสี/รังสีรักษา 
 ///// เพกฟิลกราสทิมมีกลไกการออกฤทธิ์อย่างไร? ///// 
กลไกการออกฤทธิ์ของยาเพกฟิลกราสทิมคือ ตัวยาจะกระตุ้นให้ไขกระดูกผลิตและสร้างเม็ดเลือดขาวที่เป็นประโยชน์และใช้ป้องกันการติดเชื้อในผู้ป่วยมะเร็งหลังการรักษาด้วยการฉายรังสี/รังสีรักษาหรือยาเคมีบำบัด 
 ///// เพกฟิลกราสทิมมีรูปแบบการจัดจำหน่ายอย่างไร? ///// 
ยาเพกฟิลกราสทิมมีรูปแบบการจัดจำหน่ายเป็นยาฉีดขนาด 6 มิลลิกรัม/หลอด (6,000 ไมโครกรัม/หลอด) 
 ///// เพกฟิลกราสทิมมีขนาดการบริหารยาอย่างไร? ///// 
ยาเพกฟิลกราสทิมมีขนาดการบริหารยา/ใช้ยาเช่น 
- ผู้ใหญ่อายุมากกว่า 18 ปีขึ้นไป: ฉีดยา 6 มิลลิกรัมเข้าใต้ผิวหนังต่อ 1 ครั้งของรอบการทำเคมีบำบัด 
- เด็กอายุ 1 - 12 ปี: ฉีดยา 100 ไมโครกรัม/น้ำหนักตัว 1 กิโลกรัมเข้าใต้ผิวหนังต่อ 1 ครั้งของการทำเคมีบำบัด ขนาดสูงสุดของการใช้ยาไม่เกิน 6 มิลลิกรัม 
- เด็กอายุ 13 - 18 ปี: และมีน้ำหนักตัวตั้งแต่ 45 กิโลกรัมขึ้นไป ฉีดยา 6 มิลลิกรัมเข้าใต้ผิว หนัง ต่อ 1 ครั้งของการทำเคมีบำบัด, ถ้าน้ำหนักตัวน้อยกว่า 45 กิโลกรัม ฉีดยา 0.1 มิลลิกรัมต่อน้ำหนักตัว 1 กิโลกรัมเข้าใต้ผิวหนังต่อ 1 ครั้งของการทำเคมีบำบัด 
- เด็กอายุต่ำกว่า 1 ปี: ยังไม่มีข้อมูลทางคลินิกที่แน่ชัดถึงขนาดการใช้ยานี้ ขนาดยานี้ในเด็กวัยนี้จึงอยู่ในดุลพินิจของแพทย์ผู้รักษาเป็นกรณีๆไป 
*อนึ่ง: ในการรักษาด้วยยาเคมีบำบัด: การฉีดยานี้ต้องฉีดหลังจากได้รับยาเคมีบำบัดไปแล้ว 24 - 72 ชั่วโมง โดยห้ามฉีดยานี้ให้กับผู้ป่วยทันทีหลังจากได้รับยาเคมีบำบัด 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเพกฟิลกราสทิม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเพกฟิลกราสทิมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// เพกฟิลกราสทิมมีผลไม่พึงประสงค์อย่างไร? ///// 
ยาเพกฟิลกราสทิมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบกล้ามเนื้อและกระดูก: เช่น ปวดกล้ามเนื้อ ปวดกระดูก 
- ผลต่อการทำงานของม้าม: เช่น มีอาการม้ามโต อาจพบอาการม้ามแตก (ภาวะซีดอย่างรวดเร็วจากเสียเลือดมากจนอาจช็อกได้) ในผู้ป่วยบางราย 
- ผลต่อระบบทางเดินอาหาร: เช่น คลื่นไส้ อาเจียน ท้องเสียหรือไม่ก็ท้องผูก ปวดท้อง กระเพาะอาหารอักเสบ 
- ผลต่อระบบประสาท: เช่น อาการวิงเวียน นอนไม่หลับ 
- ผลต่อผิวหนัง: เช่น อาจพบผื่นคัน ผมร่วง 
- อื่นๆ: เช่น มีภาวะไข้ (Neutropenic fever) 
 ///// มีข้อควรระวังการใช้เพกฟิลกราสทิมอย่างไร? ///// 
มีข้อควรระวังการใช้ยาเพกฟิลกราสทิมเช่น 
- ห้ามใช้กับผู้ที่มีประวัติแพ้ยานี้หรือแพ้ส่วนประกอบของยานี้ 
- ห้ามใช้ยานี้กับผู้ป่วยภายใน 14 วันก่อนที่จะเข้ารับการรักษาด้วยยาเคมีบำบัด 
- การใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ ขึ้นอยู่กับดุลยพินิจของแพทย์ผู้รักษาแต่ผู้เดียว 
- ระวังการเกิดกลุ่มอาการโรคหลอดเลือดฝอยรั่ว โรคไตอักเสบ ภาวะร่างกายมีเม็ดเลือดขาวมากกว่าปกติ (เช่น มีไข้) กลุ่มอาการหายใจลำบากเฉียบพลัน (Acute respiratory distress syndrome, ARDS) และภาวะม้ามแตก 
- ผู้ป่วยต้องได้รับการตรวจประเมินควบคุมการทำงานของระบบอวัยวะต่างๆของร่างกายจากแพทย์ผู้รักษาหลังได้รับยาเพกฟิลกราสทิมตามแพทย์แนะนำเช่น การทำงานของปอด ตับ ไต หลอดเลือด รวมถึงปริมาณเม็ดเลือดชนิดต่างๆ 
- ปฏิบัติตามคำแนะนำของแพทย์หลังได้รับยานี้อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเพกฟิลกราสทิมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เพกฟิลกราสทิมมีปฏิกิริยาระหว่างยากับยาตัวอื่นอย่างไร? ///// 
ยาเพกฟิลกราสทิมมีปฏิกิริยาระหว่างยากับยาตัวอื่นเช่น 
- การใช้ยาเพ็กฟิลกราสทิมร่วมกับยา Pegloticase อาจทำให้ประสิทธิภาพของยาเพกฟิลกราสทิมลดลง หากไม่มีความจำเป็นใดๆควรหลีกเลี่ยงการใช้ยาร่วมกัน 
- ห้ามใช้ยาเพกฟิลกราสทิมร่วมกับยา Methotrexate ด้วยจะทำให้เกิดผลกระทบ (ผลข้างเคียง) มากขึ้นกับผู้ป่วยจากยาทั้ง 2 ตัว 
- การใช้ยาเพกฟิลกราสทิมร่วมกับยา Lithium อาจก่อให้เกิดผลกระทบให้เกิดปริมาณเม็ดเลือดเพิ่มมากจนเกินไป หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาเพกฟิลกราสทิมอย่างไร? ///// 
ควรเก็บยาเพกฟิลกราสทิมในช่วงอุณหภูมิ 2 - 8 องศาเซลเซียส (Celsius) ไม่เก็บยาในช่อง แช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เพกฟิลกราสทิมมีชื่ออื่นอีกไหม? ผลิตจากบริษัทอะไรบ้าง? ///// 
ยาเพกฟิลกราสทิมที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
 ///// บรรณานุกรม ///// 
http://www.drugbank.ca/drugs/DB00019 [2016,June11] 
https://en.wikipedia.org/wiki/Pegfilgrastim  [2016,June11] 
http://www.drugs.com/cdi/pegfilgrastim.html   [2016,June11] 
http://www.mims.com/thailand/drug/info/pegfilgrastim?mtype=generic  [2016,June11] 
http://www.mims.com/thailand/drug/info/peglasta/?type=brief  [2016,June11] 
http://www.drugs.com/drug-interactions/pegfilgrastim-index.html?filter=2&amp;generic_only=  [2016,June11]
