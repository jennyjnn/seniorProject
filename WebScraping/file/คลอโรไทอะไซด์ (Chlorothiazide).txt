คลอโรไทอะไซด์ (Chlorothiazide)
 ///// บทนำ ///// 
ยาคลอโรไทอะไซด์ (Chlorothiazide) หรือคลอโรไทอะไซด์โซเดียม (Chlorothiazide sodium) จัดเป็นยาประเภทยาขับปัสสาวะ ในทางคลีนิกได้นำมาร่วมรักษาโรคหัวใจล้มเหลว โรคความดันโลหิตสูง ลดอาการบวมน้ำของร่างกาย รูปแบบยาแผนปัจจุบันที่พบเห็นของยานี้จะเป็นลักษณะเป็นยาชนิดรับประทาน 
ยาคลอโรไทอะไซด์ดูดซึมจากระบบทางเดินอาหารได้ค่อนข้างน้อย เมื่อยาเข้าสู่กระแสเลือด ตัวยาสามารถซึมผ่านรกและมีปริมาณยาเล็กน้อยที่ซึมผ่านเข้าในน้ำนมของมารดา และร่างกายต้องใช้เวลาประมาณ 45 - 120 นาทีเพื่อกำจัดปริมาณยา 50% ออกจากกระแสเลือดโดยผ่านทิ้งไปกับปัสสาวะ 
ข้อจำกัดของการใช้ยานี้มีกับผู้ที่แพ้ยากลุ่มซัลโฟนาไมด์ (Sulfonamide) ผู้ป่วยด้วยภาวะปัสสาวะไม่ออก/ปัสสาวะขัด รวมถึงการใช้ยาอื่นๆอยู่ก่อนหน้านี้ ดังนั้นเพื่อความปลอดภัยของการใช้ยาคลอโรไทอะไซด์ ผู้ป่วยควรต้องผ่านการตรวจคัดกรองและใช้ยานี้ตามคำสั่งของแพทย์ผู้รักษาเท่านั้น 
 ///// คลอโรไทอะไซด์มีสรรพคุณ (คุณสมบัติ) อย่างไร? ///// 
ยาคลอโรไทอะไซด์มีสรรพคุณดังนี้ 
- รักษาโรคความดันโลหิตสูง 
- ลดอาการบวมน้ำของร่างกาย 
 ///// คลอโรไทอะไซด์มีกลไกการออกฤทธิ์อย่างไร? ///// 
กลไกการออกฤทธิ์ของยาคลอโรไทอะไซด์คือ ตัวยาจะออกฤทธิ์ที่เนื้อเยื่อไต/หน่วยไต (อ่านเพิ่มเติมในเว็บ haamor.com บทความเรื่อง ไต) โดยลดการดูดกลับเข้าหลอดเลือดของสารเกลือแร่จากน้ำปัสสาวะ ส่งผลให้เกิดการขับเกลือโซเดียมในรูปแบบโซเดียมคลอไรด์ (Sodium chloride) และขับน้ำออกจากร่างกายได้มากขึ้น จากกลไกนี้จึงทำให้เกิดฤทธิ์ของการลดความดันโลหิตและลดอาการบวมน้ำของร่างกาย 
 ///// คลอโรไทอะไซด์มีรูปแบบการจัดจำหน่ายอย่างไร? ///// 
ยาคลอโรไทอะไซด์มีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 250 และ 500 มิลลิกรัม/เม็ด 
- ยาน้ำแขวนตะกอนชนิดรับประทาน ขนาด 250 มิลลิกรัม/5 มิลลิลิตร 
- ยาฉีด ขนาด 500 มิลลิกรัม/ขวด 
 ///// คลอโรไทอะไซด์มีขนาดรับประทานอย่างไร? ///// 
ยาคลอโรไทอะไซด์ซึ่งในที่นี้ขอยกตัวอย่างเฉพาะใช้สำหรับลดความดันโลหิตสูงและลดอาการบวมน้ำของร่างกาย มีขนาดรับประทานดังนี้เช่น 
- ผู้ใหญ่: รับประทานวันละ 500 - 1,000 มิลลิกรัมครั้งเดียว หรือแบ่งรับประทานวันละ	2 ครั้ง เช้า - เย็น 
- เด็กอายุมากกว่า 6 เดือน : รับประทาน 10 - 20 มิลลิกรัม/น้ำหนักตัว 1 กิโลกรัม/วันครั้งเดียว หรือแบ่งรับประทานเป็น 2 ครั้ง โดยต้องอยู่ในคำสั่งใช้ยาและในการดูแลของแพทย์ผู้รักษาเท่านั้น 
- เด็กทารก 
- เด็กอายุ 6 เดือน: รับประทานประมาณ 10 - 20 มิลลิกรัม/น้ำหนักตัว 1 กิโลกรัม/วัน โดยแบ่งรับประทานเป็น 2 ครั้ง โดยต้องอยู่ในคำสั่งการใช้ยาและในการดูแลของแพทย์ผู้รักษาเท่านั้น 
*****หมายเหตุ: 
- สามารถกินยานี้ได้ก่อนอาหาร หลังอาหาร หรือพร้อมอาหาร 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาคลอโรไทอะไซด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆเช่น โรคไต โรคตับ รวมทั้งกำลังกินยาอะไรอยู่ เพราะยาคลอโรไทอะไซด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคลอโรไทอะไซด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// คลอโรไทอะไซด์มีผลไม่พึงประสงค์อย่างไร? ///// 
ยาคลอโรไทอะไซด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ได้ดังนี้เช่น เกิดภาวะเสียสมดุลของสารเกลือแร่ของร่างกาย น้ำตาลในเลือดสูง กระหายน้ำ มีอาการโรคเกาต์กำเริบ ปากแห้ง อ่อนเพลีย ปวดกล้ามเนื้อและเป็นตะคริว เบื่ออาหาร อาจเกิดอาการลมชัก ความดันโลหิตต่ำ รู้สึกไม่สบายในช่องทางเดินอาหาร ปวดศีรษะ วิงเวียน อาจเกิดอาการแพ้ยา เกิดภาวะดีซ่าน ตับอ่อนอักเสบ การตรวจปัสสาวะอาจพบมีน้ำตาลปนมากับปัสสาวะ แพ้แสงแดด ความรู้สึกสัมผัสเพี้ยน 
 ///// มีข้อควรระวังการใช้คลอโรไทอะไซด์อย่างไร? ///// 
มีข้อควรระวังการใช้ยาคลอโรไทอะไซด์ดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยด้วยโรคตับ โรคไต ระยะรุนแรง ผู้ป่วยที่ปัสสาวะไม่ออก/ปัสสาวะขัด 	 ผู้ป่วยที่มีภาวะแคลเซียมในเลือดสูง และผู้ป่วยด้วยอาการ Addison’s disease (โรคการทำงานผิดปกติของต่อมหมวกไต) 
- ระวังการใช้ยานี้กับผู้ป่วยที่ขาดสมดุลของน้ำและเกลือแร่ในร่างกาย ผู้ป่วยโรคตับแข็ง ผู้ป่วยโรคเกาต์ ผู้ป่วยโรคเบาหวาน ผู้ป่วยด้วยโรคหัวใจล้มเหลวระยะรุนแรง 
- ระวังการใช้ยานี้กับผู้สูงอายุ สตรีตั้งครรภ์ และสตรีที่อยู่ในภาวะให้นมบุตร 
- การใช้ยานี้กับผู้ป่วยโรคเบาหวานต้องคอยตรวจควบคุมระดับน้ำตาลในเลือดให้เป็นปกติอยู่ตลอดเวลา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาคลอโรไทอะไซด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// คลอโรไทอะไซด์มีปฏิกิริยาระหว่างยากับยาตัวอื่นอย่างไร? ///// 
ยาคลอโรไทอะไซด์มีปฏิกิริยาระหว่างยากับยาตัวอื่นดังนี้เช่น 
- การใช้ยาคลอโรไทอะไซด์ร่วมกับยา Amiodarone สามารถเพิ่มความเสี่ยงของภาวะหัวใจเต้นผิดจังหวะ รวมถึงมีอาการอื่นๆร่วมด้วยเช่น วิงเวียน เป็นลม อ่อนเพลีย ดังนั้นควรหลีกเลี่ยงการใช้ยาทั้ง 2 ตัวร่วมกัน 
- ห้ามใช้ยาคลอโรไทอะไซด์ร่วมกับยา Cisapride ด้วยจะก่อให้เกิดความเสี่ยงของหัวใจเต้นผิดจังหวะ ซึ่งอาจส่งผลเสียอย่างรุนแรงต่อผู้ป่วยติดตามมา 
- การใช้ยาคลอโรไทอะไซด์ร่วมกับยา Lithium อาจทำให้ผู้ป่วยได้รับผลข้างเคียงจาก Lithium มากขึ้นเช่น พบอาการท้องเสีย อาเจียน ง่วงนอน มีอาการตัวสั่น กระหายน้ำ ปัสสาวะมากขึ้น กล้ามเนื้ออ่อนแรง ก่อนการใช้ยาร่วมกันแพทย์จะปรับขนาดรับประทานให้เหมาะสมเป็นกรณีๆไป 
 ///// ควรเก็บรักษาคลอโรไทอะไซด์อย่างไร? ///// 
สามารถเก็บยาคลอโรไทอะไซด์ที่อุณหภูมิห้องที่เย็น ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// คลอโรไทอะไซด์มีชื่ออื่นอีกไหม? ผลิตจากบริษัทอะไรบ้าง? ///// 
ยาคลอโรไทอะไซด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Chlorothiazide [2015,March 21]
	2 http://www.mims.com/USA/drug/info/Chlorothiazide%20Tablet/?type=full [2015,March 21]
	3 http://www.drugs.com/cdi/chlorothiazide.html [2015,March 21]
	4 http://www.mims.com/USA/drug/info/chlorothiazide/?type=full&amp;mtype=generic#Dosage [2015,March 21]
	5 http://www.drugs.com/dosage/chlorothiazide.html#Usual_Adult_Dose_for_Edema [2015,March 21]
	6 http://www.drugs.com/drug-interactions/chlorothiazide-index.html?filter=3&amp;generic_only= [2015,March 21]
	7 http://www.nlm.nih.gov/medlineplus/druginfo/meds/a682341.html#storage-conditions [2015,March 21]
	8 http://www.drugs.com/chlorothiazide-images.html [2015,March 21]
	9 http://www.mims.com/USA/drug/info/Diuril/Diuril%20Suspension?type=full [2015,March 21] 
	10 http://www.mims.com/USA/drug/info/Diuril%20Injection%2c%20Powder%2c%20Lyophilized%2c%20For%20Solution/?type=full [2015,March 21]
	11 https://www.recallguide.org/drugs/sodium-diuril-chlorothiazide-sodium-injection-oak-pharmaceuticals-inc-subsidiary-of-akorn-inc/ [2015,March 21]
	12 https://www.google.co.th/search?q=chlorothiazide+tablet+image&amp;rlz=1C2GIWA_enTH602TH602&amp;biw=1920&amp;bih=955&amp;tbm=isch&amp;tbo=u&amp;source=univ&amp;sa=X&amp;ei=c67uVM3UGYuwuASWv4BY&amp;ved=0CBsQsAQ#imgdii=_&amp;imgrc=vkLaBbA6oOR1mM%253A%3BAzlKKzMcHkJlTM%3Bhttp%253A%252F%252Fmedlibrary.org%252Flib%252Fimages-rx%252Fchlorothiazide-4%252F8e79cffc-cd4d-457e-b992-cbf759582b64-03.jpg%3Bhttp%253A%252F%252Fmedlibrary.org%252Flib%252Frx%252Fmeds%252Fchlorothiazide-4%252Fpage%252F3%252F%3B617%3B264 [2015,March 21]
