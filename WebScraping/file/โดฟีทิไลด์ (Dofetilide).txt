โดฟีทิไลด์ (Dofetilide)
 ///// บทนำ ///// 
ยาโดฟีทิไลด์ (Dofetilide) เป็นยารักษาอาการหัวใจเต้นผิดจังหวะทั้งแบบการเต้นผิดจังหวะของตำแหน่งห้องบน (Atrial fibrillation) หรือมีภาวะเต้นถี่ๆ (Atrial flutter) ตัวยาจะมีกลไกการออกฤทธิ์โดยปิดกั้นการแลกเปลี่ยนประจุไฟฟ้าที่เป็นเกลือโพแทสเซียมในเซลล์ของกล้ามเนื้อหัวใจ แต่ยานี้ไม่มีผลต่อการทำงานของโซเดียมที่เรียกว่า โซเดียมแชนแนล (Sodium channel) รวมถึงตัวรับ(Receptor) ของสารสื่อประสาทที่กระตุ้นการทำงานของหัวใจที่มีชื่อเรียกว่า Adrenergic alpha-receptors หรือ Adrenergic beta-receptors 
ยาโดฟีทิไลด์มีรูปแบบของยาแผนปัจจุบันเป็นยาชนิดรับประทาน ยาโดฟีทิไลด์สามารถถูกดูดซึมจากระบบทางเดินอาหาร และกระจายตัวเข้าสู่กระแสเลือดมากกว่า 90% จากนั้นตัวยาจะรวมตัวกับพลาสมาโปรตีน 60 - 70% ร่างกายต้องใช้เวลา 10 ชั่วโมงขึ้นไปเพื่อกำจัดยานี้ออกจากกระแสเลือดผ่านทางไต/ปัสสาวะ ซึ่งผู้ป่วยที่ได้รับยาโดฟีทิไลด์อาจต้องใช้เวลารับประทานยามากกว่า 1 สัปดาห์ขึ้นไปจึงจะทำให้อาการหัวใจเต้นผิดจังหวะกลับมาเป็นปกติ 
ยังมีเงื่อนไขทางคลีนิกบางประการที่ยืนยันและบ่งบอกว่าสามารถใช้ยาโดฟีทิไลด์กับผู้ป่วยได้หรือไม่นั้นอาทิ 
- ผู้ป่วยต้องไม่มีประวัติแพ้ยาโดฟีทิไลด์มาก่อน 
- ห้ามใช้ยานี้กับผู้ป่วยโรคไตระดับรุนแรง หรือผู้ที่มีโรคหัวใจชนิดการนำส่งกระแสไฟฟ้าของหัวใจห้องล่างผิดปกติ 
- ยาบางกลุ่มสามารถส่งผลต่อการรักษาของยาโดฟีทิไลด์ ทางคลินิกจึงแนะนำไม่ให้ใช้ยาร่วมกันเช่น Verapamil, Cimetidine, Hydrochlorothiazide, Trimethoprim, 	Itraconazole, Ketoconazole, Prochlorperazine/ยารักษาทางจิตเวช, Dolutegravir/ยาต้านเอชไอวี และ Megestrol 
- สตรีตั้งครรภ์สตรีที่อยู่ในภาวะให้นมบุตรล้วนเป็นกลุ่มผู้ป่วยที่มีความเสี่ยงต่อการใช้ยานี้ได้สูง 
- ผู้ที่มีประวัติป่วยด้วยโรคประจำตัวบางอย่างที่สามารถเกิดผลกระทบ (ผลข้างเคียง) หากใช้ยาโดฟีทิไลด์เช่น ผู้ป่วยโรคตับโรคไต ผู้ที่มีภาวะเกลือโพแทสเซียมและเกลือแมกนีเซียมในเลือดต่ำ หรือผู้ที่มีภาวะหัวใจเต้นผิดปกติบางประเภท 
- ผู้ที่ได้รับยารักษาอาการหัวใจเต้นผิดจังหวะชนิดอื่นอยู่ก่อน ก็ถือเป็นข้อห้ามในการใช้ยาโด ฟีทิไลด์ซ้ำซ้อน 
การใช้ยาโดฟีทิไลด์ยังต้องการตัวชี้วัดทางสุขภาพมาประกอบในการรักษาอย่างต่อเนื่องอาทิ ต้องมีการตรวจวัดสัญญาณชีพต่างๆอย่างค่าคลื่นไฟฟ้าหัวใจ (ECG) รวมถึงจังหวะการเต้นของหัวใจ (Sinus rhythm) ระดับเกลือโพแทสเซียมและเกลือแมกนีเซียมในเลือดว่าอยู่ในเกณฑ์ปกติหรือไม่ 
นอกจากนี้เมื่อใช้ยาโดฟีทิไลด์ยังมีอาการข้างเคียงต่างๆที่ผู้ป่วยต้องเรียนรู้ว่าสามารถเกิดขึ้นได้และควรต้องปรับตัวอย่างไรเมื่อเกิดอาการดังกล่าวเช่น พบอาการวิงเวียน ปวดศีรษะ มีไข้ต่ำ ไอ เจ็บคอ เป็นต้น 
ยาโดฟีทิไลด์ถูกออกแบบและมีการศึกษาการใช้ทางคลินิกสำหรับผู้ใหญ่เท่านั้น การใช้ยาในผู้ป่วยเด็กยังขาดข้อมูลความปลอดภัยมาสนับสนุน หากจะใช้ยานี้กับกลุ่มผู้ป่วยเด็กแพทย์จะต้องใช้ความระมัดระวังอย่างมาก 
ผู้บริโภคสามารถสอบถามรายละเอียดของยาโดฟีทิไลด์เพิ่มเติมได้จากแพทย์/เภสัชกรตามสถานพยาบาลหรือตามร้านขายยาได้โดยทั่วไป 
 ///// โดฟีทิไลด์มีสรรพคุณ (คุณสมบัติ) อย่างไร? ///// 
ยาโดฟีทิไลด์มีสรรพคุณ/ข้อบ่งใช้เพื่อ 
- รักษาอาการโรคหัวใจเต้นผิดจังหวะ (Arrhythmias) 
 ///// โดฟีทิไลด์มีกลไกการออกฤทธิ์อย่างไร? ///// 
กลไกการออกฤทธิ์ของยาโดฟีทิไลด์คือ ตัวยาจะยับยั้งการส่งผ่านประจุไฟฟ้าในเซลล์กล้ามเนื้อหัวใจ โดยปรับให้เกิดสมดุลของโพแทสเซียมไอออน (Potassium ion) และมิได้ยุ่งเกี่ยวกับการส่งผ่านประจุของเกลือโซเดียมแต่อย่างใด จากกลไกนี้ทำให้หัวใจกลับมาเต้นในจังหวะที่เป็นปกติเช่นเดิม และเป็นที่มาของสรรพคุณ 
 ///// โดฟีทิไลด์มีรูปแบบการจัดจำหน่ายอย่างไร? ///// 
ยาโดฟีทิไลด์มีรูปแบบการจัดจำหน่ายเป็นยาแคปซูลชนิดรับประทานขนาด 0.125 และ 0.25 มิลลิกรัม/แคปซูล 
 ///// โดฟีทิไลด์มีขนาดรับประทานอย่างไร? ///// 
ยาโดฟีทิไลด์มีขนาดรับประทานเช่น 
- ผู้ใหญ่: รับประทาน 0.125 มิลลิกรัมวันละครั้ง หรือรับประทานครั้งละ 0.5 มิลลิกรัมวันละ 2 ครั้งเช้า-เย็น โดยขึ้นกับอาการและคำสั่งแพทย์ สามารถรับประทานยานี้ก่อนหรือหลังอาหารก็ได้ 
- เด็ก: ยังไม่มีข้อมูลทางคลินิกแนะนำการใช้ยานี้ในเด็ก 
*อนึ่ง สำหรับผู้ป่วยโรคไตแพทย์ต้องปรับขนาดรับประทานให้เหมาะสมกับอัตราการกำจัดของเสียของร่างกาย/อัตราการทำงานของไต 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโดฟีทิไลด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาโดฟีทิไลด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโดฟีทิไลด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ก็ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาโดฟีทิไลด์ตรงเวลา ด้วยการรักษาต้องอาศัยความต่อเนื่องของฤทธิ์ยานี้ในการรักษา 
 ///// โดฟีทิไลด์มีผลไม่พึงประสงค์อย่างไร? ///// 
ยาโดฟีทิไลด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบการทำงานของหัวใจ: เช่น อาจทำให้หัวใจห้องล่างเต้นผิดจังหวะ เจ็บหน้าอก เกิดภาวะหัวใจหยุดเต้น หัวใจเต้นช้า มีอาการบวม และเกิดภาวะหัวใจล้มเหลว 
- ผลต่อระบบทางเดินอาหาร: เช่น มีอาการคลื่นไส้ ท้องเสีย และปวดท้อง 
- ผลต่อระบบทางเดินหายใจ: เช่น มีการติดเชื้อในระบบทางเดินหายใจ ไอ หายใจลำบาก 
- ผลต่อระบบประสาท: เช่น มีความรู้สึกสัมผัสเพี้ยน ใบหน้าเกิดอัมพาต เกิดไมเกรน หมดสติชั่ววูบ 
- ผลต่อการทำงานของตับ: เช่น ตับเกิดความเสียหาย/ตับอักเสบ 
 ///// มีข้อควรระวังการใช้โดฟีทิไลด์อย่างไร? ///// 
มีข้อควรระวังการใช้ยาโดฟีทิไลด์เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานหรือหยุดการใช้ยานี้ด้วยตนเอง 
- ห้ามใช้ยาที่มีสภาพเปลี่ยนไปจากเดิม 
- ห้ามใช้ยากับสตรีตั้งครรภ์ สตรีที่อยู่ในภาวะให้นมบุตร เด็กที่อายุต่ำกว่า 18 ปีลงมาและผู้สูงอายุโดยไม่มีคำสั่งจากแพทย์ผู้รักษา 
- หากพบอาการวิงเวียนหลังรับประทานยานี้ควรหลีกเลี่ยงการขับขี่ยวดยานพาหนะต่างๆและ/หรือการทำงานกับเครื่องจักรด้วยจะเกิดอุบัติเหตุได้ง่าย 
- กรณีใช้ยานี้แล้วมีอาการเบื่ออาหาร กระหายน้ำมาก อาเจียนอย่างรุนแรง เหงื่อออกมาก ท้องเสียซึ่งมักมีภาวะอิเล็กโทรไลต์/เกลือแร่ (Electrolyte) ในร่างกายบกพร่องร่วมด้วย ควรรีบนำตัวผู้ป่วยมาพบแพทย์/มาโรงพยาบาลโดยเร็วทันที/ฉุกเฉิน 
- หากพบอาการแพ้ยาเช่น หายใจไม่ออก/หายใจลำบาก ตัวบวม มีผื่นคันขึ้นตามผิวหนัง ให้หยุดใช้ยานี้ทันทีและรีบนำตัวผู้ป่วยส่งโรงพยาบาลโดยเร็วทันที/ฉุกเฉิน 
- ควรออกกำลังกาย รับประทานอาหาร พักผ่อน ตามคำแนะนำของแพทย์ 
- ระหว่างการใช้ยานี้แล้วอาการไม่ดีขึ้นตามระยะเวลาที่เหมาะสม ให้ผู้ป่วยกลับมาพบแพทย์/ มาโรงพยาบาลเพื่อแพทย์พิจารณาปรับแนวทางการรักษา 
- มาพบแพทย์ตามนัดเพื่อรับการการตรวจต่างๆตามแพทย์แนะนำเช่น คลื่นไฟฟ้าหัวใจ (ECG) การตรวจเลือด ดูการทำงานของไต ดูระดับเกลือโพแทสเซียมและแมกนีเซียมว่าอยู่ในภาวะปกติดีหรือไม่ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโดฟีทิไลด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โดฟีทิไลด์มีปฏิกิริยาระหว่างยากับยาตัวอื่นอย่างไร? ///// 
ยาโดฟีทิไลด์มีปฏิกิริยาระหว่างยากับยาตัวอื่นเช่น 
- การใช้ยาโดฟีทิไลด์ร่วมกับยากลุ่ม Azithromycin, Apomorphine, Chloroquine, Hydrocor tisone, Propoxyphene อาจเพิ่มความเสี่ยงของภาวะหัวใจเต้นผิดจังหวะสูงขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาโดฟีทิไลด์ร่วมกับยาต้านไวรัสอย่างเช่น Ritonavir สามารถทำให้หัวใจเต้นผิดจังหวะเกิดขึ้นได้ รวมถึงมีระดับเกลืออิเล็กโทรไลต์ในเลือดผิดปกติ กรณีที่จำเป็นต้องใช้ยาร่วมกันแพทย์จะปรับขนาดรับประทานให้เหมาะสมกับร่างกายผู้ป่วย พร้อมกับเฝ้าระวังและควบคุมสัญญาณชีพเช่น คลื่นไฟฟ้าหัวใจให้เป็นปกติอยู่เสมอ 
- ห้ามใช้ยา Hydrochlorothiazide ร่วมกับยาโดฟีทิไลด์ด้วยจะส่งผลกระทบต่อการเต้นของหัวใจและเกิดอาการแน่นหน้าอก ตาพร่า คลื่นไส้ ติดตามมา 
- การใช้ยาโดฟีทิไลด์ร่วมกับยาลดกรดอย่างเช่น Magnesium hydroxide อาจก่อให้เกิดอาการข้างเคียงบางอย่างตามมาคือ มีภาวะเกลือแมกนีเซียมหรือเกลือโพแทสเซียมในเลือดลดต่ำลง อีกทั้งยังส่งผลต่อจังหวะการเต้นของหัวใจ ทำให้เต้นผิดปกติ เพื่อป้องกันภาวะดังกล่าวควรหลีกเลี่ยงการใช้ยาร่วมกัน 
 ///// ควรเก็บรักษาโดฟีทิไลด์อย่างไร? ///// 
ควรเก็บยาโดฟีทิไลด์ในช่วงอุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// โดฟีทิไลด์มีชื่ออื่นอีกไหม? ผลิตจากบริษัทอะไรบ้าง? ///// 
ยาโดฟีทิไลด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Dofetilide  [2016,March19] 
http://www.drugs.com/cdi/dofetilide.html  [2016,March19] 
http://www.drugs.com/pro/tikosyn.html  [2016,March19] 
http://www.drugs.com/tikosyn-images.html  [2016,March19] 
http://www.drugs.com/dosage/dofetilide.html#Usual_Adult_Dose_for_Arrhythmias  [2016,March19] 
http://www.drugs.com/drug-interactions/dofetilide-index.html?filter=3&amp;generic_only=  [2016,March19]
