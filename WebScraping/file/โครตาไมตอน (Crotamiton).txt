โครตาไมตอน (Crotamiton)
 ///// บทนำ ///// 
ยาโครตาไมตอน (Crotamiton) เป็นยาที่นำมารักษาโรคหิด อาการคันทางผิวหนัง มีรูปแบบของยาแผนปัจจุบันเป็นยาครีมสำหรับทาภายนอก กรณีรักษาโรคหิดต้องทายาโครตาไมตอนให้ทั่วร่างกายจะให้ผลดีกว่าทายาเฉพาะพื้นที่ผิวหนังที่ติดโรค/บริเวณรอยโรค และต้องทายามากกว่า 1 ครั้งร่วมกับมีการเว้นเวลาอาบน้ำอย่างเหมาะสม กรณีใช้ยาโครตาไมตอนทาแก้ผื่นคัน สามารถทายาในบริเวณที่มีอาการ/ตรงรอยโรคเท่านั้น ไม่จำเป็นต้องทาทั้งตัวเหมือนการรักษาโรคหิดและอาจต้องทายาซ้ำหลังจากการทายาครั้งแรกไปแล้ว 4 - 8 ชั่วโมง 
การใช้ยาโครตาไมตอนควรหลีกเลี่ยงการทาใกล้บริเวณตา หรือทาในบริเวณผิวหนังที่เป็นแผลเปิดหรือแผลฉีกขาดด้วยจะทำให้ตัวยาสามารถดูดซึมเข้าสู่กระแสเลือดได้ และร่างกายต้องใช้เวลาประมาณ 30.9 ชั่วโมงขึ้นไปในการกำจัดยาโครตาไมตอนออกจากร่างกายโดยผ่านทิ้งไปกับปัสสาวะ 
สำหรับกลไกการออกฤทธิ์ของยาโครตาไมตอนยังไม่เป็นที่ทราบแน่ชัด โดยข้อมูลถึงประสิทธิภาพของยานี้ได้จากการศึกษาทางคลินิก 
อย่างไรก็ตามยังมีเงื่อนไขบางประการที่ทำให้ผู้บริโภคไม่สามารถใช้ยาโครตาไมตอนได้หรือการใช้ยานี้อาจต้องเพิ่มความระมัดระวังเป็นอย่างมากหรือต้องได้รับคำสั่งจากแพทย์เท่านั้นเช่น 
- เป็นผู้ที่มีประวัติแพ้ยาชนิดนี้หรือเคยใช้ยานี้แล้วมีอาการระคายเคืองที่ผิวหนังบริเวณทายาอย่างรุนแรง 
- สตรีตั้งครรภ์ สตรีที่อยู่ในภาวะให้นมบุตร เป็นกลุ่มที่มีความเสี่ยงต่อการใช้ยาทุกชนิดซึ่งรวม ถึงยาโครตาไมตอนด้วย การจะใช้ยากับผู้ป่วยกลุ่มนี้ได้ต้องได้รับความเห็นชอบจากแพทย์เท่านั้น 
- ห้ามทายานี้ในบริเวณผิวหนังที่มีการอักเสบ มีน้ำเหลืองซึมเยิ้ม หรือแผลเปิด ปริแตก ฉีกขาด ทั้งนี้เพื่อป้องกันการดูดซึมยาเข้าสู่ร่างกาย นอกจากนี้ยังรวมถึงห้ามใช้ทาในช่องปาก จมูก และตา หากยานี้สัมผัสกับอวัยวะดังกล่าวต้องรีบล้างออกโดยเร็วด้วยน้ำเปล่าที่สะอาด 
เพื่อความปลอดภัยของผู้บริโภคการใช้ยาโครตาไมตอนในการรักษาโรคหิดหรือผื่นคันควรต้องได้รับการตรวจร่างกายจากแพทย์ก่อนเสมอ 
 ///// โครตาไมตอนมีสรรพคุณ (คุณสมบัติ) อย่างไร? ///// 
ยาโครตาไมตอนมีสรรพคุณ/ข้อบ่งใช้เพื่อ 
- รักษาโรคหิด และ 
- อาการผื่นคันของผิวหนัง 
 ///// โครตาไมตอนมีกลไกการออกฤทธิ์อย่างไร? ///// 
สำหรับกลไกการออกฤทธิ์ของยาโครตาไมตอนยังไม่เป็นที่ทราบแน่ชัด แต่จากการศึกษาทางคลินิกของนักวิทยาศาสตร์พบว่ามีฤทธิ์ในการฆ่าเชื้อหิดตามผิวหนังของมนุษย์และยังช่วยบำบัดอาการผื่นคันของผิวหนังด้วย 
 ///// โครตาไมตอนมีรูปแบบการจัดจำหน่ายอย่างไร? ///// 
ยาโครตาไมตอนมีรูปแบบการจัดจำหน่ายเป็นยาครีมหรือโลชั่นขนาดความเข้มข้น 10% 
 ///// โครตาไมตอนมีขนาดการบริหารยาอย่างไร? ///// 
ยาโครตาไมตอนมีขนาดการบริหารยา/ใช้ยาเช่น 
ก.	สำหรับรักษาอาการโรคหิด: 
- ผู้ใหญ่อายุตั้งแต่ 18 ปีขึ้นไป: อาบน้ำและเช็ดตัวให้แห้ง จากนั้นทายาให้ทั่วร่างกายโดยเริ่มตั้งแต่คางลงมาและควรทาตามซอกนิ้วมือนิ้วเท้ารวมถึงใต้วงแขน/รักแร้ เมื่อครบ 24 ชั่วโมงให้ทายาอีกครั้ง แพทย์มักจะแนะนำให้อาบน้ำได้เมื่อทายาทั้ง 2 ครั้งเป็นเวลา 48 ชั่วโมงไปแล้ว จากนั้นอาจต้องทายาต่อเนื่องอีกวันละ 1 ครั้งเป็นเวลาติดต่อกัน 5 วัน 
- เด็กและผู้อายุต่ำกว่า 18 ปี: การใช้ยานี้ในผู้ป่วยกลุ่มวัยนี้ยังไม่มีข้อมูลทางคลินิกถึงผลข้างเคียงที่แน่ชัด จึงต้องให้แพทย์ผู้รักษาเป็นผู้พิจารณาความเหมาะสมของการใช้ยานี้เป็นกรณีๆไป 
ข. สำหรับรักษาอาการผื่นคัน: 
- ผู้ใหญ่: ทายาเฉพาะรอยโรคที่ผิวหนังวันละ 2 - 3 ครั้ง 
- เด็ก: การใช้ยานี้ในเด็กยังไม่มีข้อมูลทางคลินิกถึงผลข้างเคียงที่แน่ชัด จึงต้องให้แพทย์ผู้รักษาเป็นผู้พิจารณาความเหมาะสมของการใช้ยานี้เป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโครตาไมตอน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น แน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาโครตาไมตอนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายาโครตาไมตอนสามารถทายาเมื่อนึกขึ้นได้ ถ้าเวลาใกล้เคียงกับการทายาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// โครตาไมตอนมีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง/อาการข้างเคียง) ของยาโครตาไมตอนคือ อาจทำให้เกิดอาการระคายเคืองทางผิวหนังที่สัมผัสยานี้ และในผู้ป่วยบางรายที่ผิวหนังดูดซึมยานี้เข้าสู่ร่างกายอาจ พบอาการคลื่นไส้ อาเจียน และปวดท้องหลังทายาชนิดนี้ 
 ///// มีข้อควรระวังการใช้โครตาไมตอนอย่างไร? ///// 
มีข้อควรระวังการใช้ยาโครตาไมตอนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่มีคำสั่งแพทย์ 
- ห้ามรับประทาน ทาในจมูก ทารอบตา ทาบริเวณผิวหนังอักเสบ แผลเปิด หรือแผลฉีกขาด ด้วยจะเกิดการดูดซึมของยานี้เข้าสู่ร่างกาย 
- ห้ามใช้กับตา จมูก ช่องปาก ทวารหนัก อวัยวะเพศ หรือบริเวณผิวหนังที่มีแผลเปิด 
- หากพบอาการแพ้ยานี้เช่น มีผื่นคัน ผิวหนังบวมแดง อึดอัดหายใจไม่ออก/หายใจลำบาก ตัวบวม ให้หยุดการใช้ยานี้ทันทีและรีบพาผู้ป่วยมาพบแพทย์/มาโรงพยาบาลโดยเร็วทันที/ฉุกเฉิน 
- หากใช้ยานี้ตามระยะเวลาที่แพทย์แนะนำแล้วอาการยังไม่ดีขึ้น ควรต้องกลับมาพบแพทย์/มาโรงพยาบาลอีกครั้งเพื่อแพทย์พิจารณาปรับวิธีการรักษา 
- เมื่อเริ่มใช้ยานี้ ชุดชั้นใน ผ้าปูที่นอน หมอน ผ้าห่ม ควรได้รับการเปลี่ยนใหม่ และดูแลให้สะอาดอยู่เสมอ 
- ปฏิบัติขั้นตอนการใช้ยานี้ตามคำแนะนำของแพทย์/พยาบาลอย่างเคร่งครัดและมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโครตาไมตอนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โครตาไมตอนมีปฏิกิริยาระหว่างยากับยาตัวอื่นอย่างไร? ///// 
ด้วยยาโครตาไมตอนเป็นยาใช้ทาภายนอกจึงยังไม่มีรายงานพบปฏิกิริยาระหว่างยากับยารับประทานชนิดใดๆ 
 ///// ควรเก็บรักษาโครตาไมตอนอย่างไร? ///// 
ควรเก็บยาโครตาไมตอนในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง ไม่เก็บยาในห้องน้ำหรือในรถยนต์ 
 ///// โครตาไมตอนมีชื่ออื่นอีกไหม? ผลิตจากบริษัทอะไรบ้าง? ///// 
ยาโครตาไมตอนที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
http://www.drugs.com/sfx/crotamiton-topical-side-effects.html [2016,May14] 
https://en.wikipedia.org/wiki/Crotamiton [2016,May14] 
http://www.mims.com/thailand/drug/info/crotamiton/?type=brief&amp;mtype=generic  [2016,May14] 
http://www.accessdata.fda.gov/drugsatfda_docs/label/2003/06927slr030,09112slr021_eurax_lbl.pdf  [2016,May14]
