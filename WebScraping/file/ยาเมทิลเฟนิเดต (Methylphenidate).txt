ยาเมทิลเฟนิเดต (Methylphenidate)
 ///// บทนำ ///// 
เมทิลเฟนิเดต (Methylphenidate) เป็นยาที่นำมารักษาโรคสมาธิสั้นและโรคลมหลับ (โรคที่ผู้ป่วยมีอาการหลับง่ายผิดปกติ) จากการศึกษามากกว่า 50 ปีพบว่ายานี้มีประสิทธิภาพและปลอดภัยหากมีการบริหารยาอย่างถูกต้อง มีการจดทะเบียนสิทธิบัตรครั้งแรกที่สหรัฐอเมริกาในปี ค.ศ. 1955 (พ.ศ. 2498) และเริ่มนำมาใช้รักษาอาการสมาธิสั้นในปี ค.ศ. 1960 (พ.ศ. 2503) จนเป็นที่แพร่หลายในเวลาต่อมาทั้งในแถบอเมริกา เม็กซิโก ยุโรป และเอเชีย สำหรับชื่อการค้าที่คุ้นเคยในประเทศไทย ได้แก่ Concerta, Ritalin, Methylphenidate Hexal, และ Rubiten 
จากการศึกษาด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) ของยานี้ พบว่ายานี้ถูกดูดซึมจากทางเดินอาหารประมาณ 11 - 52% เมื่อเข้าสู่กระแสเลือดจะจับกับพลาสมาโปรตีน 10 - 33% ตับจะเป็นอวัยวะที่คอยเปลี่ยนโครงสร้างทางเคมีของยา ร่างกายต้องใช้เวลา 2 - 3 ชั่วโมงในการกำจัดยาออกจากกระแสเลือด 50%โดยผ่านไปกับปัสสาวะ 
สำหรับประเทศไทยโดยคณะกรรมการอาหารและยาได้บรรจุเมทิลเฟนิเดตอยู่ในบัญชียาหลักแห่งชาติ จัดอยู่ในกลุ่มวัตถุออกฤทธิ์ต่อจิตประสาทประเภทที่ 2 ไม่สามารถหาซื้อตามร้านขายยาทั่ว ไปได้ จะพบเห็นแต่ในสถานพยาบาลที่มีใบอนุญาตเท่านั้น ผู้ป่วยทีได้รับยานี้ควรเคร่งครัดและมีวินัยของการรับประทานยาตามแพทย์สั่ง ห้ามปรับเปลี่ยนขนาดการใช้ยาด้วยตนเองโดยเด็ดขาด 
 ///// ยาเมทิลเฟนิเดตมีสรรพคุณ (คุณสมบัติ) อย่างไร? ///// 
ยาเมทิลเฟนิเดตมีสรรพคุณดังนี้ 
- รักษาอาการโรคสมาธิสั้น (Attention deficit hyperactivity disorder) 
- รักษาโรคลมหลับ (Narcolepsy) 
 ///// ยาเมทิลเฟนิเดตมีกลไกการออกฤทธิ์อย่างไร? ///// 
เมทิลเฟนิเดตมีกลไกการออกฤทธิ์โดยตัวยาจะออกฤทธิ์กระตุ้นสมอง รวมถึงออกฤทธิ์ในลักษณะเป็นการทำงานของระบบประสาทอัตโนมัติ (Indirect-acting sympathomimetic) จึงส่งผลช่วยบำบัดรักษาโรคตามสรรพคุณ 
 ///// ยาเมทิลเฟนิเดตมีรูปแบบการจัดจำหน่ายอย่างไร? ///// 
ยาเมทิลเฟนิเดตมีรูปแบบการจัดจำหน่ายดังนี้ 
- ยาเม็ด ขนาด 10 มิลลิกรัม/เม็ด 
- ยาเม็ด ชนิดออกฤทธิ์เนิ่นนาน (Sustained release) ขนาด 18, 27 และ 36 มิลลิกรัม/เม็ด 
 ///// ยาเมทิลเฟนิเดตมีขนาดรับประทานอย่างไร? ///// 
ยาเมทิลเฟนิเดตมีขนาดรับประทานดังนี้ 
ก. สำหรับโรคลมหลับ: 
- ผู้ใหญ่:	รับประทาน 20 - 30 มิลลิกรัม/วันโดยแบ่งรับประทาน สามารถปรับขนาดรับประทานโดยอยู่ในช่วง 10 - 60 มิลลิกรัม/วัน 
- เด็ก: โรคนี้ไม่ค่อยพบในเด็ก จึงไม่มีข้อมูลการใช้ยาที่ชัดเจน การใช้ยานี้ในเด็กจึงขึ้นกับดุลพินิจของแพทย์ 
ข. สำหรับโรคสมาธิสั้น: 
- เด็กที่มีอายุตั้งแต่ 6 ปีขึ้นไป: เริ่มต้นรับประทาน 5 มิลลิกรัมวันละครั้ง หรือรับประทาน 5 มิล ลิกรัมวันละ 2 ครั้งก่อนอาหาร หากจำเป็นสามารถปรับขนาดรับประทานเพิ่มขึ้นครั้งละ 5 - 10 มิลลิ กรัมต่อสัปดาห์ และขนาดรับประทานสูงสุดไม่เกิน 60 มิลลิกรัม/วันโดยแบ่งรับประทาน ทั้งนี้ระหว่างใช้ยาต้องพบแพทย์ตามนัดเสมอ เพราะอาจมีการปรับเปลี่ยนขนาดยาหรือปรับเปลี่ยนเป็นตัวยาอื่น ถ้าการรักษาไม่ได้ผลเท่าที่ควร 
- เด็กอายุต่ำกว่า 6 ปี: การใช้ยานี้และขนาดยาขึ้นกับดุลพินิจของแพทย์ เนื่องจากอาจมีผล ข้างเคียงจากยาสูงกว่าในเด็กอายุตั้งแต่ 6 ปีขึ้นไป 
- ผู้ใหญ่: ขนาดยา ขึ้นกับรูปแบบการจัดจำหน่ายของยาที่แพทย์เลือกใช้ (เช่น ชนิดออกฤทธิ์เนิ่นนานหรือชนิดทั่วไป) และขึ้นกับความรุนแรงของอาการผู้ป่วย ดังนั้นขนาดยาจึงอยู่ในดุลพินิจของแพทย์ 
*****หมายเหตุ: 
- ควรรับประทานยาเมทิลเฟนิเดตในช่วงท้องว่างหรือรับประทานก่อนอาหาร 30 - 45 นาที หากเป็นยาชนิดออกฤทธิ์เนิ่นนาน (Sustained release) อาจรับประทานก่อนหรือพร้อมอาหารก็ได้ 
- การรับประทานยานี้เกินขนาด อาจพบอาการดังนี้ อาเจียน ตัวสั่น กล้ามเนื้อกระตุก จิตหลอน/ประสาทหลอน หัวใจเต้นเร็ว รูม่านตาขยายกว้าง ใจสั่น เหงื่อออกมาก หากพบอาการเหล่านี้ให้รีบไปพบแพทย์/ไปโรงพยาบาล 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเมทิลเฟนิเดต ผู้ป่วยควรแจ้งแพทย์/พยาบาลและเภสัช กรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเมทิลเฟนิเดตอาจส่งผลให้อาการ ของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมทิลเฟนิเดตสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาเมทิลเฟนิเดตมีผลไม่พึงประสงค์อย่างไร? ///// 
ยาเมทิลเฟนิเดตสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการเจ็บหน้าอก หัวใจเต้นผิดจังหวะ เกิดการอักเสบของหลอดเลือดแดงที่หล่อเลี้ยงบริเวณสมอง ความดันโลหิตเปลี่ยนแปลง หัวใจล้มเหลว ชีพจรเต้นผิดปกติ หัวใจเต้นเร็ว ซึมเศร้า วิงเวียน ง่วงนอน มีไข้ ปวดศีรษะ นอนไม่หลับ หงุดหงิด ผิวหนังอักเสบ ผมร่วง ลมพิษ ผื่นคัน กดการเจริญเติบโตในเด็ก ปวดท้อง เบื่ออาหาร ท้องเสีย คลื่นไส้ อาเจียน น้ำหนักลด โลหิตจาง ตับวาย การมองภาพผิด ปกติ มีอาการไอ ไซนัสอักเสบ มีการติดเชื้อในระบบทางเดินหายใจส่วนต้น 
 ///// มีข้อควรระวังการใช้ยาเมทิลเฟนิเดตอย่างไร? ///// 
มีข้อควรระวังการใช้ยาเมทิลเฟนิเดตดังนี้ 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีภาวะจิตใจสับสน กระสับกระส่าย ผู้ป่วยโรคต้อหิน ผู้ป่วยความดันโลหิตสูง และผู้ป่วยด้วยอาการของโรคหัวใจต่างๆ 
- ห้ามใช้ยานี้ขณะที่ผู้ป่วยรับประทานยากลุ่ม MAO inhibitors ควรหยุดใช้ยากลุ่ม MAO inhibitors เป็นเวลาอย่างน้อย 14 วัน จึงรับประทานเมทิลเฟนิเดต 
- ห้ามใช้ยานี้กับผู้ป่วยไทรอยด์ฮอร์โมนสูง (ต่อมไทรอยด์เป็นพิษ) ผู้ที่อยู่ในภาวะวิตกกังวล ผู้ป่วยด้วยกลุ่มอาการ Tourette’s syndrome (โรคที่ถ่ายทอดทางพันธุกรรมได้ เกิดจากมีความผิด ปกติในสมองที่ส่งผลให้มีกล้ามเนื้อกระตุกซ้ำๆเรื้อรังได้ทั่วตัว การกระตุกมักเริ่มที่กล้ามเนื้อบริเวณศีรษะและลำคอก่อนกระจายไปจุดอื่นๆ โดยอาการกระตุกจะถูกกระตุ้นด้วยปัญหาทางอารมณ์/จิตใจ แต่อาการจะดีขึ้นหรือหายไปได้ถ้าจิตใจสงบ พบเกิดได้ในทุกอายุ แต่มักเริ่มเกิดตั้งแต่เด็ก พบในเด็กชายบ่อยกว่าในเด็กหญิง พบโรคนี้ได้ประมาณ 1 รายต่อเด็ก 360 คน) 
- ห้ามแบ่งยานี้ให้ผู้อื่นใช้ 
- หลีกเลี่ยงการใช้ยานี้กับหญิงตั้งครรภ์ หญิงที่อยู่ในภาวะให้นมบุตร 
- การใช้ยานี้ในเด็กอายุต่ำกว่า 6 ปี ต้องสั่งใช้ยาโดยแพทย์เท่านั้น และต้องดูแลเด็กใกล้ชิด 
- ระวังการใช้ยานี้กับผู้ที่มีประวัติติดเหล้า ผู้ป่วยที่มีอาการทางจิตประเภทอารมณ์สองขั้ว(Bipolar disorder) หรือผู้ที่มีประวัติเป็นโรคลมชัก 
- ระหว่างการใช้ยานี้ให้ระวังเรื่องการขับขี่ยานพาหนะหรือการควบคุมอุปกรณ์เครื่องจักรกล ด้วยยาอาจก่อให้เกิดอาการง่วงนอน 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเมทิลเฟนิเดตด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาเมทิลเฟนิเดตมีปฏิกิริยาระหว่างยากับยาตัวอื่นอย่างไร? ///// 
ยาเมทิลเฟนิเดตมีปฏิกิริยาระหว่างยากับยาตัวอื่นดังนี้ 
- การใช้ยาเมทิลเฟนิเดตร่วมกับยารักษาความดันโลหิตสูง อาจทำให้ประสิทธิภาพของยาลดความดันโลหิตด้อยประสิทธิภาพลง จึงควรหลีกเลี่ยงการใช้ร่วมกัน 
- การใช้ยาเมทิลเฟนิเดตร่วมกับการดื่มแอลกอฮอล์ จะทำให้เกิดการกดการทำงานของสมองและส่ง ผลต่อการรักษา จึงห้ามรับประทานยาเมทิลเฟนิเดตร่วมกับแอลกอฮอล์โดยเด็ดขาด 
- การใช้ยาเมทิลเฟนิเดตร่วมกับยากันชักเช่น Phenytoin อาจทำให้ความเข้มข้นของยากันชักในกระ แสเลือดเพิ่มขึ้น จนอาจได้รับผลข้างเคียงจากยากันชักเพิ่มขึ้น แพทย์จะปรับขนาดรับประทานให้เหมาะสมเป็นกรณีๆไป 
 ///// ควรเก็บรักษายาเมทิลเฟนิเดตอย่างไร? ///// 
ควรเก็บยาเมทิลเฟนิเดตระหว่างอุณหภูมิ 15 - 30 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาเมทิลเฟนิเดตมีชื่ออื่นอีกไหม? ผลิตจากบริษัทอะไรบ้าง? ///// 
ยาเมทิลเฟนิเดตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Methylphenidate [2014,Nov22]
2 http://www.drugs.com/methylphenidate.html [2014,Nov22]
3 http://www.drugs.com/dosage/methylphenidate.html#Usual_Adult_Dose_for_Attention_Deficit_Disorder [2014,Nov22]
4 http://www.mims.com/Thailand/drug/search/?q=methylphenidatte [2014,Nov22]
5 http://www.mims.com/USA/drug/info/Ritalin/Ritalin%20Tablet?type=full [2014,Nov22] 
6 http://www.mims.com/USA/drug/info/methylphenidate/?type=full&amp;mtype=generic#Dosage [2014,Nov22]
7 http://www.cdc.gov/ncbddd/tourette/data.html [2014,Nov22]
