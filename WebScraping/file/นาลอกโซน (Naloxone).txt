นาลอกโซน (Naloxone)
 ///// บทนำ ///// 
ยานาลอกโซน (Naloxone) เป็นสาร/ยาประเภทโอปิออยด์ แอนตาโกนิสต์ (Opioid antagonist, สาร/ยาที่ใช้รักษาผู้ติดยาเสพติดในกลุ่มฝิ่น) ถูกพัฒนาขึ้นในปี ค.ศ. 1960 (พ.ศ. 2503) ทางวงการแพทย์นำมาใช้รักษาผู้ป่วยที่ได้รับพิษจากการติดยาเสพติดเช่น เฮโรอีน มอร์ฟีน ซึ่งจะแสดงออกมาด้วยอาการผิดปกติของการทำงานในสมอง (เช่น สับสน ขาดสติ กระวนกระวาย) รวมถึงความผิดปกติในการทำงานของระบบทางเดินหายใจ (เช่น หายใจตื้น เบา) หรือในระบบความดันโลหิต (เช่น ความดันโลหิตต่ำ) 
จากการศึกษาด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) ของยานี้พบว่า เมื่อยานาลอกโซนเข้าสู่กระแสเลือดจะมีการเปลี่ยนโครงสร้างทางเคมีที่ตับ ร่างกายต้องใช้เวลา 1 - 1.5 ชั่วโมงในการกำจัดยานี้ออกจากกระแสเลือด 50% โดยผ่านทิ้งไปกับปัสสาวะและอุจจาระ 
องค์การอนามัยโลกจัดให้ยานาลอกโซนเป็นยาจำเป็นขั้นพื้นฐานในระบบสาธารณสุขของชุมชน คณะกรรมการอาหารและยาของไทยได้บรรจุยานาลอกโซนลงในบัญชียาหลักแห่งชาติโดยระบุเงื่อน ไขของการใช้ยาไว้ 2 ข้อคือ 
ใช้บำบัดอาการพิษจากสารกลุ่มโอปิออยด์ (Opioids,ยากลุ่มฝิ่น) และโคลนิดีน (Clonidine) 
ใช้บำบัดภาวะกดการหายใจ (หายใจตื้น เบา แผ่ว) ที่ไม่ทราบสาเหตุ 
สำหรับรูปแบบของยาแผนปัจจุบันที่พบเห็นในประเทศไทย ยานี้จะมีลักษณะเป็นยาฉีดซึ่งมีใช้ในสถานพยาบาลเท่านั้น ในต่างประเทศอาจพบเห็นการใช้เป็นยารับประทานด้วย โดยจะผลิตเป็นยาผสมร่วมกับ Buprenorphine (ยาใช้รักษาการติดยาเสพติด) และใช้ชื่อการค้าว่า Suboxone 
 ///// นาลอกโซนมีสรรพคุณ (คุณสมบัติ) อย่างไร? ///// 
ยานาลอกโซนมีสรรพคุณดังนี้ 
- รักษาอาการติดยาเสพติด 
- รักษาและบรรเทาอาการผู้ป่วยที่ได้รับสารเสพติดเกินขนาดเช่น กินยาแก้ปวดประเภทมอร์ฟีนเกินขนาด 
- ช่วยฟื้นฟูสภาพของประสาทส่วนกลางเนื่องจากได้รับยาที่มีฤทธิ์เป็นสารเสพติดก่อนเข้ารับการผ่าตัดรักษาโรคต่างๆ 
 ///// นาลอกโซนมีกลไกการออกฤทธิ์อย่างไร? ///// 
กลไกการออกฤทธิ์ของยานาลอกโซนคือ ตัวยาจะออกฤทธิ์เป็นโอปิออยด์ แอนตาโกนิสต์ (Opioid antagonist) โดยจะเข้าไปจับกับตัวรับที่เรียกว่า โอปิออยด์ รีเซพเตอร์ (Opioid receptor) ทำให้ฤทธิ์ของสารเสพติดลดและเบาบางลงไป 
 ///// นาลอกโซนมีรูปแบบการจัดจำหน่ายอย่างไร? ///// 
ยานาลอกโซนมีรูปแบบการจัดจำหน่ายดังนี้เช่น 
ก. ยาเม็ดชนิดอมใต้ลิ้นที่ผสมร่วมกับยาอื่นเช่น 
- Buprenorphine 2 มิลลิกรัม + Naloxone 0.5 มิลลิกรัม 
- Buprenorphine 4 มิลลิกรัม + Naloxone 1 มิลลิกรัม 
- Buprenorphine 8 มิลลิกรัม + Naloxone 2 มิลลิกรัม 
- Buprenorphine 12 มิลลิกรัม +Naloxone 3 มิลลิกรัม 
ข. ยาฉีดขนาด 0.4 มิลลิกรัม/มิลลิลิตร 
 ///// นาลอกโซนมีขนาดรับประทานและการบริหารยาอย่างไร? ///// 
ยานาลอกโซนมีขนาดรับประทานและการบริหารยาดังนี้เช่น 
ก. สำหรับรักษาและบำบัดผู้ป่วยที่ติดยาเสพติด: 
- ผู้ใหญ่: อมใต้ลิ้นวันละ 1 ครั้งขนาดปกติคือ Buprenorphine 16 มิลลิกรัม + naloxone 4 มิลลิกรัม/วัน แพทย์จะเป็นผู้ระบุทั้งขนาดความแรงและระยะเวลาในการใช้ยา 
- เด็ก: ยังไม่มีข้อมูลการศึกษาที่แน่ชัดถึงการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์ 
ข. สำหรับรักษาและบรรเทาอาการผู้ป่วยที่ได้รับสารเสพติดเกินขนาด: 
- ผู้ใหญ่: ฉีดยาเข้าหลอดเลือดดำหรือเข้ากล้ามเนื้อหรือเข้าใต้ผิวหนัง 0.4 - 2 มิลลิกรัม 
- เด็ก:	เริ่มต้นฉีดยาเข้าหลอดเลือด 10 ไมโครกรัม/น้ำหนักตัว 1 กิโลกรัม หากจำเป็นอาจฉีดยาเพิ่ม 100 ไมโครกรัม/น้ำหนักตัว 1 กิโลกรัม 
ค. สำหรับช่วยฟื้นฟูการทำงานของประสาทส่วนกลางหลังได้รับยาที่มีฤทธิ์เสพติดก่อนการผ่าตัด: 
- ผู้ใหญ่: ฉีดยาเข้าหลอดเลือดดำ 100 - 200 ไมโครกรัม 
- เด็ก:	ฉีดยาเข้าหลอดเลือดดำ 5 - 10 ไมโครกรัม 
***** หมายเหตุ: 
- การฉีดยานี้ให้ผู้ป่วยต้องอาศัยหัตถการทางการแพทย์ที่เชี่ยวชาญ อาจต้องมีระยะเวลาในการใช้ยา การปรับขนาดของยา รวมถึงการเฝ้าระวังด้านสัญญาณชีพและเทคนิคอื่นๆเข้ามาเกี่ยวข้อง ดังนั้นจึงจำเป็นต้องใช้ยานี้ในสถานพยาบาล/โรงพยาบาลเท่านั้น ทั้งนี้เพื่อความปลอดภัยของผู้ป่วย 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยานาลอกโซน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยานาลอกโซนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
สามารถรับประทาน (อม) ยานาลอกโซนเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// นาลอกโซนมีผลไม่พึงประสงค์อย่างไร? ///// 
ยานาลอกโซนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น อาจเกิดอาการทางหลอดเลือดหัวใจเช่น ความดันโลหิตต่ำหรือความดันโลหิตสูง หัวใจเต้นผิดจังหวะหรือหัวใจหยุดเต้น บวมตามร่างกาย ขาดประสิทธิภาพในการควบคุมสติ ง่วงนอน เบื่ออาหาร คลื่นไส้ อาเจียน เป็นต้น 
 ///// มีข้อควรระวังการใช้นาลอกโซนอย่างไร? ///// 
มีข้อควรระวังการใช้ยานาลอกโซนดังนี้เช่น 
- ห้ามใช้กับผู้ที่แพ้ยานี้ 
- ระวังการใช้ยานี้กับผู้ที่ได้รับสารเสพติดเป็นปริมาณมาก 
- ระวังการใช้ยานี้กับสตรีตั้งครรภ์และสตรีที่อยู่ในภาวะให้นมบุตร การใช้ยานี้กับผู้ป่วยกลุ่มนี้ต้องได้รับความเห็นชอบจากแพทย์แต่เพียงผู้เดียว 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยานาลอกโซนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// นาลอกโซนมีปฏิกิริยาระหว่างยากับยาตัวอื่นอย่างไร? ///// 
ยานาลอกโซนมีปฏิกิริยาระหว่างยากับยาตัวอื่นดังนี้เช่น การใช้ยานาลอกโซนร่วมกับยาแก้ปวดที่มีฤทธิ์เสพติด (Opioid analgesics) เช่น Fentanyl และ Morphine จะทำให้ฤทธิ์ของการรักษาอา การปวดด้อยประสิทธิภาพลงไป จึงควรหลีกเลี่ยงการใช้ยาร่วมกันหรือแพทย์ปรับขนาดการใช้ให้เหมาะสมเป็นรายบุคคลไป 
 ///// ควรเก็บรักษานาลอกโซนอย่างไร? ///// 
ควรเก็บยานาลอกโซนทั้ง 2 รูปแบบภายใต้อุณหภูมิประมาณ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่เก็บยาในห้องน้ำ และเก็บยาให้พ้นมือเด็กและสัตว์เลี้ยง 
 ///// นาลอกโซนมีชื่ออื่นอีกไหม? ผลิตจากบริษัทอะไรบ้าง? ///// 
ยานาลอกโซนที่จำหน่ายในประเทศไทย มียาชื่อการค้าอื่นและบริษัทผู้ผลิตดังนี้เช่น 
 ///// บรรณานุกรม ///// 
1 http://en.wikipedia.org/wiki/Naloxone [2015,Jan10]
	2 http://www.mims.com/Thailand/drug/info/Narcan/ [2015,Jan10]
	3 http://www.mims.com/THAILAND/Home/GatewaySubscription/?generic=naloxone [2015,Jan10]
	4 http://www.mims.com/Thailand/drug/info/DBL%20Naloxone/?type=brief [2015,Jan10]
	5 http://www.mims.com/USA/drug/info/naloxone/?type=full&amp;mtype=generic#Dosage [2015,Jan10]
	6 http://www.mims.com/USA/drug/info/Talwin%20Nx/Talwin%20Nx%20Tablet?type=full [2015,Jan10]
