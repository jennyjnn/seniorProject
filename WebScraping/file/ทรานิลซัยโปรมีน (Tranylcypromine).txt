ทรานิลซัยโปรมีน (Tranylcypromine)
 ///// บทนำ ///// 
ยาทรานิลซัยโปรมีน (Tranylcypromine หรือ  Tranylcypromine sulfate) เป็นสารเคมีสังเคราะห์ที่มีโครงสร้างเคมีเลียนแบบยาAmphetamine  และจัดอยู่ในกลุ่มยาMAOIs    ทางคลินิกนำมาใช้รักษา  โรคซึมเศร้า และอาการวิตกกังวล  รูปแบบยาแผนปัจจุบันเป็นยาชนิดรับประทาน  ตัวยานี้จะถูกดูดซึมจากระบบทางเดินอาหารได้เพียงประมาณ 50%  ตับจะใช้เอนไซม์ CYP 2A6 (Cytochrome P450 2A6), CYP2C19 (Cytochrome P450 2C19), และ CYP2D6 (Cytochrome P450 2D6) เปลี่ยนแปลงโครงสร้างของยาทรานิลซัยโปรมีนก่อนที่จะถูกขับออกจากร่างกายโดยผ่านไปกับปัสสาวะและอุจจาระ 
เงื่อนไขที่แพทย์ใช้เป็นเหตุผลประกอบว่าผู้ป่วยเหมาะสมที่จะใช้ยาทรานิลซัยโปรมีน หรือไม่ คือ 
- ผู้ป่วยต้องไม่เคยแพ้ยานี้ 
- ผู้ป่วยต้องไม่มีโรคประจำตัวดังต่อไปนี้ อาทิเช่น โรคพอร์ไฟเรีย(Porphyria) 
โรคหลอดเลือดหัวใจ(Cardiovascular disease)  โรคความดันโลหิตสูง   โรคหลอดเลือดสมอง (Cerebrovascular disease)  โรคฟีโอโครโมไซโตมา(Pheochromocytoma),  โรคตับหรือมีภาวะตับทำงานผิดปกติ 
- ต้องไม่ใช่ผู้ป่วยที่กำลังจะเข้ารับการผ่าตัด 
- ต้องไม่ใช่ผู้ที่ชอบรับประทานอาหารประเภทมีส่วนประกอบของสาร Tyramine(สารที่พบได้ในอาหารแปรรูป หรือหมักดอง เช่น เนยแข็ง/Cheese  เบียร์  เนื้อสัตว์แปรรูป)สูง หรือดื่มกาแฟ/สารกาเฟอีนทุกวัน  ติดสุรา  เพราะสารอาหารและเครื่องดื่มดังกล่าวล้วนแล้วส่งผลต่อการออกฤทธิ์ของยานี้ทั้งสิ้น โดยจะทำให้ผลข้างเคียงจากยานี้สูงขึ้น 
- ห้ามใช้ยาทรานิลซัยโปรมีน ร่วมกับยาต่อไปนี้ เช่น Sibutramine, Phentermine, Loratadine, Apraclonidine,  Bupropion , Buspirone,  A catechol-O-methyltransferase(COMT)inhibitor ,Hydrochlorothiazide, Levodopa,  
Meperidine, Codeine, Nefazodone, Atomoxetine, Selective serotonin reuptake inhibitor(SSRI), Serotonin-norepinephrine reuptake inhibitor(SNRI), Sympathomimetic , TCAs, Tramadol, Trazodone, TriptanหรือTryptophan 
- ต้องไม่ใช่ผู้ป่วยที่เพิ่งได้รับยา Carbamazepine, Cyclobenzaprine, Furazolidone,  Linezolid, Maprotiline, และยากลุ่มMAOI เมื่อ 7 วันที่ผ่านมา 
สำหรับผู้ป่วยที่ได้รับการสั่งจ่ายยานี้ ยังต้องมีข้อระวังเพิ่มเติมอีกหลายประการเพราะยาที่ใช้รักษาอาการซึมเศร้าอย่างยาทรานิลซัยโปรมีนสามารถกระตุ้นให้เกิดความรู้สึกอยากทำร้ายตนเองเมื่อนำมาใช้กับเด็กหรือผู้ป่วยที่เพิ่งมีอายุย่างเข้าวัยผู้ใหญ่  ดังนั้นญาติผู้ป่วยจะต้องคอยดูแลพฤติกรรมของผู้ป่วยระหว่างที่ใช้ยานี้ด้วย 
นอกจากนี้ ยาทรานิลซัยโปรมีน อาจกระตุ้นให้เกิดภาวะความดันโลหิตสูงอย่างรุนแรง กรณีนี้ต้องหยุดการใช้ยานี้ทันที  หรือการออกไปอยู่ในที่โล่งแจ้งอาจทำให้ผิวหนังที่สัมผัสแสงแดดโดยตรงเกิดรอยไหม้ได้ง่ายกว่าปกติ  กรณีเกิดอาการต่างๆดังกล่าว ต้อรีบมาโรงพยาบาลโดยด่วน โดยไม่ต้องรอถึงวันแพทย์นัด 
*การรับประทานยาทรานิลซัยโปรมีนเกินขนาด จะทำให้เกิด อาการตัวสั่น   รู้สึกวิตกกังวล  สับสน  วิงเวียน  ง่วงนอน  อาจรู้สึกตื่นเต้น  อาจเกิดอาการเป็นลม  หัวใจเต้นเร็ว  มีไข้   ใบหน้าแดง  ปวดศีรษะ  กล้ามเนื้อกระตุก  นอนไม่หลับ  เกิดอาการชัก  เหงื่อออกมาก  การช่วยเหลือ คือต้องรีบนำผู้ป่วยส่งสถานพยาบาลโดยทันที/ฉุกเฉิน 
อนึ่ง หากมีข้อสงสัยการใช้ยานี้ สามารถสอบถามข้อมูลเพิ่มเติมได้จากแพทย์ที่ทำการรักษาผู้ป่วย หรือจากเภสัชกรตามสถานพยาบาลหรือตามร้านขายยาได้ทั่วไป 
 
 ///// ทรานิลซัยโปรมีนมีสรรพคุณ(คุณสมบัติ)อย่างไร ///// 
ยาทรานิลซัยโปรมีนมีสรรพคุณ/ข้อบ่งใช้เพื่อ รักษาโรคซึมเศร้า 
 
 ///// ทรานิลซัยโปรมีนมีกลไกการออกฤทธิ์อย่างไร? ///// 
ยาทรานิลซัยโปรมีน มีกลไกการออกฤทธิ์โดย ตัวยาจะยับยั้งการทำงานของเอนไซม์ที่มีชื่อว่า Monoamine oxidase  ทำให้ระดับสาร Monoamine ในบริเวณระบบประสาทมีปริมาณมากขึ้น  สาร Monoamine จะทำให้ความรู้สึกซึมเศร้าลดน้อยและหายไป  ด้วยกลไกนี้จึงเป็นที่มาของสรรพคุณ 
 
 ///// ทรานิลซัยโปรมีนมีรูปแบบการจัดจำหน่ายอย่างไร? ///// 
ยาทรานิลซัยโปรมีนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Tranylcypromine ขนาด 10 มิลลิกรัม/เม็ด 
 
 ///// ทรานิลซัยโปรมีนมีขนาดรับประทานอย่างไร? ///// 
ยาทรานิลซัยโปรมีนมีขนาดรับประทาน เช่น 
- ผู้ใหญ่: เริ่มต้นรับประทานครั้งละ 10 มิลลิกรัม วันละ 2 ครั้ง เช้า–เย็น หากจำเป็นหลังจากเริ่มใช้ยาไปแล้ว 1 สัปดาห์  แพทย์อาจปรับเพิ่มขนาดรับประทานในมื้อเย็นเป็น 20 มิลลิกรัม  กรณีที่อาการยังไม่เป็นที่น่าพอใจ แพทย์อาจปรับ	เพิ่มขนาดรับประทานอีก 10 มิลลิกรัมในช่วงกลางวัน ยานี้สามารถรับประทานก่อน หรือพร้อมอาหารก้ได้ 
- เด็ก: การใช้ยานี้จะอยู่ในดุลพินิจของแพทย์เป็นกรณีๆไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาทรานิลซัยโปรมีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ  โรคตับ  รวมทั้งกำลังกินยา/ใช้ยาอะไรอยู่ เพราะยาทรานิลซัยโปรมีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาทรานิลซัยโปรมีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้รับประทานยาขนาดปกติ 
แต่อย่างไรก็ดี เพื่อประสิทธิผลของการรักษา ควรรับประทานยาทรานิลซัยโปรมีนตรงเวลาในทุกๆวัน 
 
 ///// ทรานิลซัยโปรมีนมีผลไม่พึงประสงค์อย่างไร? ///// 
ยาทรานิลซัยโปรมีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:   เช่น  เกิดภาวะความดันโลหิตสูงอย่างรุนแรงหรือความดันโลหิตต่ำ    ใบหน้าแดง  หัวใจเต้นเร็ว   ชีพจรเต้นผิดปกติ 
- ผลต่อระบบประสาท:   เช่น  ง่วงนอน  วิงเวียน  ปวดศีรษะ   อาการชาตามร่างกาย  ความรู้สึกสัมผัสเพี้ยน  ความจำแย่ลง 
- ผลต่อสภาพจิตใจ:   เช่น  นอนไม่หลับ  กระสับกระส่าย  ประสาทหลอน  มีความรู้สึกว่าติดยาชนิดนี้  อยากทำร้ายตนเอง 
- ผลต่อระบบทางเดินอาหาร:   เช่น  ปากแห้ง  คลื่นไส้  ท้องเสียหรือท้องผูก  ปวดท้อง     อาเจียน 
- ผลต่อระบบทางเดินปัสสาวะ:   เช่น  ปัสสาวะขัด 
- ผลต่อระบบเลือด:   เช่น  โลหิตจาง  มีภาวะเกล็ดเลือดต่ำ  มีภาวะเม็ดเลือดขาวต่ำ  ไขกระดูกลดการสร้างเม็ดเลือด 
- ผลต่อตับ:   เช่น  ตับอักเสบ  ดีซ่าน 
- ผลต่อกล้ามเนื้อ:   เช่น  กล้ามเนื้อหดเกร็ง/ตะคริว 
- ผลต่อผิวหนัง:  เช่น  เกิดผื่นคัน  ผมร่วง 
- ผลต่อระบบการเผาผลาญพลังงานของร่างกาย:  เช่น  เบื่ออาหาร 
- อื่นๆ: เช่น สมรรถนะทางเพศถดถอย 
 
 ///// มีข้อควรระวังการใช้ทรานิลซัยโปรมีนอย่างไร? ///// 
มีข้อควรระวังการใช้ยาทรานิลซัยโปรมีน เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานหรือหยุดยานี้ด้วยตนเอง 
- การใช้ยานี้กับ เด็ก  สตรีมีครรภ์/ตั้งครรภ์  สตรีที่อยู่ในภาวะให้นมบุตร ต้องได้รับคำสั่งจากแพทย์เท่านั้น 
- ระหว่างการใช้ยานี้ ต้องคอยตรวจสอบความผิดปกติของความดันโลหิตร่วมด้วยตามคำแนะนำของ แพทย์/ พยาบาล/ เภสัชกร 
- หากพบอาการหัวใจเต้นผิดปกติ  ปวดศีรษะบ่อยมาก ซึ่งเป็นสัญญาณของความดันโลหิตสูง ให้หยุดใช้ยานี้ แล้วรีบกลับมาพบแพทย์/มาโรงพยาบาลโดยด่วน โดยไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
- ระหว่างการใช้ยานี้ ควรหลีกเลี่ยงอาหารประเภทโปรตีนสูง เช่น  โปรตีนสกัด  ตับ  ผลไม้ตากแห้ง  ชีส(Cheese)  โยเกิร์ต  เบียร์ เป็นต้น 
- หากพบอาการแพ้ยานี้ เช่น  มีผื่นขึ้นเต็มตัว  แน่นหน้าอก/อึดอัด/หายใจไม่ออก/หายใจลำบาก  ให้หยุดการใช้ยานี้ทันที พร้อมกับรีบนำตัวผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาทรานิลซัยโปรมีนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ทรานิลซัยโปรมีนมีปฏิกิริยาระหว่างยากับยาตัวอื่นอย่างไร? ///// 
ยาทรานิลซัยโปรมีนมีปฏิกิริยาระหว่างยากับยาตัวอื่น เช่น 
- ห้ามใช้ยาทรานิลซัยโปรมีนร่วมกับยา Hydrocodone  เพราะอาจทำให้เกิดอาการข้างเคียงที่รุนแรงของยาทรานิลซัยโปรมีนติดตามมา เช่น  หายใจไม่ออก/หายใจลำบาก  ความดันโลหิตต่ำ  เป็นลม  มีภาวะโคม่า 
- หลีกเลี่ยงการใช้ยาทรานิลซัยโปรมีนร่วมกับยา Amlodipine  ด้วยจะทำให้เกิดภาวะความดันโลหิตต่ำมาก  มีอาการปวดศีรษะ  และวิงเวียนมากตามมา 
- การใช้ยาทรานิลซัยโปรมีนร่วมกับยา Chlorpheniramine  จะทำให้เกิดอาการข้างเคียงของยาทรานิลซัยโปรมีนเพิ่มมากขึ้น เช่น  วิงเวียน  ง่วงนอน  ตาพร่า  ปากแห้ง  ท้องผูก   ใบหน้าแดง  เหงื่อออกน้อย เป็นต้น  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามใช้ยาทรานิลซัยโปรมีนร่วมกับยา Ergotamine  ด้วยจะทำให้เกิดภาวะ 
Serotonin syndrome ซึ่งมักพบเห็น   อาการประสาทหลอน  เกิดลมชัก  รู้สึกสับสน  
ความดันโลหิตผิดปกติ(อาจต่ำหรือสูงก็ได้)  จังหวะการเต้นของหัวใจเปลี่ยนแปลง/หัวใจเต้นผิดจังหวะ  มีไข้  ตาพร่า  คลื่นไส้ อาเจียน  เป็นต้น 
 
 ///// ควรเก็บรักษาทรานิลซัยโปรมีนอย่างไร? ///// 
ควรเก็บยาทรานิลซัยโปรมีนที่อุณหภูมิระหว่าง 15-30 องศาเซลเซียส(Celsius)   ห้ามเก็บยาในช่องแช่แข็งตู้เย็น   ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสง/แสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ทรานิลซัยโปรมีนมีชื่ออื่นอีกไหม? ผลิตจากบริษัทอะไรบ้าง? ///// 
ยาทรานิลซัยโปรมีน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Tranylcypromine [2017,Aug5] 
https://www.drugs.com/cdi/tranylcypromine.html[2017,Aug5] 
https://www.drugs.com/pro/tranylcypromine.html[2017,Aug5] 
https://www.drugs.com/drug-interactions/tranylcypromine-index.html?filter=3&amp;generic_only= [2017,Aug5] 
https://www.drugbank.ca/drugs/DB00752[2017,Aug5] 
http://www.mims.com/thailand/drug/info/tranylcypromine/?type=brief&amp;mtype=generic[2017,Aug5] 
https://www.accessdata.fda.gov/drugsatfda_docs/label/2010/012342s063lbl.pdf[2017,Aug5]
