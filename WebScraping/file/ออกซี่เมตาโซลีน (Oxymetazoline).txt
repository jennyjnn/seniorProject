ออกซี่เมตาโซลีน (Oxymetazoline)
 ///// บทนำ ///// 
ยาออกซี่เมตาโซลีน (Oxymetazoline) ใช้เป็นยาพ่นจมูกเพื่อลดอาการคั่งของน้ำมูกแต่ไม่ควรใช้ยานี้เกิน 3 วัน ด้วยจะก่อให้เกิดภาวะจมูกอักเสบและเกิดการคั่งของน้ำมูกย้อนกลับคืนตามมา (Rebound congestion) สำหรับผู้ป่วยที่ใช้ยานี้ติดต่อกันบ่อยๆ มักจะพบกับอาการคัดจมูกน้ำมูกมากแบบเรื้อรังตามมา 
หากพิจารณาคุณสมบัติโครงสร้างทางเคมีจะพบว่ายานี้จัดอยู่ในประเภท Selective alpha-1 agonist รวมถึงแสดงฤทธิ์เป็น Alpha-2 agonist (อ่านเพิ่มเติมเรื่องยาทั้ง 2 กลุ่มนี้ได้ในเว็บ haamor.com บทความเรื่อง ซิมพาโทมิเมติค) ได้บ้างเช่นกัน 
ยาออกซี่เมตาโซลีนถูกพัฒนาขึ้นเมื่อปี ค.ศ. 1961 (พ.ศ. 2504) เป็นที่รู้จักกันดีในชื่อการค้าว่า Afrin, Ocuclear และ Drixine เป็นต้น ด้วยการออกแบบผลิตภัณฑ์ให้มีลักษณะของยาพ่นหรือหยอดจมูก 
ตัวยาออกซี่เมตาโซลีนจะถูกดูดซึมในช่องปากส่วนที่ต่อกับโพรงจมูก และสามารถออกฤทธิ์ได้นานถึงประมาณ 7 ชั่วโมง หลังการพ่นยาร่างกายต้องใช้เวลา 5 - 8 ชั่วโมงเพื่อกำจัดยา 50% ออกจากร่างกาย โดยผ่านทิ้งไปกับปัสสาวะและบางส่วนผ่านไปกับอุจจาระ 
คณะกรรมการอาหารและยาของไทยได้บรรจุออกซี่เมตาโซลีนลงในบัญชียาหลักแห่งชาติ และระบุวัตถุประสงค์ของการรักษาให้เป็นยาลดอาการคัดจมูก โดยมีลักษณะการใช้ยาแบบหยอดและพ่นจมูก ผู้ป่วยควรใช้ยาตามคำสั่งแพทย์อย่างเคร่งครัดเพื่อหลีกเลี่ยงผลข้างเคียงที่จะทำให้มีอาการคัดจมูกเพิ่มมากยิ่งขึ้น 
 ///// ออกซี่เมตาโซลีนมีสรรพคุณ (คุณสมบัติ) อย่างไร? ///// 
ยาออกซี่เมตาโซลีนมีสรรพคุณดังนี้ 
- รักษาอาการคัดแน่นจมูก น้ำมูกมาก ในรูปแบบยาพ่น/ยาหยอดจมูก 
- รักษาอาการตาแดงอันเนื่องมาจากการระคายเคืองในรูปแบบยาหยอดตา 
 ///// ออกซี่เมตาโซลีนมีกลไกการออกฤทธิ์อย่างไร? ///// 
ยาออกซี่เมตาโซนจะออกฤทธิ์ในลักษณะของยา Sympathomimetics ส่งผลให้เกิดการหดตัวของหลอดเลือดในบริเวณที่มีการหยอดหรือพ่นยา ทำให้ลดอาการบวมและลดการหลั่งน้ำเมือกต่างๆของบริเวณดังกล่าว ด้วยกลไกดังกล่าวจึงก่อให้เกิดฤทธิ์รักษาตามสรรพคุณ 
 ///// ออกซี่เมตาโซลีนมีรูปแบบการจัดจำหน่ายอย่างไร? ///// 
ยาออกซี่เมตาโซลีนมีรูปแบบการจัดจำหน่ายในประเทศไทยดังนี้เช่น 
- ยาพ่น/ยาสเปรย์จมูก ขนาดความเข้มข้น 0.05% (0.5 มิลลิกรัม/มิลลิลิตร) 
- ยาหยอดจมูก ขนาดความเข้มข้น 0.025% (0.25 มิลลิกรัม/มิลลิลิตร) 
 ///// ออกซี่เมตาโซลีนมีขนาดการบริหารยาอย่างไร? ///// 
ยาออกซี่เมตาโซลีนมีขนาดการบริหารยา/การใช้ยาสำหรับอาการคัดจมูกน้ำมูกมากดังนี้เช่น 
- ผู้ใหญ่และเด็กที่มีอายุตั้งแต่ 6 ปีขึ้นไป: สเปรย์ยา/หยอดยา 1 - 3 ครั้งเข้าโพรงจมูกวันละ 2 เวลาเช้า - เย็น 
- เด็กอายุต่ำกว่า 6 ปี: ยังไม่มีข้อมูลที่แน่ชัดในการใช้ยานี้ในเด็กที่อายุต่ำกว่า 6 ปี ดังนั้นการใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาออกซี่เมตาโซลีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาออกซี่เมตาโซลีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมสเปรย์/หยอดจมูกควรทำอย่างไร? ///// 
หากลืมพ่น/สเปรย์/หยอดยาออกซี่เมตาโซลีนสามารถพ่น/หยอดยาเมื่อนึกขึ้นได้ ถ้าเวลาใกล้เคียงกับการพ่น/หยอดยาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// ออกซี่เมตาโซลีนมีผลไม่พึงประสงค์อย่างไร? ///// 
ยาออกซี่เมตาโซลีนทั้งชนิดหยอด/พ่นจมูกสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ทำให้รู้สึกแสบคันบริเวณสัมผัสยา อาจพบอาการจาม ปากแห้ง/คอแห้ง หากใช้ยาไปนานอาจเกิดภาวะแน่นจมูกกลับมาใหม่ ผู้ป่วยบางรายจะมีอาการปวดศีรษะ นอนไม่หลับ หัวใจเต้นเร็ว ความดันโลหิตสูง กระสับกระส่าย คลื่นไส้ วิงเวียน หัวใจและชีพจรเต้นผิดจังหวะ 
สำหรับผู้ที่ได้รับยาออกซี่เมตาโซลีนเกินขนาดจะมีอาการความดันโลหิตสูงหรือต่ำก็ได้ อาจเกิดภาวะคลื่นไส้ อาเจียน ตัวเย็น ม่านตาหรี่แคบ เหงื่อออกมาก ปวดศีรษะ ชักจนถึงขั้นโคม่า หากพบอาการดังกล่าวควรต้องพาผู้ป่วยส่งโรงพยาบาลทันที ในทางคลินิกยังไม่มียาต้านพิษของยาออกซี่เมตาโซลีนโดยตรง แพทย์อาจใช้ยากลุ่ม Alpha adrenergic antagonists เช่น Phentolamine เพื่อลดภาวะความดันโลหิตสูง บางกรณีแพทย์อาจพิจารณาการใช้ยากลุ่ม Benzodiazepines ช่วยป้องกันและลดอาการชักที่อาจเกิดขึ้นได้โดยเฉพาะในผู้ป่วยเด็ก 
 ///// มีข้อควรระวังการใช้ออกซี่เมตาโซลีนอย่างไร? ///// 
มีข้อควรระวังการใช้ออกซี่เมตาโซลีนดังนี้เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ป่วยโรคต้อหิน ผู้ป่วยต่อมไทรอยด์เป็นพิษ ผู้ป่วยโรคหัวใจ ผู้ที่เป็นโรคความดันโลหิตสูง 
- ห้ามใช้ยานี้กับเด็กที่อายุต่ำกว่า 6 ปี 
- ระวังการใช้ยานี้กับสตรีตั้งครรภ์ และสตรีที่อยู่ในภาวะให้นมบุตร 
- ระวังการใช้ยานี้ในผู้ป่วยที่มีปัญหาเรื่องปัสสาวะขัด ผู้ป่วยต่อมลูกหมากโต และผู้ป่วยโรคเบาหวาน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาออกซี่เมตาโซลีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ออกซี่เมตาโซลีนมีปฏิกิริยาระหว่างยากับยาตัวอื่นอย่างไร? ///// 
ยาออกซี่เมตาโซลีนมีปฏิกิริยาระหว่างยากับยาตัวอื่นดังนี้เช่น 
- การใช้ยาออกซี่เมตาโซลีนชนิดพ่น/หยอดจมูกร่วมกับยา Ergotamine สามารถทำให้ความดันโลหิตของผู้ป่วยเพิ่มสูงขึ้น และเกิดภาวะลดการไหลเวียนของเลือดไปเลี้ยงอวัยวะต่างๆ หากมีความจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาออกซี่เมตาโซลีนร่วมกับยา Duloxetine (ยาโรคซึมเศร้า) สามารถทำให้เกิดภาวะความดันโลหิตสูง อีกทั้งหัวใจเต้นเร็วกว่าปกติ เพื่อหลีกเลี่ยงอาการดังกล่าวแพทย์จะปรับขนาดรับประทานเป็นกรณีๆไป 
- หลีกเลี่ยงการใช้ยาออกซี่เมตาโซลีนร่วมกับยากลุ่ม MAOIs อาทิเช่น Selegiline, Tranylcy promine ด้วยสามารถทำให้เกิดความดันโลหิตสูงและหัวใจเต้นเร็วจนอาจเป็นอันตรายต่อผู้ป่วยได้ 
 ///// ควรเก็บรักษาออกซี่เมตาโซลีนอย่างไร? ///// 
ควรเก็บยาออกซี่เมตาโซลีนที่อุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ออกซี่เมตาโซลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาออกซี่เมตาโซลีนที่จำหน่ายในประเทศไทย มียาชื่อการค้าอื่นๆและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Oxymetazoline [2015,April11]
	2 http://www.mims.com/USA/drug/info/oxymetazoline/?type=full&amp;mtype=generic#Dosage [2015,April11]
	3 http://www.drugs.com/drug-interactions/oxymetazoline-nasal-index.html?filter=2&amp;generic_only= [2015,April11]
	4 http://www.drugbank.ca/drugs/DB00935 [2015,April11]
	5 http://www.mims.com/Thailand/drug/search/?q=oxymetazoline [2015,April11]
	6 http://www.mims.com/THAILAND/Home/GatewaySubscription/?generic=oxymetazoline [2015,April11]
	7 http://www.drugs.com/cdi/oxymetazoline-solution.html [2015,April11]
