ลาโคซาไมด์ (Lacosamide)
 ///// บทนำ ///// 
ยาลาโคซาไมด์(Lacosamide) หรือในชื่ออื่นว่า เออร์โลซาไมด์ (Erlosamide) หรือ ฮาร์เคอโรไซด์ (Harkeroside)เป็นยาที่นำมารักษาอาการชัก/โรคลมชักประเภท Partial-onset seizures  ยานี้ใช้ได้กับผู้ที่มีอายุตั้งแต่ 17 ปีขึ้นไป  โดยมีรูปแบบเภสัชภัณฑ์ที่พบเห็นการใช้ในประเทศไทยเป็นยาชนิดรับประทานและยาฉีด 
ตัวยาลาโคซาไมด์มีการดูดซึมจากระบบทางเดินอาหารได้สูง และร่างกายต้องใช้เวลาประมาณ 13 ชั่วโมงเพื่อกำจัดยานี้ออกจากกระแสเลือดโดยผ่านทิ้งไปกับปัสสาวะ 
โดยทั่วไป แพทย์จะสั่งจ่ายยาลาโคซาไมด์ในช่วงเริ่มต้นของการรักษาที่ขนาดยาต่ำๆ วันละ 2 ครั้ง เช้า-เย็น แล้วจึงค่อยปรับขนาดรับประทานเพิ่มขึ้นตามการตอบสนองของอาการผู้ป่วย  ซึ่งการใช้ยาลาโคซาไมด์ต้องอาศัยความต่อเนื่อง การหยุดใช้ยาในทันทีทันใด สามารถทำให้เกิดภาวะถอนยาตามมาได้ 
มีข้อพึงระวังบางประการที่ผู้บริโภค/ผู้ป่วยควรทราบก่อนการใช้ยาลาโคซาไมด์ เช่น 
- ห้ามใช้ลาโคซาไมด์กับผู้ที่มีประวัติแพ้ยาชนิดนี้ 
- ห้ามใช้ยานี้กับผู้ที่มีโรคตับในระยะรุนแรง 
- ระวังการใช้ยานี้ร่วมกับผู้ที่มีโรคประจำตัวดังต่อไปนี้ เช่น โรคเบาหวาน  โรคตับ                      โรคไต   โรคหัวใจ   โรคซึมเศร้า  ด้วยตัวยาสามารถส่งผลต่ออาการโรค	เหล่านี้ให้ทวีความรุนแรงขึ้นมาได้ 
- ยารักษาโรคลมชักชนิดนี้ สามารถก่อให้เกิดผลข้างเคียงที่รุนแรงประเภทหนึ่ง               คือ กระตุ้นให้เกิดความรู้สึกอยากทำร้ายตนเองหรืออยากฆ่าตัวตาย ดังนั้นญาติของผู้ป่วยจะต้องมีส่วนร่วมในการเฝ้าระวังและติดตามพฤติกรรมผู้ป่วยหลังใช้ยานี้  หากผู้ป่วยมีอารมณ์ซึมเศร้า  อารมณ์เปลี่ยนแปลงอย่างผิดปกติ  ควรรีบนำตัวผู้ป่วยมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
- ยาลาโคซาไมด์สามารถทำให้เกิดความผิดปกติต่อหัวใจของผู้ป่วย ไม่ว่าจะเป็นจังหวะการเต้นที่ผิดปกติ หรือกระตุ้นทำให้คลื่นไฟฟ้าหัวใจ (ECG) เปลี่ยนแปลง เพื่อเป็นการป้องกันภาวะดังกล่าว ขณะที่ผู้ป่วยได้รับยานี้  ผู้ป่วยจะต้องมารับการตรวจการทำงานของหัวใจเป็นระยะๆตามที่แพทย์นัดหมาย 
- ระวังเรื่องการลืมรับประทานยานี้ซึ่งจะส่งผลทำให้เกิดภาวะถอนยาตามมาได้                  การหยุดใช้ยานี้จะต้องให้แพทย์เป็นผู้ปรับลดขนาดการใช้ยาลงมาซึ่งต้องใช้เวลาอย่างน้อย 1 สัปดาห์ขึ้นไป 
- ระหว่างที่ใช้ยาลาโคซาไมด์แล้วพบอาการ วิงเวียน เดินเซ  ผู้ป่วยต้องหลีกเลี่ยงการขับขี่ยวดยานพาหนะด้วยตนเองหรือหลีกเลี่ยงการทำงานที่ต้องเกี่ยวข้องกับ	  เครื่องจักร  ด้วยเสี่ยงต่อการเกิดอุบัติเหตุตามมาได้ง่าย 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร  ล้วนเป็นกลุ่มเสี่ยงต่อการเกิดผลข้างเคียงที่รุนแรงจากการใช้ยาหลายประเภทซึ่งรวมยาลาโคซาไมด์ด้วย  การตัดสินใจว่าจะใช้ยานี้กับผู้ป่วยกลุ่มนี้ ต้องขึ้นอยู่กับดุลยพินิจของแพทย์แต่ผู้เดียว 
- ทางคลินิกพบว่า การใช้ยาลาโคซาไมด์ขนาด 200 มิลลิกรัม และ 800 มิลลิกรัม โดยรับประทานเพียงครั้งเดียว  สามารถทำให้เกิดความรู้สึกเคลิบเคลิ้ม และทำให้เกิดความเสี่ยงติดยาต่อผู้ป่วยที่ชอบรับประทานยาเพื่อให้เกิดภาวะเคลิบเคลิ้มดังกล่าว ดังนั้นญาติ/ผู้ดูแลผู้ป่วยควรต้องระวังและควบคุมการใช้ยานี้ตามคำสั่งแพทย์อย่างเคร่งครัด เพื่อมิให้เกิดเหตุการณ์ใช้ยานี้แบบผิดวัตถุประสงค์ของการรักษา 
- กรณีใช้ยาไปสักระยะหนึ่งตามแพทย์แนะนำ แล้วพบว่าอาการลมชักไม่ดีขึ้น ควรรีบกลับมาพบแพทย์/มาโรงพยาบาลเพื่อขอคำปรึกษาและเพื่อแพทย์ปรับแนวทางในการเยียวยารักษาผู้ป่วย 
ตามกฎหมายของกระทรวงสาธารณสุขไทย ระบุให้ยาลาโคซาไมด์เป็นยาควบคุมพิเศษ  การใช้ยานี้จะต้องเป็นไปตามคำสั่งของแพทย์เท่านั้น  ทั้งนี้ผู้บริโภคจะพบเห็นการใช้ยานี้แต่ในสถานพยาบาลเท่านั้น  สำหรับประเทศไทยจะพบเห็นการจำหน่ายยานี้ภายใต้ชื่อการค้าว่า “Vimpat” 
 
 ///// ลาโคซาไมด์มีสรรพคุณ(คุณสมบัติ)อย่างไร? ///// 
ยาลาโคซาไมด์มีสรรพคุณ/ข้อบ่งใช้เพื่อ  รักษาโรคลมชักประเภท Partial-onset seizures  โดยสามารถใช้เป็นยาเดี่ยวๆในการรักษา โดยแพทย์จะปรับขนาดรับประทานให้ผู้ป่วยเป็นระยะๆ ทั้งนี้เพื่อหลีกเลี่ยงอาการข้างเคียง(ผลข้างเคียง)ต่างๆที่รุนแรงที่อาจเกิดกับผู้ป่วยซึ่งมีความแตกต่างกันในแต่ละบุคคล 
 
 ///// ลาโคซาไมด์มีกลไกการออกฤทธิ์อย่างไร? ///// 
นักวิทยาศาสตร์ได้ค้นพบว่า กระแสประสาทที่กระตุ้นให้เกิดอาการชักของร่างกาย ขึ้นอยู่กับความต่างศักย์ทางไฟฟ้าของสมองที่เกิดจากการส่งผ่านประจุของเกลือโซเดียม (Voltage-gated sodium channels) ยาลาโคซาไมด์จะมีกลไกการออกฤทธิ์ที่ทำให้เกิดการชะลอตัวการส่งผ่านประจุเกลือโซเดียมของเซลล์ประสาทในสมอง ทำให้ลดการนำกระแสประสาทที่จะกระตุ้นอาการชักของร่างกาย  จากกลไกเหล่านี้ จึงเกิดเป็นฤทธิ์ของการรักษาตามสรรพคุณ 
 
 ///// ลาโคซาไมด์มีรูปแบบการจัดจำหน่ายอย่างไร? ///// 
ยาลาโคซาไมด์มีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วย Lacosamide ขนาด 50 และ 100 มิลลิกรัม/เม็ด 
- ยาฉีดที่ประกอบด้วย Lacosamide ขนาด 10 มิลลิกรัม/มิลลิลิตร 
 
 ///// ลาโคซาไมด์มีขนาดรับประทานอย่างไร? ///// 
ยาลาโคซาไมด์มีขนาดรับประทาน เช่น 
- ผู้ใหญ่ที่อายุตั้งแต่17ปีขึ้นไป: 	รับประทานยา 100 มิลลิกรัม วันละ 2 ครั้ง เช้า-เย็น  หรือใช้เป็นยาฉีดเข้าหลอดเลือดดำขนาด 200 มิลลิกรัม/วัน แพทย์สามารถเพิ่มขนาดรับประทานครั้งละ 50 มิลลิกรัม ทุกๆ 7 วัน  ขนาดรับประทานที่ใช้คงระดับการรักษาอยู่ที่ 150–200 มิลลิกรัม วันละ 2 ครั้ง 
- เด็กและผู้อายุต่ำกว่า 17 ปี: ห้ามใช้ยานี้ 
อนึ่ง: 
- การเริ่มต้นใช้ยานี้กับผู้ป่วย จะใช้เป็นยาชนิดรับประทานหรือเริ่มต้นโดยยาฉีดก็ได้ ทั้งนี้ขึ้นอยู่กับความเหมาะสมของตัวผู้ป่วยและดุลพินิจแพทย์ 
- สำหรับยาชนิดรับประทาน จะรับประทานก่อนหรือหลังอาหารก็ได้ 
- การใช้ยาฉีดสลับกับยารับประทานอยู่ในวิสัยที่กระทำได้ แพทย์สามารถปรับใช้ตามเหตุการณ์และความเหมาะสมของผู้ป่วย 
- ยาฉีดต้องใช้ในลักษณะหยดเข้าหลอดเลือดดำ และควรใช้เวลาของการหยดยาแต่ละครั้งนาน 15–60 นาที 
- ผู้ป่วยที่เป็นโรคตับระดับความรุนแรงอาการปานกลาง  ไม่ควรใช้ยาลาโคซาไมด์เกิน 300 มิลลิกรัม/วัน และห้ามใช้ยานี้กับผู้ป่วยโรคตับที่อยู่ในระดับอาการรุนแรง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาลาโคซาไมด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ  โรคหัวใจ รวมทั้งกำลังกินยา/ใช้ยาอะไรอยู่ เพราะยาลาโคซาไมด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาลาโคซาไมด์ สามารถรับประทานทันทีที่นึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้รับประทานยาในขนาดปกติตามเดิม 
แต่อย่างไรก็ดี การลืมรับประทานยาลาโคซาไมด์ สามารถทำให้เกิดภาวะถอนยา หรือเกิดอาการข้างเคียงต่างๆตามมา  ผู้ป่วยจึงควรรับประทานยาตรงตามขนาดและเวลาที่แพทย์แนะนำ 
 
 ///// ลาโคซาไมด์มีผลไม่พึงประสงค์อย่างไร? ///// 
ยาลาโคซาไมด์สามารถก่อให้เกิดผลไม่พึงประสงค์จากยา( ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  มีภาวะโลหิตจาง  มีภาวะเม็ดเลือดขาวต่ำ 
- ผลต่อระบบทางเดินอาหาร:  เช่น  คลื่นไส้ อาเจียน   ท้องผูกหรือไม่ก็ท้องเสีย  ท้องอืด  อาหารไม่ย่อย  ปากแห้ง 
- ผลต่อระบบประสาท:  เช่น   วิงเวียน  ปวดศีรษะ  เดินเซ  ง่วงนอน ตัวสั่น ตากระตุก ความจำแย่ลง  ความรู้สึกสัมผัสเพี้ยน 
- ผลต่อระบบหัวใจและหลอดเลือด:  เช่น  เจ็บหน้าอก   หัวใจเต้นช้า  หัวใจเต้นผิดจังหวะ   ชีพจรเต้นผิดปกติ 
- ผลต่อตับ:  เช่น  ตับทำงานผิดปกติ/ตับอักเสบ 
- ผลต่อผิวหนัง:  เช่น  เกิดผื่นคัน  มีผื่นแดง  ลมพิษ  Stevens-Johnson syndrome 
- ผลต่อกล้ามเนื้อ: เช่น  กล้ามเนื้อหดเกร็งตัว 
- ผลต่อตา:  เช่น  มองเห็นภาพซ้อน    ตาพร่า 
- ผลต่อสภาพจิตใจ:  เช่น  ซึม  รู้สึกสับสน  นอนไม่หลับ  ก้าวร้าว เคลิบเคลิ้ม อยากทำร้ายตัวเอง 
*กรณีได้รับยานี้เกินขนาด จะพบอาการ  วิงเวียน  คลื่นไส้  หัวใจทำงานผิดปกติจนถึงขั้นหยุดเต้น ซึ่งเมื่อเกิดอาการดังกล่าว ต้องรีบนำผู้ป่วยส่งโรงพยาบาลทันที/ฉุกเฉิน  ซึ่งการรักษาผู้ที่ได้รับยานี้เกินขนาด แพทย์จะรักษาประคับตามอาการ อาจต้องใช้การ                                     ฟอกเลือด/การล้างไตเข้ามาร่วมในการรักษาด้วย 
 ///// มีข้อควรระวังการใช้ลาโคซาไมด์อย่างไร? ///// 
มีข้อควรระวังการใช้ยาลาโคซาไมด์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง จากแพทย์ 
- ห้ามปรับขนาดรับประทานด้วยตนเอง 
- ห้ามหยุดรับประทานยานี้เองโดยไม่ขอคำปรึกษาจากแพทย์ 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยน เม็ดยาแตกหัก ยาน้ำมีการตกตะกอนผิดปกติ 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบด้วยจะส่งผลให้เกิดผลข้างเคียงจากยานี้ที่รุนแรง 
- ระหว่างการใช้ยานี้ให้ระวังเรื่องพฤติกรรมและอารมณ์ของผู้ป่วย  หากพบความผิดปกติ เช่น  ทำร้ายตนเอง  ให้รีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันนัด 
- เฝ้าระวังติดตามและคอยควบคุมอาการผิดปกติที่อาจเกิดขึ้นกับ  หัวใจ  ตับ  	 รวมถึงอวัยวะต่างๆ ซึ่งถ้ามีอาการผิดปกติระหว่างใช้ยานี้ ต้องรีบมาโรงพยาบาลโดยด่วน ไม่ต้องรอจนถึงวันนัด 
- รับประทานยานี้ต่อเนื่องตรงตามขนาดและเวลาในแต่ละวันตามแพทย์สั่ง 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกาย และดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาลาโคซาไมด์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ลาโคซาไมด์มีปฏิกิริยาระหว่างยากับยาตัวอื่นอย่างไร? ///// 
ยาลาโคซาไมด์มีปฏิกิริยาระหว่างยากับยาตัวอื่น เช่น 
- การใช้ยาลาโคซาไมด์ร่วมกับยา Dolasetron  อาจเพิ่มความเสี่ยงทำให้หัวใจ   เต้นผิดจังหวะจนอาจเป็นอันตรายต่อผู้ป่วยได้  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาลาโคซาไมด์ร่วมกับยา Atazanavir,  Saquinavir  ด้วยจะก่อให้มีภาวะหัวใจเต้นผิดจังหวะ  วิงเวียน ทันทีทันใด และเป็นลม 
- การใช้ยาลาโคซาไมด์ร่วมกับยา Sodium oxybate  อาจก่อให้เกิดอาการข้างเคียงต่างๆตามมา เช่น  ง่วงนอน  วิงเวียน  รู้สึกสับสน   ซึม  ความดันโลหิตต่ำ  เพื่อเป็นการป้องกันอาการข้างเคียงดังกล่าว   แพทย์จะปรับขนาดรับประทาน/การใช้ยาให้เหมาะสมเป็นรายบุคคลไป 
- การใช้ยาลาโคซาไมด์ร่วมกับยา Thalidomide(ยารักษาโรคมะเร็ง)  อาจก่อให้เกิดความผิดปกติต่อระบบประสาทส่วนกลาง เช่น  วิงเวียน  ง่วงนอน  เสียสมาธิ  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีบุคคลไป 
 ///// ควรเก็บรักษาลาโคซาไมด์อย่างไร? ///// 
ควรเก็บยาลาโคซาไมด์ ตามคำแนะนำในเอกสารกำกับยา  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ 
และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ลาโคซาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาลาโคซาไมด์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่งยาชื่อการค้าของยานี้ในต่างประเทศ เช่น Lacasa, Lacoset, Lacosam 
 ///// บรรณานุกรม ///// 
https://www.drugs.com/sfx/lacosamide-side-effects.html[2017,Feb25] 
http://www.mims.com/thailand/drug/info/vimpat/?type=brief[2017,Feb25] 
https://en.wikipedia.org/wiki/Lacosamide#Dosage[2017,Feb25] 
https://www.drugs.com/drug-interactions/lacosamide-index.html?filter=3&amp;generic_only=[2017,Feb25]
