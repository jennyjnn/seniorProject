อาร์เทมิซินิน (Artemisinin)
 ///// บทนำ ///// 
ยาอาร์เทมิซินิน (Artemisinin) เป็นกลุ่มอนุพันธุ์ยาที่แยกสกัดได้จากใบของต้นพืช Artemisia annua ซึ่งเป็นสมุนไพรที่พบในหลายส่วนของโลก และประเทศจีนมีการใช้สมุนไพรนี้มานานกว่า 2,000 ปีเพื่อใช้ในการรักษาโรคมาลาเรีย/ไข้จับสั่น ยาอาร์เทมิซินินมีประสิทธิภาพ ในการต่อต้านเชื้อปรสิต/สัตว์เซลล์เดียวจำพวก/ชนิด Plasmodium (ย่อว่า P.) ซึ่งพบเป็นสาเหตุในผู้ป่วยด้วยโรคมาลาเรีย อนุพันธุ์ยาอาร์เทมิซินินถูกค้นพบโดยนักวิทยาศาสตร์ชาวจีนชื่อ Tu Youyou โดยใช้กระบวนการสกัดที่อุณหภูมิต่ำและเรียกชื่อยาที่สกัดได้ว่า Qinghaosu 
องค์การอนามัยโลกได้แนะนำให้ใช้กลุ่มยาอาร์เทมิซินินเป็นยาทางเลือกแรกๆมาบำบัดรักษาการติดเชื้อมาลาเรียที่มีสาเหตุจากเชื้อมาลาเรียชนิด P. falciparum ที่มีอาการไม่ซับซ้อนหรือรุนแรงมากนัก โดยตัวยาสามารถลดจำนวนเชื้อมาลาเรียได้ภายใน 3 วันแรกของการรักษา อย่างไรก็ตามผู้ป่วยยังคงต้องได้รับยานี้อย่างต่อเนื่องร่วมกับใช้ยาต้านมาลาเรียชนิดอื่นด้วยจนกระทั่งอาการของผู้ป่วยดีขึ้น และในเดือนกุมภาพันธ์ ค.ศ. 2015 (พ.ศ. 2558 ) มีรายงานเรื่องการดื้อยาอาร์เทมิซินินของเชื้อมาลาเรียใน 5 ประเทศของลุ่มแม่น้ำโขงได้แก่ กัมพูชา ลาว พม่า ไทย และเวียดนาม และมีความเสี่ยงที่การดื้อยานี้จะกระจายไปยังภูมิภาคอื่นอีกทั้งนี้เป็นผลมาจากปัจจัยหลายประการเช่น การใช้ยาอย่างไม่เป็นไปตามหลักมาตรฐานของการรักษานั่นเอง 
กลุ่มอนุพันธุ์ยาอาร์เทมิซินินได้ถูกแบ่งเป็นรายการย่อยได้ดังนี้ 
- Artesunate: มีคุณสมบัติละลายน้ำได้ดี มีการใช้ในลักษณะของยารับประทานและยาฉีด องค์การอนามัยโลกได้จัดให้ยา Artesunate เป็นยาจำเป็นขั้นพื้นฐานที่สถานพยาบาลควรมีสำรองไว้ให้บริการกับผู้ป่วย ยานี้อยู่ในบัญชียาหลักแห่งชาติของไทย ใช้ได้ดีกับการติดเชื้อมาลาเรียที่มีสาเหตุจากเชื้อ P. Falciparum เมื่อได้รับยาสามารถลดความทรมานจากพิษไข้มาลาเรียภายในเวลา 16 - 25 ชั่วโมง มีการใช้ยา Artesunate ทั้งในแอฟริกาและเอเชีย แต่ห้ามใช้ยา Artesunate ชนิดรับประทานกับสตรีที่มีอายุครรภ์ในช่วงไตรมาสแรก 
- Artemether: เป็นอนุพันธุ์แบบกึ่งสังเคราะห์มีคุณสมบัติละลายได้ดีในไขมัน รูปแบบยาแผนปัจจุบันของยานี้จะเป็นยารับประทาน สำหรับยาฉีดจะเป็นประเภทใช้ฉีดเข้ากล้ามเนื้อเท่านั้น องค์การอนามัยโลกจัดให้เป็นยาจำเป็นขั้นพื้นฐานอีกเช่นกัน ทางคลินิกมักใช้ยา Artemether ร่วมกับยา Lumefantrine (ยาอีกชนิดที่รักษามาลาเรีย) ในการรักษาโรคมาลาเรีย 
- Dihydroartemisinin: ถือเป็นตัวยาที่ถูกเปลี่ยนโครงสร้างมาจากยา Artesunate และยา Artemether อีกทีหนึ่งหรือจะเรียกว่าเป็น Active metabolite (ตัวออกฤทธิ์) ของยาอาร์เทมิซินิน นั่นเอง มีรูปแบบการใช้เป็นยาชนิดรับประทานโดยผสมร่วมกับยาต้านมาลาเรียชนิดอื่นเช่น ยา Piperaquine (ยาอีกชนิดที่รักษามาลาเรีย) ทางคลินิกได้ประเมินว่าการใช้ Dihydroartemisinin + Piperaquine มีประสิทธิผลการรักษามาลาเรียเทียบเท่ากับการใช้ยา Artemether + Lumefantrine 
- Artelinic acid: เป็นอนุพันธุ์กึ่งสังเคราะห์อีกหนึ่งตัวที่อยู่ระหว่างการศึกษาทดลองใช้ต่อต้านมาลาเรีย ข้อดีประการหนึ่งของยานี้คือ ก่อให้เกิดพิษต่อระบบประสาทได้ต่ำกว่ายาอนุพันธุ์ตัวอื่นๆ และยังมิได้นำมาใช้กับมนุษย์อย่างเป็นทางการ 
- Artemotil: เป็นอนุพันธุ์กึ่งสังเคราะห์ที่มีรูปแบบการใช้เป็นยาฉีดมักใช้รักษามาลาเรียที่มีการติดเชื้อขั้นรุนแรง 
ทั้งนี้การเลือกใช้ยาอาร์เทมิซินินรายการใดนั้นย่อมขึ้นกับลักษณะอาการว่ามีระดับรุนแรงมากน้อยเพียงใดรวมถึงพื้นที่ของการติดเชื้อมาลาเรียว่ามีภาวะดื้อยาด้วยหรือไม่ 
 ///// อาร์เทมิซินินมีสรรพคุณ (คุณสมบัติ) อย่างไร? ///// 
ยาอาร์เทมิซินินมีสรรพคุณ/ข้อบ่งใช้เพื่อบำบัดรักษาการติดเชื้อมาลาเรียทั้งระดับที่รุนแรง และไม่รุนแรง 
 ///// อาร์เทมิซินินมีกลไกการออกฤทธิ์อย่างไร? ///// 
กลไกการออกฤทธิ์ของยาอาร์เทมิซินินคือ ตัวยาจะออกฤทธิ์ต่อเชื้อมาลาเรียโดย 
- ยับยั้งการทำงานของเอนไซม์ในตัวเชื้อมาลาเรียที่มีชื่อว่า Cysteine protease (เอนไซม์เกี่ยวข้องกับการทำงานของโปรตีนในเซลล์เชื้อมาลาเรีย) 
- รบกวนการสร้างสาร Hemozoin (สารที่เกี่ยวข้องกับการย่อยเลือด) ของเชื้อมาลาเรีย 
- รบกวนการขนถ่ายโปรตีนที่จำเป็นของเชื้อมาลาเรีย 
จากกลไกดังกล่าวส่งผลให้เชื้อมาลาเรียหยุดการเจริญเติบโต ขาดคุณสมบัติในการขยายพันธุ์และตายลงในที่สุด 
 ///// อาร์เทมิซินินมีรูปแบบการจัดจำหน่ายอย่างไร? ///// 
ยาอาร์เทมิซินินมีรูปแบบการจัดจำหน่ายเป็น 
- ยาฉีดทั้งชนิดฉีดเข้ากล้ามเนื้อและเข้าหลอดเลือดดำ 
- ยาเม็ดชนิดรับประทาน 
 ///// อาร์เทมิซินินมีขนาดการบริหารยาอย่างไร? ///// 
การเลือกใช้ยา/บริหารยาอาร์เทมิซินินตัวใด รูปแบบใด ขนาดการบริหารยาเท่าใด ขึ้นอยู่กับแพทย์ผู้รักษาเป็นกรณีไป โดยคำนึงถึงพื้นที่มาลาเรียในบริเวณนั้นว่าเป็นเชื้อชนิดใด และมีภาวะดื้อยาอยู่ด้วยหรือไม ดังนั้นจึงไม่ขอกล่าวถึงขนาดการบริหารยานี้ในบทความนี้ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาอาร์เทมิซินิน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอาร์เทมิซินินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอาร์เทมิซินินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาอาร์เทมิซินินตรงเวลา 
 ///// อาร์เทมิซินินมีผลไม่พึงประสงค์อย่างไร? ///// 
ยาอาร์เทมิซินินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆดังนี้เช่น 
- ผลต่อการทำงานของหัวใจ: ก่อให้เกิดพิษและทำให้การทำงานของหัวใจผิดปกติซึ่งมักจะพบเมื่อผู้ป่วยได้รับยานี้ในขนาดสูงๆ 
- ผลต่อระบบประสาท: เช่น วิงเวียน ปวดศีรษะ มีไข้ และอาจเกิดอาการชัก 
- ผลต่อระบบทางเดินอาหาร: เช่น มีอาการท้องอืด คลื่นไส้ อาเจียน เบื่ออาหาร ปวดท้อง และท้องเสีย 
- ผลต่อผิวหนัง: เช่น พบอาการผื่นคัน และผมร่วง 
ทั้งนี้อาการข้างเคียงที่ก่อความรำคาญต่อการใช้ชีวิตประจำวันหรือสร้างความรุนแรงจนเป็นอันตรายต่อผู้ป่วย ผู้ป่วยควรต้องรีบพบแพทย์/มาโรงพยาบาลก่อนนัดเพราะจะต้องได้รับการรักษาอย่างทันเวลา แต่สำหรับอาการข้างเคียงที่ไม่รุนแรงร่างกายจะค่อยๆปรับตัวดีขึ้นเรื่อยๆ อาการจะกลับมาเป็นปกติหลังจากหยุดการใช้ยานี้ 
 ///// มีข้อควรระวังการใช้อาร์เทมิซินินอย่างไร? ///// 
มีข้อควรระวังการใช้ยาอาร์เทมิซินินเช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามมิให้ผู้บริโภคไปซื้อยานี้ชนิดรับประทานมารับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม 
- ห้ามปรับขนาดรับประทานด้วยตนเอง 
- หยุดการใช้ยานี้ทันทีหากพบอาการแพ้ยาเกิดขึ้นกับผู้ป่วยแล้วรีบพบแพทย์/มาโรงพยาบาลทันทีฉุกเฉิน 
- ระหว่างการบำบัดรักษาด้วยยานี้ผู้ป่วยควรปฏิบัติตัวตามคำสั่งของแพทย์พยาบาลอย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอาร์เทมิซินินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้ คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อาร์เทมิซินินมีปฏิกิริยาระหว่างยากับยาตัวอื่นอย่างไร? ///// 
ยาอาร์เทมิซินินมีปฏิกิริยาระหว่างยากับยาตัวอื่นเช่น 
- การใช้ยา Artemotil ร่วมกับยา Quinine (ยาอีกชนิดที่รักษามาลาเรีย) จะทำให้การออกฤทธิ์ของการรักษามาลาเรียเพิ่มมากขึ้น กรณีที่ใช้ร่วมกันแพทย์จะเป็นผู้พิจารณาปรับขนาดการใช้ยาได้อย่างเหมาะสมและมีประสิทธิผลสูงสุดกับผู้ป่วย 
- หลีกเลี่ยงการใช้ยา Artesunate ร่วมกับยา Pyrimethamine (ยาอีกชนิดที่รักษามาลาเรีย) และ Sulphonamide ด้วยกลุ่มยาเหล่านี้จะทำให้การออกฤทธิ์ของ Artesunate ด้อยลงไป 
- การใช้ยา Artemether ร่วมกับยา Atazanavir จะทำให้ระดับยา Artemether ในเลือดเพิ่มสูงขึ้นจนอาจส่งผลให้เกิดภาวะหัวใจเต้นผิดจังหวะ เพื่อมิให้เกิดภาวะดังกล่าวจึงควรหลีกเลี่ยงการใช้ยาร่วมกัน 
 ///// ควรเก็บรักษาอาร์เทมิซินินอย่างไร? ///// 
ควรเก็บยาอาร์เทมิซินินตามคำแนะนำในเอกสารกำกับยา เก็บยาในภาชนะที่ปิดมิดชิด พ้น แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อาร์เทมิซินินมีชื่ออื่นอีกไหม? ผลิตจากบริษัทอะไรบ้าง? ///// 
ยาอาร์เทมิซินินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://who.int/malaria/media/artemisinin_resistance_qa/en/  [2016,Feb13] 
https://en.wikipedia.org/wiki/Artemisinin  [2016,Feb13] 
https://en.wikipedia.org/wiki/Artesunate  [2016,Feb13] 
https://en.wikipedia.org/wiki/Artemether  [2016,Feb13] 
https://en.wikipedia.org/wiki/Dihydroartemisinin  [2016,Feb13] 
https://en.wikipedia.org/wiki/Artelinic_acid  [2016,Feb13] 
https://en.wikipedia.org/wiki/Artemotil  [2016,Feb13] 
http://www.drugs.com/drug-interactions/artemether-lumefantrine-with-atazanavir-3129-0-272-0.html [2016,Feb13] 
http://www.mims.com/India/drug/search?q=Artemotil  [2016,Feb13] 
arteether - WHO archives - World Health Organization  [2016,Feb13]
