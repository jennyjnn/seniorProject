แมคโครไลด์ (Macrolide)
 ///// บทนำ ///// 
ยากลุ่มแมคโครไลด์ (Macrolide) เป็นสารที่มีโครงสร้างเคมีของ Macrolide ring ที่เป็นสารในยาปฏิชีวนะหลายชนิดเป็นองค์ประกอบหลัก ในธรรมชาติจะพบเห็นสารประเภทแมคโครไลด์ที่อยู่ในหมวดยาปฏิชีวนะที่ได้จากแบคทีเรียที่อาศัยในดินกลุ่มสเตรปโตมัยซีส (Streptomycetes) นอกจากนี้ยังมีกลุ่มยาที่มีโครงสร้างทางเคมีเป็น Macrolide ring แต่มีประโยชน์ทางการแพทย์ที่แตกต่างกันออกไปอีกเช่น ใช้เป็นยาต้านเชื้อรา ใช้เป็นยากดภูมิคุ้มกันต้านทานโรคในผู้ป่วยที่ต้องเปลี่ยนถ่ายอวัยวะ เป็นต้น 
อาจจำแนกแมคโครไลด์เป็นหมวดหมู่ได้ดังนี้ 
ก. กลุ่มที่เป็นยาปฏิชีวนะและถือเป็นกลุ่มที่มีตัวยามากที่สุดเช่น Azithromycin, Clarithromycin, Erythromycin, Telithromycin, Carbomycin A, Josamycin, Kitasamycin, Midecamycin, Midecamycin acetate, Oleandomycin, Solithromycin, Spiramycin, Troleandomycin, Tylosin /tylocine, Roxithromycin 
ข. กลุ่มที่ใช้ต้านเชื้อราเช่น Amphoteracin B, Nystatin 
ค. กลุ่มที่ใช้เป็นยากดภูมิคุ้มกันต้านทานโรคของร่างกายเช่น Cyclosporin 
ทั้งนี้ สำหรับบทความนี้จะขอกล่าวถึงยาแมคโคไลด์ที่ใช้เป็นยาปฏิชีวนะเท่านั้น 
 ///// แมคโครไลด์มีสรรพคุณ (คุณสมบัติ) อย่างไร? ///// 
ยาแมคโครไลด์มีสรรพคุณดังนี้คือ เป็นยาปฏิชีวนะโดยกลุ่มยาปฏิชีวนะแมคโครไลด์จัด เป็นยาปฏิชีวนะที่ออกฤทธิ์กว้าง ใช้ยับยั้งการติดเชื้อของแบคทีเรียชนิดแกรมบวกซึ่งมักจะก่อการติดเชื้อของระบบทางเดินหายใจหรือของเนื้อเยื่อต่างๆของร่างกาย ตัวอย่างยาเช่น Erythromycin 
- รักษาการอักเสบในอวัยวะสืบพันธุ์เช่น ยา Azithromycin 
- รักษาการติดเชื้อ H.Pylori (โรคติดเชื้อเอชไพโลไร) เช่น ยา Clarithromycin 
 ///// แมคโครไลด์มีกลไกการออกฤทธิ์อย่างไร? ///// 
กลไกการออกฤทธิ์ของยาปฏิชีวนะกลุ่มแมคโครไลด์คือ ตัวยาจะออกฤทธิ์ยับยั้งการสังเคราะห์โปรตีนของแบคทีเรียที่ตอบสนองกับยากลุ่มนี้ อีกทั้งยังยับยั้งการเปลี่ยนถ่ายและสลายการเชื่อมกันของสารพันธุกรรมชนิดที่เรียกว่า ไรโบโซม (Ribosome) ในตัวแบคทีเรีย จากกลไกที่กล่าวมาโดยรวมทำให้ยากลุ่มนี้มีฤทธิ์ต่อต้านแบคทีเรียตามสรรพคุณ 
 ///// แมคโครไลด์มีรูปแบบการจัดจำหน่ายอย่างไร? ///// 
ยาแมคโครไลด์มีรูปแบบการจัดจำหน่ายดังนี้เช่น 
- ยารับประทานชนิดยาเม็ด ยาแคปซูล ยาน้ำแขวนตะกอน 
- ยาฉีดเข้าหลอดเลือดดำ 
- ยาใช้ภายนอกเช่น ยาขี้ผึ้งป้ายตา ยาเจลแต้มสิว 
 ///// แมคโครไลด์มีขนาดรับประทานอย่างไร? ///// 
เนื่องจากยาในกลุ่มแมคโครไลด์มีหลายรายการความเหมาะสมของตัวยากับกลุ่มโรคมีความแตกต่างกันออกไป และยังมีข้อห้ามใช้กับสตรีตั้งครรภ์ ผู้ป่วยที่มีภาวะตับทำงานผิดปกติ หรือผู้ที่แพ้ยาในกลุ่มนี้ ดังนั้น การใช้ยากลุ่มนี้จึงขึ้นกับแพทย์ผู้ทำการรักษาที่จะบริหารยา/ใช้ยาได้อย่างถูกต้องและปลอดภัยต่อผู้ป่วย 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยากลุ่มแมคโครไลด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยากลุ่มแมคโครไลด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยากลุ่มแมคโครไลด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// แมคโครไลด์มีผลไม่พึงประสงค์อย่างไร? ///// 
ยากลุ่มแมคโครไลด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น เกิดการระคายเคืองในระบบทางเดินอาหาร คลื่นไส้ อาเจียน เบื่ออาหาร ปวดเกร็ง/ปวดบิดท้อง ท้องเสีย วิงเวียน เป็นลม ผื่นคัน มีอาการตัวเหลือง รบกวนการทำงานของตับ มีภาวะหูดับ อ่อนเพลีย ปัสสาวะมีสีคล้ำ และบางกรณียาในกลุ่มนี้สามารถกระตุ้นให้เกิดการแพ้ยาได้ที่มักพบอาการใบหน้า-ปาก-คอบวม แน่นหน้าอก หายใจไม่ออก/หายใจลำบาก หากพบอาการดังกล่าวหลังใช้ยานี้ต้องรีบนำตัวผู้ป่วยส่งแพทย์/ไปโรงพยาบาลโดยทันที 
 ///// มีข้อควรระวังการใช้แมคโครไลด์อย่างไร? ///// 
มีข้อควรระวังการใช้ยาแมคโครไลด์ดังนี้เช่น 
- ห้ามใช้กับผู้ที่แพ้ยาในกลุ่มแมคโครไลด์ 
- หลีกเลี่ยงการใช้ยานี้กับผู้ป่วยโรคตับ 
- การใช้ยาในกลุ่มแมคโครไลด์มีข้อจำกัดและต้องระวังการใช้ยากับหญิงตั้งครรภ์และหญิงที่อยู่ในภาวะให้นมบุตรเช่น ยา Erythromycin ส่วนยา Roxithromycin และ Clarithromycin มีความปลอดภัยในการใช้กับหญิงที่อยู่ในภาวะให้นมบุตร 
- การใช้ยากลุ่มนี้นานมากกว่า 10 วันมีความเสี่ยงต่อการเกิดภาวะตับอักเสบ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยากลุ่มแมคโครไลด์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แมคโครไลด์มีปฏิกิริยาระหว่างยากับยาตัวอื่นอย่างไร? ///// 
ยาแมคโครไลด์มีปฏิกิริยาระหว่างยากับยาตัวอื่นดังนี้เช่น 
- การรับประทานยา Erythromycin ร่วมกับยาต้านการจับตัวของเกล็ดเลือดเช่น อะซีโนคูมารอล (Acenocoumarol) อาจก่อให้เกิดความเสี่ยงต่อสภาวะเลือดออกง่าย หากจำเป็นต้องใช้ยาร่วมกันแพทย์จะปรับขนาดรับประทานเป็นกรณีไป 
- การใช้ยา Azithromycin กับยารักษาโรคหัวใจล้มเหลวเช่น ไดจ็อกซิน (Digoxin) จะทำให้ยารักษาโรคหัวใจคงอยู่ในร่างกายได้ยาวนานขึ้นจนส่งผลให้เกิดอาการใจสั่นหรือหัวใจหยุดเต้นได้ หากจำเป็นต้องใช้ยาร่วมกันแพทย์จะปรับขนาดรับประทานเป็นรายบุคคลไป 
- การใช้ยา Roxithromycin ร่วมกับยากลุ่ม Ergot Alkaloids เช่น Ergotamine, Dihydro ergotamine ถือเป็นข้อที่ต้องระมัดระวังอย่างสูง ด้วยเคยมีรายงานผลที่มีการใช้ยา 2 กลุ่มนี้ร่วมกัน มีความเป็นไปได้ที่อาจก่อให้เกิดการตายของเนื้อเยื้อและมีการเสื่อมสภาพของเซลล์ติด ตามมาจึงควรหลีกเลี่ยงการใช้ยาร่วมกัน 
 ///// ควรเก็บรักษาแมคโครไลด์อย่างไร? ///// 
ควรเก็บยากลุ่มแมคโครไลด์ภายใต้อุณหภูมิ 25 องศาเซลเซียส ห้ามเก็บยานี้ในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// แมคโครไลด์มีชื่ออื่นอีกไหม? ผลิตจากบริษัทอะไรบ้าง? ///// 
ยากลุ่มแมคโครไลด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Macrolide [2015,Feb7]
	2 http://www.drugs.com/drug-class/macrolides.html [2015,Feb7]
	3 http://www.merckmanuals.com/professional/infectious_diseases/bacteria_and_antibacterial_drugs/macrolides.html [2015,Feb7]
	4 http://www.healthcommunities.com/copd/macrolides-adverse-effects_jhmwp.shtml [2015,Feb7]
	5 http://www.druginformation.co.nz/Bulletins/Macrolides.pdf [2015,Feb7]
	6 http://www.nlm.nih.gov/medlineplus/druginfo/meds/a697037.html#if-i-forget [2015,Feb7]
	7 http://www.drugs.com/ppa/erythromycin.html [2015,Feb7]
	8 http://acnedefend.blogspot.com/2013/10/eryacne-erythromycin-gel-4.html [2015,Feb7]
