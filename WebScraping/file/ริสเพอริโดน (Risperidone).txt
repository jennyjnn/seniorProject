ริสเพอริโดน (Risperidone)
 ///// บทนำ ///// 
ยาริสเพอริโดน (Risperidone) เป็นยาที่ใช้รักษาโรคจิตเภท (Schizophrenia) โดยตัวยาจะออกฤทธิ์ต่อตัวรับ (Receptor) ที่สมองทั้งตัวรับ Dopamine receptor และ Serotonin receptor (ทั้ง 2 ตัวรับนี้เกี่ยวข้องกับสารสื่อประสาท Dopamine และ Serotonin ที่เกี่ยวข้องกับการรับรู้และการตื่นตัวของสมอง) จึงอาจกล่าวได้ว่า ยาริสเพอริโดนเป็นสารเคมีที่อยู่ทั้งในกลุ่ม Dopamine antagonist (ยาต้านสารสื่อประสาท Dopamine) และกลุ่ม Serotonin antagonist (ยาต้านสารสื่อประสาท Serotonin) และยาริสเพอริโดนยังมีคุณสมบัติเป็น Sympatholytic หรือ Anti-adrenergic (ยาต้านการทำงานของระบบประสาทอัตโนมัติ) อีกด้วย 
นักวิทยาศาสตร์ได้พัฒนายานี้ตั้งแต่ปี ค.ศ. 1988 - 1992 (พ.ศ. 2531 - 2535) และขึ้นทะเบียนเป็นยารักษาโรคจิตเภทในเวลาอีก 2 ปีถัดมา รูปแบบยาแผนปัจจุบันของยานี้จะมีทั้งชนิดรับประทานและยาฉีด 
ยาริสเพอริโดนสามารถถูกดูดซึมจากระบบทางเดินอาหารได้ประมาณ 70% จากนั้นจะถูกเปลี่ยนแปลงโครงสร้างทางเคมีโดยตับ ร่างกายต้องใช้เวลาประมาณ 20 ชั่วโมงเพื่อกำจัดยาปริมาณ 50% ออกจากกระแสเลือดและผ่านทิ้งไปกับปัสสาวะ 
องค์การอนามัยโลกจัดให้ริสเพอริโดนเป็นยาจำเป็นขั้นพื้นฐานของระบบสาธารณสุขในระดับชุมชน คณะกรรมการอาหารและยาของไทยได้บรรจุริสเพอริโดนลงในบัญชียาหลักแห่งชาติ โดยระบุวัตถุประสงค์เพื่อการรักษาโรคทางจิตเภทเช่นเดียวกัน 
 ///// ริสเพอริโดนมีสรรพคุณ (คุณสมบัติ) อย่างไร? ///// 
ยาริสเพอริโดนมีสรรพคุณดังนี้ 
- รักษาโรคจิตเภท (Schizophrenia) 
- รักษาโรคไบโพลาร์/โรคอารมณ์สองขั้ว (Bipolar disorder) 
 ///// ริสเพอริโดนมีกลไกการออกฤทธิ์อย่างไร? ///// 
กลไกการออกฤทธิ์ของยาริสเพอริโดนคือ ตัวยาจะออกฤทธิ์โดยเข้าจับกับตัวรับในสมองที่มีชื่อว่า Dopamine receptor และ Serotonin receptor และเกิดการเปลี่ยนแปลงสมดุลทางเคมีต่างๆในลักษณะของการต้านการทำงาน (Antagonist) ที่ผิดปกติของสารสื่อประสาทที่เกี่ยวข้อง คือ Dopamine และ Serotonin จนมีฤทธิ์การรักษาตามสรรพคุณ 
 ///// ริสเพอริโดนมีรูปแบบการจัดจำหน่ายอย่างไร? ///// 
ยาริสเพอริโดนมีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 0.5, 1 และ 2 มิลลิกรัม/เม็ด 
- ยาน้ำชนิดรับประทาน ขนาด 1 มิลลิกรัม/มิลลิลิตร 
- ยาฉีด ขนาดความแรง 25 และ 37.5 มิลลิกรัม/ขวด 
 ///// ริสเพอริโดนมีขนาดรับประทานอย่างไร? ///// 
ยาริสเพอริโดนมีขนาดรับประทานดังนี้เช่น 
ก. สำหรับรักษาโรคจิตเภท (Schizophrenia): 
- ผู้ใหญ่: เริ่มต้นรับประทาน 2 มิลลิกรัม/วัน แพทย์อาจปรับเพิ่มเป็น 4 มิลลิกรัม/วันในวันถัดมา ซึ่งการปรับเพิ่มหรือลดขนาดรับประทานสามารถทำได้ตามดุลพินิจของแพทย์ผู้รักษา และอาจรับประทานยาวันละครั้งหรือแบ่งเป็นวันละ 2 ครั้งก็ได้ ขนาดรับประทานเพื่อคงระดับการรักษาอยู่ที่ 4 - 6 มิลลิกรัม/วัน ขนาดรับประทานสูงสุดไม่เกิน 16 มิลลิกรัม/วัน 
- เด็ก: ยังไม่มีการจัดทำขนาดการใช้ยานี้กับเด็ก การใช้ยานี้ในเด็กจึงขึ้นกับดุลพินิจของแพทย์ผู้รักษา 
ข. สำหรับรักษาอาการไบโพลาร์ (Bipolar disorder): 
- ผู้ใหญ่: เริ่มต้นรับประทาน 2 - 3 มิลลิกรัม/วัน แพทย์อาจปรับเพิ่มขนาดรับประทาน 1 มิลลิกรัม/วันตามการตอบสนองต่อยาของผู้ป่วย โดยขนาดรับประทานสูงสุดไม่เกิน 6 มิลลิกรัม/วัน 
- เด็ก: ยังไม่มีการจัดทำขนาดการใช้ยานี้กับเด็ก การใช้ยานี้ในเด็กจึงขึ้นกับดุลพินิจของแพทย์ผู้รักษา 
*****หมายเหตุ: 
- สามารถรับประทานยานี้ก่อนหรือพร้อมอาหารก็ได้ 
- ขนาดรับประทานและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาริสเพอริโดน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาริสเพอริโดนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาริสเพอริโดนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ริสเพอริโดนมีผลไม่พึงประสงค์อย่างไร? ///// 
ยาริสเพอริโดนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการกระวนกระวาย/สับสน วิตกกังวล วิงเวียน ปวดศีรษะ ความดันโลหิตต่ำ ท้องผูก คลื่นไส้ อาเจียน เบื่ออาหาร ปวดท้อง ตาพร่า สมรรถภาพทางเพศถดถอย จมูกอักเสบ มีผื่นคัน เต้านมโตขึ้นและอาจมีน้ำนมไหล ประจำเดือนผิดปกติ (ในผู้หญิง) ตัวบวม น้ำหนักตัวเพิ่ม 
สำหรับผู้ที่ได้รับยานี้เกินขนาดจะพบอาการหัวใจเต้นเร็วผิดปกติ ความดันโลหิตต่ำ หากพบอาการดังกล่าวต้องรีบนำตัวผู้ป่วยส่งโรงพยาบาล ซึ่งแพทย์อาจรักษาโดยใช้วิธีล้างท้องและใช้ยาถ่านกัมมันต์ร่วมด้วย การให้ผู้ป่วยได้รับออกซิเจนอย่างเพียงพอ ประกอบกับควบคุมการเต้นของหัวใจจากเฝ้าติดตามโดยการตรวจคลื่นไฟฟ้าหัวใจและสัญญาณชีพต่างๆของผู้ป่วยให้เป็นปกติอยู่ตลอดเวลา 
 ///// มีข้อควรระวังการใช้ริสเพอริโดนอย่างไร? ///// 
มีข้อควรระวังการใช้ยาริสเพอริโดนดังนี้เช่น 
- ห้ามใช้ในผู้แพ้ยานี้ 
- ระวังการใช้ยานี้กับผู้ป่วยที่มีโรคหลอดเลือดหัวใจ 
- หยุดการใช้ยานี้ทันทีหากพบความผิดปกติของผู้ป่วยเช่น ไม่สามารถควบคุมการเคลื่อนไหวของอวัยวะต่างๆของร่างกายได้เช่น ลิ้น ริมฝีปาก แขน ขา (ภาวะ Tardive dyskinesia) 
- ระวังการใช้ยานี้กับผู้สูงอายุ สตรีตั้งครรภ์ สตรีที่อยู่ในภาวะให้นมบุตร ผู้ป่วยโรคลมชัก ผู้ป่วยโรคพาร์กินสัน 
- ระหว่างการใช้ยานี้ต้องควบคุมระดับน้ำตาลในเลือดให้เป็นปกติเสมอ เพราะยานี้อาจทำให้น้ำตาลในเลือดสูงได้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาริสเพอริโดนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ริสเพอริโดนมีปฏิกิริยาระหว่างยากับยาตัวอื่นอย่างไร? ///// 
ยาริสเพอริโดนมีปฏิกิริยาระหว่างยากับยาตัวอื่นดังนี้เช่น 
- ควรหลีกเลี่ยงการใช้ยาริสเพอริโดนร่วมกับยากลุ่ม Dopamine และ Levodopa ด้วยมีฤทธิ์ต่อต้านซึ่งกันและกัน 
- การใช้ยาริสเพอริโดนร่วมกับยา Carbamazepine จะส่งผลให้ระดับยาริสเพอริโดนในร่างกายลดต่ำลง แต่กลับเพิ่มระดับความเข้มข้นของ Carbamazepine ในกระแสเลือด การใช้ยาร่วมกัน แพทย์จะปรับขนาดยาให้เหมาะสมกับผู้ป่วยเป็นกรณีไป 
- การใช้ยาริสเพอริโดนร่วมกับยา Bupropion อาจก่อให้เกิดอาการชักกับผู้ป่วยอีกทั้งยังทำให้ระดับยารีสเพอริโดนในกระแสเลือดเพิ่มมากขึ้น จนก่อให้เกิดอาการข้างเคียงต่างๆติดตามมาจึงควรหลีกเลี่ยงการใช้ยาร่วมกัน 
- การใช้ยาริสเพอริโดนร่วมกับยา Haloperidol อาจนำมาซึ่งภาวะหัวใจเต้นผิดจังหวะจนอาจเป็นอันตรายต่อผู้ป่วย จึงไม่แนะนำให้ใช้ยาร่วมกัน 
 ///// ควรเก็บรักษาริสเพอริโดนอย่างไร? ///// 
ควรเก็บยาริสเพอริโดนในช่วงอุณหภูมิ 15 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ริสเพอริโดนมีชื่ออื่นอีกไหม? ผลิตจากบริษัทอะไรบ้าง? ///// 
ยาริสเพอริโดนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Risperidone [2015,April11]
	2. https://www.mims.com/usa/drug/info/risperidone/?type=full&amp;mtype=generic#Dosage [2015,April11]
	3. http://en.wikipedia.org/wiki/Serotonin_antagonist [2015,April11]
	4. http://en.wikipedia.org/wiki/Dopamine_antagonist [2015,April11]
	5. http://en.wikipedia.org/wiki/Sympatholytic#Antiadrenergic [2015,April11]
	6. http://drug.fda.moph.go.th:81/nlem.in.th/medicine/essential/list/64#item-8490 [2015,April11] 
	7. http://www.drugs.com/drug-interactions/risperidone-index.html?filter=3&amp;generic_only= [2015,April11]
	8. http://www.mims.com/Thailand/drug/search/?q=risperidone [2015,April11]
	9. http://web.squ.edu.om/med-lib/MED_CD/E_CDs/Nursing%20Drug%20Guide/mg/risperidone.htm [2015,April11]
