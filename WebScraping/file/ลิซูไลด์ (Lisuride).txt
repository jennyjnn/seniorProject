ลิซูไลด์ (Lisuride)
 ///// บทนำ ///// 
ยาลิซูไลด์(Lisuride หรือ Lisuride hydrogen maleate) เป็นยาประเภทโดพามีน อะโกนิสต์ (Dopamine agonist) มีกลไกการออกฤทธิ์ในสมอง   ทางคลินิกใช้เป็นยาบำบัดอาการโรคพาร์กินสัน ตัวยาจะช่วยทำให้สภาพการเคลื่อนไหวของร่างกายกลับมาเป็นปกติ ผู้ป่วยด้วยพาร์กินสันมักมีอาการเคลื่อนไหวได้ช้า ตัวสั่น  สูญเสียการทรงตัว และไม่สามารถควบคุมร่างกายได้อย่างอิสระ  การใช้ยาลิซูไลด์ร่วมกับยาประเภท L-DOPA (L-3,4-dihydroxyphenylalanine หรือ Levodopa) อย่างเหมาะสมจะทำให้อาการของผู้ป่วยพาร์กินสันทุเลาได้อย่างรวดเร็ว 
การใช้ยาลิซูไลด์ ยังทำให้เกิดกลไกตอบสนองของร่างกายโดยมีฤทธิ์                           กดการทำงานของฮอร์โมนโปรแลกติน(Prolactin)  การมีฮอร์โมนชนิดนี้ในร่างกายมากจนเกินไป สามารถส่งผลกระทบให้มีภาวะน้ำนมไหล  ประจำเดือนขาด/ขาดประจำเดือน  และทำให้ระบบสืบพันธุ์ของสตรีมีสภาพไม่เหมาะสมต่อการมีบุตร  การใช้ยาลิซูไลด์อย่างเหมาะสมตามคำสั่งแพทย์จะช่วยบรรเทาอาการน้ำนมไหล  ปรับประจำเดือนให้มาตามปกติ และสภาพร่างกายกลับมาพร้อมต่อการมีบุตรได้มากยิ่งขึ้น 
ยาลิซูไลด์มีรูปแบบเภสัชภัณฑ์เป็นยารับประทาน ยานี้สามารถถูกดูดซึมได้จากระบบทางเดินอาหารประมาณ 10–20% ตัวยาในกระแสเลือดจะเข้าจับกับพลาสมาโปรตีนได้ประมาณ 15% ก่อนที่จะถูกลำเลียงไปทำลายที่ตับ  ร่างกายจะต้องใช้เวลาประมาณ 2 ชั่วโมงขึ้นไปเพื่อกำจัดยานี้ออกจากร่างกาย โดยผ่านไปกับอุจจาระและปัสสาวะในปริมาณที่พอๆกัน 
การใช้ยาลิซูไลด์จะต้องมีความต่อเนื่องเพื่อให้สมดุลของสารสื่อประสาทในสมองมีระดับที่เสถียร หรือมีความเข้มข้นที่เหมาะสมต่อการควบคุมอาการโรค 
ยังมีผู้ป่วยบางกลุ่มที่ไม่สามารถใช้ยาลิซูไลด์ได้ หรือต้องใช้ยานี้ด้วยความระมัดระวังเป็นอย่างมาก ซึ่งสามารถระบุเป็นข้อๆดังนี้ เช่น 
- ห้ามใช้กับผู้แพ้ยานี้ 
- ห้ามใช้กับผู้ที่มีปัญหาของหลอดเลือดแดงทำงานผิดปกติ หรือมีปริมาณเลือดไหลเวียนในหลอดเลือดแดงไม่เพียงพอ 
- ห้ามใช้ยาลิซูไลด์กับยา Phenylpropanolamine  ด้วยจะก่อให้เกิดภาวะความดันโลหิตสูงได้อย่างรุนแรง 
- ระวังการใช้ยาลิซูไลด์กับผู้ป่วยทางจิตเภทหรือผู้ที่มีประวัติติดยาเสพติด  ด้วยตัวยาลิซูไลด์อาจทำให้อาการของโรคกำเริบหรือเป็นมากขึ้น 
- ถึงแม้จะมีการทดลองใช้ยานี้กับสัตว์ทดลองที่ตั้งท้องและพบว่าตัวยาลิซูไลด์ไม่มีผลกระทบต่อตัวอ่อนก็จริง แต่กับมนุษย์โดยเฉพาะสตรีมีครรภ์/ตั้งครรภ์และสตรีที่อยู่ในภาวะให้นมบุตร มีความเสี่ยงต่อการใช้ยาหลายประเภทซึ่งรวมถึงยาลิซูไลด์ด้วยที่จะเกิดผลข้างเคียงจากยาที่รุนแรงได้  หากจะใช้ยานี้กับผู้ป่วยกลุ่มดังกล่าว ควรต้องเป็นไปตามดุลยพินิจของแพทย์ผู้รักษาเท่านั้น 
- ยาลิซูไลด์สามารถก่อให้เกิดอาการข้างเคียง(ผลข้างเคียง)ได้หลายอย่างไม่ว่าจะเป็นที่  ระบบทางเดินอาหาร   ต่อสภาพจิตใจ  ต่อระบบประสาท  บางกรณีหลังรับประทานยานี้แล้ว จะทำให้มีอาการง่วงนอนและวิงเวียน  ผู้ป่วยจำเป็นต้องอยู่ในท่าพัก ห้ามลุกเดิน หรือขับขี่ยวดยานพาหนะต่างๆ รวมถึงการทำงานกับเครื่องจักร ด้วยจะเกิดอุบัติเหตุได้ง่าย 
- ผู้ป่วยด้วยโรคพาร์กินสันบางรายอาจมีอาการรุนแรงขึ้นอย่างรวดเร็ว  แพทย์จะปรับขนาดการใช้ยานี้เพิ่มขึ้นให้กับผู้ป่วยได้อย่างเหมาะสมและปลอดภัยที่สุด และห้ามมิให้ผู้ป่วยปรับขนาดรับประทานยานี้ด้วยตนเองโดยเด็ดขาด 
- ยาลิซูไลด์ประมาณครึ่งหนึ่งในกระแสเลือดจะถูกขับออกไปกับน้ำปัสสาวะ  กรณีที่ใช้ยานี้กับผู้ป่วยโรคไต  แพทย์จะปรับขนาดการใช้ยานี้ให้เหมาะสมด้วยผู้ป่วยที่มีโรคไตร่วมด้วย จัดอยู่ในกลุ่มเสี่ยงที่สามารถได้รับผลข้างเคียงจากยานี้ได้ง่าย 
- เฝ้าระวังพฤติกรรมหลังจากที่ผู้ป่วยได้รับยานี้  เพราะยาลิซูไลด์มีการออกฤทธิ์ต่อสมอง ผลข้างเคียงบางประการที่เคยมีรายงานแจ้งเตือนพบว่า ผู้ป่วยที่ใช้ยานี้จะมีความต้องการทางเพศเพิ่มขึ้นมาก  แพทย์อาจพิจารณาปรับลดขนาดการใช้ยานี้ลง หรืออาจต้องหันไปใช้ยาตัวอื่นแทน 
- ผู้ป่วยที่ได้รับการบำบัดด้วยยาลิซูไลด์ อาจมีความผิดปกติ เกิดพังผืดบริเวณ หัวใจ  ปอด หรือในโพรงเยื่อหุ้มปอด  แพทย์จึงต้องตรวจสภาพการทำงานของหัวใจและของปอดเป็นระยะๆ ตลอดเวลาที่ใช้ยานี้ 
- กรณีพบว่าผู้ป่วยมีอาการ คลื่นไส้ อาเจียน และเวียนศีรษะ อย่างมาก หลังการใช้ยานี้ อาจตั้งข้อสันนิษฐานว่า ผู้ป่วยได้รับยานี้เกินขนาด  ควรรีบพาผู้ป่วยส่งโรงพยาบาลทันที 
จากข้อมูลต่างๆที่กล่าวมาข้างต้น จะพบว่าการใช้ยาลิซูไลด์ได้อย่างเหมาะสมและปลอดภัย  นอกจากการใช้ยาตามคำสั่งแพทย์แล้ว ผู้ดูแลผู้ป่วย/ญาติ จะต้องให้ความร่วมมือเฝ้าสังเกตติดตามพัฒนาการของผู้ป่วยว่า เป็นไปในแนวทางที่ดีขึ้นหรือแย่ลง  ซึ่งหากพบความผิดปกติของผู้ป่วย ไม่ว่าจะเป็นด้านร่างกายหรือจิตใจ  ควรรีบนำตัวผู้ป่วยมาพบแพทย์/มาโรงพยาบาลทันที 
 
 
 ///// ยาลิซูไลด์มีสรรพคุณ(คุณสมบัติ)อย่างไร? ///// 
ยาลิซูไลด์มีสรรพคุณ/ข้อบ่งใช้ เช่น 
- บำบัดรักษาอาการโรคพาร์กินสัน 
- ช่วยต่อต้านฤทธิ์การทำงานของฮอร์โมนโปรแลกตินในร่างกาย 
 ///// ลิซูไลด์มีกลไกการออกฤทธิ์อย่างไร? ///// 
ยาลิซูไลด์ มีกลไกการออกฤทธิ์กระตุ้นตัวรับ(Receptor)ในสมองที่มีชื่อเรียกว่า Postsynaptic dopamine receptors ส่งผลสร้างสมดุลของสารสื่อประสาทในสมองจนเป็นผลให้การควบคุมการเคลื่อนไหว  การทรงตัวของผู้ป่วยด้วยโรคพาร์กินสันกลับมาเป็นปกติ หรือใกล้เคียงกับภาวะปกติมากขึ้น 
นอกจากนี้ ยาลิซูไลด์ยังออกฤทธิ์ต่อต้านการทำงานของฮอร์โมนที่มี                  ชื่อว่า โปรแลกติน  ทำให้ลดภาวะน้ำนมไหลที่เป็นอาการป่วยของร่างกายที่มีโปรแลกตินมากเกินไป 
จากกลไกที่กล่าวมาทั้งหมด สามารถก่อให้เกิดฤทธิ์ของการรักษาได้ตามสรรพคุณ 
 
 ///// ลิซูไลด์มีรูปแบบการจัดจำหน่ายอย่างไร? ///// 
ยาลิซูไลด์มีรูปแบบการจัดจำหน่าย เช่น 
ยาเม็ดชนิดรับประทานที่ประกอบด้วยยา Lisuride hydrogen maleate 0.2 มิลลิกรัม/เม็ด 
 
 ///// ลิซูไลด์มีขนาดรับประทานอย่างไร? ///// 
ยาลิซูไลด์ มีขนาดรับประทาน เช่น 
ก.	สำหรับรักษาโรคพาร์กินสัน: 
- ผู้ใหญ่:เริ่มต้นรับประทานยาขนาด 0.1 มิลลิกรัม วันละ1ครั้ง ก่อนนอน
จากนั้น แพทย์จะปรับขนาดรับประทานเพิ่ม 0.1 มิลลิกรัมในแต่ละสัปดาห์ โดยให้                ผู้ป่วยรับประทานยาครั้งละ 0.1 มิลลิกรัม วันละ 2 ครั้ง เช้าและกลางวัน 	ขนาดรับประทานยาสูงสุดต้องไม่เกิน 2 มิลลิกรัม/วัน โดยแบ่งรับประทาน วันละ 3–4 ครั้ง 
ข.สำหรับลดฤทธิ์การทำงานของฮอร์โมนโปรแลกติน: 
- ผู้ใหญ่: เริ่มต้นรับประทานยาขนาด 0.1 มิลลิกรัม ครั้งเดียว ก่อนนอน
ในวันที่ 2 รับประทานยาครั้งละ 0.1 มิลลิกรัม วันละ 2 ครั้ง เช้า-กลางวัน,  ในวันที่ 3 รับประทานยาครั้งละ 0.1 มิลลิกรัม วันละ 3 ครั้ง เช้า-กลางวัน-เย็น 
อนึ่ง: 
- ควรรับประทานยานี้พร้อมอาหาร 
- ระยะเวลาของการใช้ยานี้ให้เป็นไปตามคำสั่งแพทย์ ผู้ป่วยไม่ควรหยุดรับประทานยานี้โดยมิได้ขอคำปรึกษาจากแพทย์ก่อน 
- ต้องเฝ้าติดตามอาการและพฤติกรรมของผู้ป่วยที่ได้รับยาลิซูไลด์อย่างใกล้ชิด  หากเกิดความผิดปกติ ไม่ว่าจะเป็นอาการทางร่างกายหรือทางจิต ให้รีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาลิซูไลด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต  โรคตับ  โรคเลือด  โรคความดันโลหิตสูง    โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาลิซูไลด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้ เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาลิซูไลด์  สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาในขนาดปกติ 
 
 ///// ลิซูไลด์มีผลไม่พึงประสงค์อย่างไร? ///// 
ยาลิซูไลด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น   คลื่นไส้  ปากแห้ง  อาเจียน 
- ผลต่อระบบประสาท: เช่น   การเคลื่อนไหวช้า ง่วงนอน วิงเวียน  ปวดศีรษะ 
- ผลต่อระบบหัวใจและหลอดเลือด: เช่น  ความดันโลหิตต่ำ   ชีพจรเต้นผิดปกติ บวมปลายมือ-ปลายเท้า 
- ผลต่อผิวหนัง:  เช่น  มีเหงื่อออกมาก เกิดผื่นคัน 
- ผลต่อระบบเผาผลาญพลังงานของร่างกาย:  เช่น  เบื่ออาหาร 
- ผลต่อสภาพจิตใจ:  เช่น   ประสาทหลอน  วิตกกังวล  รู้สึกสับสน  ฝันร้าย นอนไม่หลับ 
- ผลต่อระบบทางเดินหายใจ:   เช่น   หายใจลำบาก 
 
 ///// มีข้อควรระวังการใช้ลิซูไลด์อย่างไร? ///// 
มีข้อควรระวังการใช้ยาลิซูไลด์ เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มีโรคหลอดเลือด  ผู้ที่มีการไหลเวียนของเลือดในหลอดเลือดแดงไม่เพียงพอ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง จากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีเม็ดยาเปลี่ยนไป 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ ด้วยจะส่งผลให้เกิดผลข้างเคียงจากยานี้ที่รุนแรง 
- ระวังการใช้ยานี้กับผู้ป่วยโรคทางจิตเภท 
- รับประทานยานี้ต่อเนื่อง ตรงตามขนาด และเวลาในแต่ละวัน ตามแพทย์สั่ง 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกาย และดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาลิซูไลด์ด้วย) ยาแผนโบราณทุกชนิด อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษดังนั้นเมื่อมีการใช้ยาทุกครั้ง ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ลิซูไลด์มีปฏิกิริยาระหว่างยากับยาตัวอื่นอย่างไร? ///// 
ยาลิซูไลด์มีปฏิกิริยาระหว่างยากับยาตัวอื่น เช่น 
- ห้ามใช้ยาลิซูไลด์ร่วมกับยาPhenylpropanolamine ด้วยจะเกิดความเสี่ยงต่อภาวะความดันโลหิตสูงตามมา 
- หลีกเลี่ยงการใช้ยาลิซูไลด์ร่วมกับยากลุ่ม Benzodiazepines ด้วยสามารถทำให้เกิดอาการง่วงนอนจนถึงขั้นสงบประสาท(กดการทำงานของสมอง)ได้ 
- ห้ามใช้ยาลิซูไลด์ร่วมกับยา Dopamine antagonists ตัวอื่นๆ เพราะจะทำให้ประสิทธิภาพการรักษาของยาลิซูไลด์ลดลง 
- หลีกเลี่ยงการใช้ยาลิซูไลด์ร่วมกับยาประเภท Sympathomimetics และยาในกลุ่ม Ergot alkaloids  ด้วยจะส่งผลให้มีภาวะหลอดเลือดหดตัวมากขึ้น จนก่อให้เกิดภาวะความดันโลหิตสูงตามมา 
 
 ///// ควรเก็บรักษาลิซูไลด์อย่างไร? ///// 
ควรเก็บยาลิซูไลด์ภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ลิซูไลด์มีชื่ออื่นอีกไหม? ผลิตจากบริษัทอะไรบ้าง? ///// 
ยาลิซูไลด์ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น   Proclacam, Revani 
 ///// บรรณานุกรม ///// 
https://en.wikipedia.org/wiki/Lisuride[2017,April8] 
https://www.drugbank.ca/drugs/DB00589[2017,April8] 
http://www.tabletwise.com/medicine/lisuride-hydrogen-maleate [2017,April8] 
http://www.mims.com/thailand/drug/info/lisuride/?type=brief&amp;mtype=generic[2017,April8] 
http://www.bayerresources.com.au/resources/uploads/datasheet/file9563.pdf[2017,April8] 
https://www.drugs.com/international/lisuride.html[2017,April8]
