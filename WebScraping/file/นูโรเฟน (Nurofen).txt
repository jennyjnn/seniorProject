นูโรเฟน (Nurofen)
 ///// บทนำ ///// 
ยานูโรเฟน(Nurofen) เป็นยาชื่อการค้าของยาแก้ปวดและยาลดไข้ที่มียาชื่อสามัญว่าไอบูโพรเฟน(Ibuprofen) ซึ่งอยู่ในกลุ่มยา NSAIDs  มีข้อบ่งใช้ทางคลินิกในการบำบัดอาการปวดต่างๆ  เช่น ปวดศีรษะ   ปวดไมเกรน  ปวดฟัน  ปวดประจำเดือน  นอกจากนี้ยังใช้เป็นยาลดไข้จากโรคหวัด   ลดอาการอักเสบของข้อกระดูก(ข้ออักเสบ)  การอักเสบของกล้ามเนื้อ(กล้ามเนื้ออักเสบ)และเส้นเอ็น 
ยานูโรเฟนมีรูปแบบเภสัชภัณฑ์เป็น ยาชนิดเม็ด  และยาน้ำ สำหรับรับประทาน โดยยาเม็ดเหมาะกับผู้ใหญ่ ส่วนยาน้ำจะเหมาะกับเด็ก  และยังมียานูโรเฟนประเภทยาเจลที่เหมาะกับการทาผิวภายนอกเมื่อเกิดการบาดเจ็บหรือฟกช้ำของพวกนักกีฬา 
จากการศึกษาเภสัชจลนศาสตร์ของตัวยาสำคัญของยานูโรเฟน  พบว่านี้ชนิดรับประทาน สามารถถูกดูดซึมจากระบบทางเดินอาหาร  เข้าสู่กระแสเลือดได้ประมาณ 87–100% และจะเริ่มออกฤทธิ์ภายใน 30 นาที ยานี้ในกระแสเลือด                      จะเข้ารวมตัวกับพลาสมาโปรตีนได้ถึงประมาณ 98%  ตับจะใช้เอนไซม์ที่มีชื่อว่า Cytochrome P450 2C9 (CYP2C9) ทำลาย/ทำการเปลี่ยนแปลงโครงสร้างของยาชนิดนี้  ซึ่งร่างกายต้องใช้เวลาประมาณ 1.3–3 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับปัสสาวะ  กลไกการทำงานของนูโรเฟนเพื่อระงับความเจ็บปวดจะคล้ายกับยากลุ่ม NSAIDsหลายๆตัวคือ ไปชะลอหรือยับยั้งการสังเคราะห์สารสื่อประสาทในเนื้อเยื่อต่างๆที่เป็นต้นเหตุของการเกิดไข้และการปวดอักเสบที่มีชื่อเรียกว่า โพรสตาแกลนดิน (Prostaglandin)  โดยการรักษาอาการปวดของยานูโรเฟน เหมาะกับอาการปวดที่ไม่รุนแรง จนถึงการปวดระดับกลาง 
สำหรับผลข้างเคียงที่อาจพบเห็นจากการใช้ยานูโรคเฟนแบบรับประทาน ได้แก่ มีอาการ คลื่นไส้  อาหารไม่ย่อย  ท้องเสียหรือไม่ก็ท้องผูก  รวมถึงมีอาการเป็นแผลหรือก่อให้เกิดเลือดออกในระบบทางเดินอาหาร 
ข้อควรระวังบางประการที่ควรทราบคือ ยาหลายตัวในกลุ่ม NSAIDsรวมถึงยานูโรเฟน  สามารถทำให้เกิดภาวะความดันโลหิตสูง และพัฒนาไปถึงขั้นหัวใจล้มเหลวได้  จึงต้องใช้ยานี้ด้วยความระมัดระวัง 
*กรณีที่รับประทานยานูโรเฟนเกินขนาด อาจมีอาการที่สังเกตได้ง่ายๆ เช่น ปวดท้องมาก  คลื่นไส้ อาเจียน  วิงเวียน  ปวดศีรษะ  หนังตากระตุก  อาการที่รุนแรงมากเท่าที่มีรายงานทางคลินิก คือ มีเลือดออกในทางเดินอาหาร  เกิดอาการชัก   มีภาวะความดันโลหิตกลับมาต่ำ  หัวใจเต้นช้าหรือไม่ก็เต้นเร็ว  หัวใจเต้นผิดจังหวะ  เกิดอาการโคม่า   มีอาการกดการหายใจของร่างกาย เป็นต้น ซึ่งหากพบอาการดังกล่าวหลังใช้ยานี้ ต้องรีบนำผู้ป่วยส่งโรงพยาบาลทันที/ฉุกเฉิน  โดยแพทย์สามารถช่วยเหลือผู้ที่ได้รับยานี้เกินขนาดโดยการล้างท้อง  และใช้ยาถ่านกัมมันต์เพื่อดูดซับพิษของยาไอบูโพรเฟน  นอกจากนี้ยังต้องตรวจสภาพการทำงานของไต พร้อมกับต้องควบคุมสัญญาณชีพของร่างกายผู้ป่วยให้เป็นไปปกติเสมอ 
คณะกรรมการอาหารและยาของไทย ได้จัดให้ตัวยาสำคัญในสูตรตำรับนูโรเฟน (ไอบูโพรเฟน/Ibuprofen) ถูกบรรจุลงในบัญชียาหลักแห่งชาติ จัดเป็นประเภทยาอันตราย โดยมีคำเตือนและข้อควรระวังดังนี้ 
- ไม่ควรใช้ยา Ibuprofen ระยะยาวในผู้ป่วยที่ใช้ยาแอสไพรินขนาดต่ำๆ(Low dose aspirin)ร่วมด้วย เนื่องจากอาจมีผลต่อต้านประสิทธิภาพในการป้องกันโรคหลอดเลือดหัวใจของยาแอสไพริน 
- ใช้ในเด็กที่มีอายุตั้งแต่ 3 เดือนขึ้นไปเท่านั้น 
- ระมัดระวังการใช้ในผู้ป่วยที่มีเกล็ดเลือดต่ำ เช่น ไข้เลือดออก 
อนึ่ง ผู้บริโภค/ผู้ป่วยสามารถพบเห็นการใช้และการจัดจำหน่ายยานูโรเฟนได้ทั้งในสถานพยาบาล  รวมถึงร้านขายยาแผนปัจจุบัน  และหากมีข้อสงสัยการใช้ยาชนิดนี้สามารถสอบถามข้อมูลการใช้ยานี้เพิ่มเติมได้จากแพทย์ หรือจากเภสัชกรตามร้านขายยาทั่วไป 
 
 ///// นูโรเฟนมีสรรพคุณ(คุณสมบัติ)อย่างไร? ///// 
ยานูโรเฟนมีสรรพคุณ/ข้อบ่งใช้เพื่อ 
- บำบัดอาการปวดต่างๆ เช่น  ปวดศีรษะ  ปวดไมเกรน   ปวดประจำเดือน  ปวดข้อ   ปวดกล้ามเนื้อ   ปวดฟัน  ปวดข้อรูมาตอยด์   ปวดบาดแผล  รวมถึงอาการเคล็ดขัดยอกจากการเล่นกีฬาและ 
- ใช้เป็นยาลดไข้จาก โรคหวัด หรือไข้หวัดใหญ่ อีกด้วย 
 ///// นูโรเฟนมีกลไกการออกฤทธิ์อย่างไร? ///// 
ยานูโรเฟนมีกลไกการออกฤทธิ์คือ ตัวยาจะออกฤทธิ์ยับยั้งการทำงานของเอนไซม์ในร่างกาย ที่มีชื่อว่า Cyclooxygenase 1และ2 (COX 1และ2) ทำให้เกิดการยับยั้งการสังเคราะห์สาร Prostraglandins ซึ่งเป็นตัวกระตุ้นและเป็นสาเหตุหนึ่งของการปวดจากการอักเสบ และอาการไข้ของร่างกาย  จากกลไกดังกล่าวทำให้ผู้ที่ได้รับยานี้จะมีอาการทุเลา บรรเทาอาการปวด อาการไข้ และเป็นที่มาของฤทธิ์ในการรักษาได้ตามสรรพคุณ 
 
 ///// นูโรเฟนมีรูปแบบการจัดจำหน่ายอย่างไร? ///// 
ยานูโรเฟนมีรูปแบบการจัดจำหน่าย เช่น 
- ยาเม็ด ชนิดรับประทานที่มีตัวยา Ibuprofen 200 และ 400 มิลลิกรัม/เม็ด 
- ยาแคปซูลนิ่ม ชนิดรับประทานที่มีตัวยา Ibuprofen 200 และ 400 มิลลิกรัม/แคปซูล 
- ยาน้ำแขวนตะกอน ที่ประกอบด้วยตัวยา Ibuprofen ขนาด 100 มิลลิกรัม/5 มิลลิลิตร 
- ยาเจลทาผิวหนัง ที่ประกอบด้วยตัวยา Ibuprofen เข้มข้น 5% ขนาดบรรจุ 30 และ 50 กรัม/หลอด 
 
 ///// นูโรเฟนมีขนาดการบริหารยาอย่างไร? ///// 
ยานูโรเฟนมีขนาดการบริหารยา/ใช้ยา เช่น 
ก.สำหรับบำบัดอาการปวดต่างๆ 
- ผู้ใหญ่: รับประทานยาขนาด 1,200–1,800 มิลลิกรัม/วัน โดยแบ่งรับประทานวันละ 2-4 ครั้ง  ตามแพทย์สั่ง  ขนาดที่ใช้คงระดับการรักษาอยู่ที่ 600–1,200 มิลลิกรัม/วัน ขนาดรับประทานสูงสุดไม่เกิน 2,400 มิลลิกรัม/วัน 
ข. สำหรับบรรเทาอาการปวดจากโรคข้อรูมาตอยด์ในเด็กโต/ วัยรุ่น: 
- เด็กโตและวัยรุ่น:  รับประทานยาขนาด 40 มิลลิกรัม/น้ำหนักตัว 1 กิโลกรัม โดยแบ่งรับประทานวันละ 2-4 ครั้ง ตามแพทย์สั่ง 
ค. สำหรับการใช้ยานี้กับเด็กเพื่อบรรเทาอาการปวด/ลดไข้ โดยใช้อายุเป็นเกณฑ์: 
- เด็กอายุ 3–6 เดือน:  รับประทานยานูโรเฟนชนิดน้ำ ครั้งละ 2.5 มิลลิลิตร วันละ 3 ครั้ง 
- เด็กอายุ 6–12เดือน: รับประทานยานูโรเฟนชนิดน้ำ ครั้งละ 2.5 มิลลิลิตร วันละ 3–4 ครั้ง 
- เด็กอายุ 1–4 ปี:	  รับประทานยานูโรเฟนชนิดน้ำ ครั้งละ 5 มิลลิลิตร วันละ 3 ครั้ง 
- เด็กอายุ 4–7 ปี:   รับประทานยานูโรเฟนชนิดน้ำ ครั้งละ 7.5 มิลลิลิตร วันละ 3 ครั้ง 
- เด็กอายุ 7–10 ปี:  รับประทานยานูโรเฟนชนิดน้ำ ครั้งละ 10 มิลลิลิตร วันละ 3 ครั้ง 
- เด็กอายุ 10–12 ปี:   รับประทานยานูโรเฟนชนิดน้ำ ครั้งละ 15 มิลลิลิตร วันละ 3 ครั้ง 
- เด็กอายุมากกว่า 12 ปี:	รับประทานยานี้ ครั้งละ 200–400 มิลลิกรัม ทุกๆ 4–6 ชั่วโมง  ไม่ควรใช้ยาเกิน 1,200 มิลลิกรัม/วัน 
ง.สำหรับบรรเทาอาการปวดโดยใช้ยาชนิดเจลทาผิวหนัง: 
- ผู้ใหญ่: บีบยามีระยะ 4–10 เซนติเมตร โดยประมาณทาบนผิวหนังที่มีอาการปวด   ทาถูเพียงเบาๆวันละ 2–3 ครั้ง และต้องล้างมือทุกครั้งหลังทายา 
- เด็ก: ยังไม่มีข้อมูลทางคลินิกที่แน่ชัด ถึง ความปลอดภัย และประสิทธิผลของยานี้ในเด็ก 
*อนึ่ง: 
- ห้ามใช้ยานี้กับเด็กที่อายุต่ำกว่า 3 เดือน รวมถึงเด็กที่มีน้ำหนักตัวต่ำกว่า       7 กิโลกรัมลงมา 
- สำหรับยาชนิดน้ำให้เขย่าขวดทุกครั้งก่อนรับประทาน 
- ทั้งเด็กและผู้ใหญ่ ไม่ควรใช้ยาเกินจากขนาดรับประทานที่ระบุดังข้างต้น 
- กรณีใช้ยานี้ แล้วอาการปวด  อาการไข้ ไม่ทุเลาลงเกิน 3 วัน ควรรีบปรึกษาแพทย์/มาโรงพยาบาลโดยเร็ว 
- ควรรับประทานยานี้พร้อมหรือหลังอาหารทันที เพื่อเป็นการลดอาการ                    ระคายเคืองในกระเพาะอาหารและลำไส้ 
- ยานี้ใช้รักษาและบรรเทาอาการในระยะสั้น เมื่ออาการดีขึ้น สามารถหยุดรับประทานยาได้ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้   การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยานูโรเฟน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคหัวใจ   โรคไต   โรคตับ  แผลในทางเดินอาหาร(เช่น แผลในกระเพาะอาหาร)  โรคความดันโลหิตสูง   โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยานูโรเฟนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภท สามารถผ่านทางน้ำนมหรือรก และเข้าสู่ทารกจนก่อให้เกิด	  ผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยานูโรเฟน ก็สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานในขนาดปกติ 
 
 ///// นูโรเฟนมีผลไม่พึงประสงค์อย่างไร? ///// 
ยานูโรเฟนซึ่งมีตัวยาสำคัญคือ ยาไอบูโพรเฟน ที่สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  เกิดภาวะเลือดออกง่าย  มีภาวะโลหิตจาง  เม็ดเลือดขาวมาก  มีภาวะเม็ดเลือดขาวชนิดนิวโทรฟิล/Neutrophilต่ำ  เกิดภาวะเกล็ดเลือดต่ำ   ปริมาณฮีโมโกลบินลดลง 
- ผลต่อระบบทางเดินอาหาร:  เช่น  คลื่นไส้ อาเจียน  ท้องอืด  ท้องเสียหรือท้องผูก  อาหารไม่ย่อย   รู้สึกไม่สบายในช่องท้อง  แสบร้อนกลางหน้าอก  เป็นตะคริวที่ท้อง  มีเลือดออกในทางเดินอาหาร  เกิดแผลในกระเพาะอาหาร   กระเพาะอาหารอักเสบ   เหงือกเป็นแผล/เหงือกอักเสบ 
- ผลต่อระบบประสาท:  เช่น  ปวดศีรษะ   วิงเวียน  กระสับกระส่าย ง่วงนอน  ความรู้สึกสัมผัสเพี้ยน  ตัวสั่น  เกิดอาการชัก  และโคม่า 
- ผลต่อระบบหัวใจและหลอดเลือด:  เช่น  ความดันโลหิตสูงหรือไม่ก็ต่ำ  หัวใจเต้นเร็ว  หัวใจเต้นผิดจังหวะ   กล้ามเนื้อหัวใจขาดเลือด   ชีพจรเต้นผิดปกติ 
- ผลต่อตับ:  เช่น  มีภาวะตับอักเสบ   เกิดดีซ่าน 
- ผลต่อไต:  เช่น  ไตวาย   ไตอักเสบ 
- ผลต่อผิวหนัง:  เช่น  เกิดผื่นคัน   Stevens-Johnson syndrome 
- ผลต่อระบบทางเดินปัสสาวะ:  เช่น  ปัสสาวะขัด  มีโปรตีนในปัสสาวะ  ปัสสาวะมีเลือดปน/ปัสสาวะเป็นเลือด  ปัสสาวะบ่อย  ประจำเดือน(ในสตรี)มามากผิดปกติ 
- ผลต่อระบบเผาผลาญพลังงานของร่างกาย:  เช่น  สารโปรตีนในเลือดต่ำ  เกลือโปแตสเซียม/โพแทสเซียมในเลือดต่ำ   เกลือโซเดียมในเลือดสูง  น้ำตาลในเลือดต่ำ 
- ผลต่อตา:  เช่น  ตาพร่า  ตาแห้ง  ประสาทตาอักเสบ 
- ผลต่อสภาพจิตใจ:  เช่น  วิตกกังวล   รู้สึกสับสน   ซึม  ฝันแปลกๆ  นอนไม่หลับ   ประสาทหลอน 
- ผลต่อระบบทางเดินหายใจ:  เช่น   ปอดบวม  ไอ   หอบหืด  ความดันในปอดสูงขึ้น  เยื่อจมูกอักเสบ 
- ผลต่อระบบต่อมไร้ท่อ:  เช่น มีภาวะผู้ชายมีเต้านม (ในผู้ชาย) 
 
 ///// มีข้อควรระวังการใช้นูโรเฟนอย่างไร? ///// 
มีข้อควรระวังการใช้ยานูโรเฟน เช่น 
- ห้ามใช้กับผู้ที่แพ้ยาชนิดนี้ 
- ห้ามใช้ยานี้กับผู้ที่มีภาวะเลือดออก หรือมีแผลในกระเพาะอาหาร-ลำไส้
มีภาวะหอบหืด/ โรคหืด  เป็นโรคหัวใจ  โรคหลอดเลือดในสมอง  โรคตับ   โรคไต              และโรคไข้เลือดออก 
- ห้ามใช้กับผู้ที่อยู่ในภาวะร่างกายเสียน้ำ/ภาวะขาดน้ำ  เช่น มีอาการอาเจียน ท้องเสีย  หรือดื่มน้ำไม่เพียงพอในแต่ละวัน 
- ห้ามใช้ร่วมกับยาที่มีฤทธิ์เป็นยาต้านการแข็งตัวของเลือด  อย่างเช่นยา Coumarin 
- ห้ามใช้ยานี้กับสตรีมีครรภ์/ตั้งครรภ์   สตรีที่อยู่ในภาวะให้นมบุตร  และเด็ก โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สียาเปลี่ยนไป 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบเพราะจะทำให้เกิดผลข้างเคียงจากยาที่รุนแรง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยานูโรเฟนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// นูโรเฟนมีปฏิกิริยาระหว่างยากับยาตัวอื่นอย่างไร? ///// 
ยานูโรเฟนมีปฏิกิริยาระหว่างยากับยาตัวอื่น เช่น 
- ยานูโรเฟนสามารถทำให้ระดับยา Lithium , Methotrexate  ในกระแสเลือดเพิ่มขึ้น จนอาจก่อให้เกิดอาการข้างเคียงจากยาทั้ง 2 ตัวนั้นตามมา  หากไม่มีความจำเป็นใดๆ  ควรหลีกเลี่ยงการใช้ยาร่วมกัน 
- หลีกเลี่ยงการใช้ยานูโรเฟนร่วมกับ  ยาขับปัสสาวะ  ยากลุ่มBeta-blockers                     ด้วยยานูโรเฟนอาจทำให้ฤทธิ์การรักษาของยากลุ่มดังกล่าวน้อยลง 
- ห้ามใช้ยานูโรเฟนร่วมกับยา  Warfarin,  Aspirin  ด้วยจะทำให้เกิดภาวะเลือดออกง่ายตามมา 
- หลีกเลี่ยงการใช้ยานูโรเฟนร่วมกับยา ACE inhibitors  ด้วยจะทำให้ฤทธิ์ลดความดันโลหิตของยา ACE inhibitors ด้อยลง 
 ///// ควรเก็บรักษานูโรเฟนอย่างไร? ///// 
ควรเก็บยานูโรเฟนภายใต้อุณหภูมิ 30 องศาเซลเซียส(Celsius) กรณียาประเภทแคปซูลนิ่มให้เก็บภายใต้อุณหภูมิ 25 องศาเซลเซียส  ห้ามเก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// นูโรเฟนมีชื่ออื่นอีกไหม? ผลิตจากบริษัทอะไรบ้าง? ///// 
ยานูโรเฟน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/nurofen-nurofen%20400-nurofen%20for%20children-nurofen%20gel-nurofen%20zavance/?type=brief[2017,March25] 
https://www.drugs.com/tips/ibuprofen-patient-tips#how_it_works[2017,March25] 
file:///C:/Users/apai/Downloads/904210.pdf [2017,March25] 
https://en.wikipedia.org/wiki/Ibuprofen[2017,March25] 
http://drug.fda.moph.go.th:81/nlem.in.th/medicine/essential/list/150#item-8894[2017,March25] 
https://www.drugs.com/uk/nurofen-400-mg-capsule-soft-leaflet.html[2017,March25] 
http://drug.fda.moph.go.th:81/nlem.in.th/search?keyword=ibuprofen[2017,March25] 
http://www.mims.com/thailand/drug/info/nurofen-nurofen%20400-nurofen%20for%20children-nurofen%20gel-nurofen%20zavance/dosage[2017,March25] 
https://www.drugs.com/sfx/ibuprofen-side-effects.html[2017,March25]
