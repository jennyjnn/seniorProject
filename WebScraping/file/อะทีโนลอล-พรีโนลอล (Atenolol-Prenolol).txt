อะทีโนลอล/พรีโนลอล (Atenolol/Prenolol)
 ///// บทนำ ///// 
ยาอะทีโนลอล หรือ ยาพรีโนลอล (Atenolol หรือ Prenolol) เป็นยาในกลุ่ม Beta blockers ทางคลินิกนำมาใช้รักษาอาการของโรคหัวใจเช่น กล้ามเนื้อหัวใจขาดเลือด หัวใจล้มเหลว หัวใจเต้นผิดจังหวะ รวมถึงโรคความดันโลหิตสูง ใช้ป้องกันการปวดศีรษะไมเกรน อาการวิตกกังวล และกลุ่มอาการจากการหยุดเหล้าอีกด้วย ซึ่งสามารถใช้เป็นยาเดี่ยวๆหรือจะใช้ร่วมกับยาอื่นเช่น ยากลุ่ม Calcium-channel blocker ในการรักษาโรคก็ได้ทั้งนี้ขึ้นกับอาการป่วยและดุลยพินิจของแพทย์เป็นสำคัญ 
รูปแบบยาแผนปัจจุบันของยาอะทีโนลอลจะเป็นยาชนิดรับประทานและยาฉีด ยาอะทีโนลอลสามารถดูดซึมจากระบบทางเดินอาหาร และกระจายเข้าสู่ร่างกายได้ประมาณ 40 - 50% ตัวยาในกระแสเลือดจะเข้าจับกับพลาสมาโปรตีนประมาณ 6 - 16% ตับจะเปลี่ยนโครงสร้างทางเคมีของยานี้เป็นปริมาณที่น้อยกว่า 10% จากตัวยาในกระแสเลือด ร่างกายต้องใช้เวลาประมาณ 6 - 7 ชั่วโมงในการกำจัดยาอะทีโนลอลจำนวน 50% ออกจากกระแสโลหิตและผ่านทิ้งไปกับปัสสาวะ 
ข้อดีของการใช้ยาอะทีโนลอลนี้คือ รับประทานเพียงวันละครั้ง จึงทำให้สะดวกต่อการใช้ยา แต่ก็ยังมีข้อห้ามใช้และข้อควรระวังอยู่หลายประการที่แพทย์มักจะนำมาพิจารณาประกอบก่อนการสั่งจ่ายยานี้อย่างเช่น 
- หากผู้ป่วยมีอาการหัวใจเต้นช้าประเภท Sinus bradycardia หรือมีภาวะช็อกจากหัวใจหยุดเต้น แพทย์จะไม่เลือกใช้ยาอะทีโนลอลในการรักษา 
- ผู้ป่วยเคยมีประวัติแพ้ยาอะทีโนลอลมาก่อนหรือไม่ 
- มีโรคประจำตัวหลายประเภทที่ต้องเพิ่มความระมัดระวังเป็นอย่างมากหากจะต้องใช้ยาอะทีโนลอล ด้วยอาการโรคดังกล่าวอาจเพิ่มระดับความรุนแรงได้มากขึ้นเมื่อมีการใช้ยาอะทีโนลอลนี้เช่น โรคหืด โรคเบาหวาน โรคความดันโลหิตต่ำ โรคซึมเศร้า ภาวะหัวใจเต้นช้าผิดปกติ โรคตับ โรคไต โรคต่อมไทรอยด์ โรคกล้ามเนื้ออ่อนแรง ผู้ป่วยเนื้องอกต่อมหมวกไตชนิด Pheochromocytoma และอื่นๆ 
- สตรีตั้งครรภ์และสตรีที่อยู่ในภาวะให้นมบุตรหากมารดาได้รับยาอะทีโนลอลอาจสุ่มเสี่ยงทำให้ทารกมีอาการหัวใจเต้นช้าและเกิดภาวะน้ำตาลในเลือดต่ำติดตามมา 
- มีประวัติการใช้ยาหรือปัจจุบันใช้ยาอะไรอยู่บ้าง ด้วยมียาหลายรายการที่ใช้ร่วมกับยาอะทีโนลอลแล้วอาจเกิดปฏิกิริยาระหว่างยาและทำให้ผู้ป่วยได้รับผลข้างเคียงติดตามมาได้อย่างมากมาย เช่น กลุ่มยาแก้แพ้, ยา Digoxin, กลุ่ม MAOI, กลุ่ม Calcium channel blocker, กลุ่มยารักษาโรคเบาหวาน รวมถึงกลุ่มยาที่ใช้ลดน้ำหนัก ซึ่งแพทย์ต้องนำมาพิจารณาว่าสมควรใช้ร่วมกันหรือไม่ อาจต้องปรับขนาดรับประทานหรือไม่ใช้ยาอะทีโนลอล เป็นต้น 
- ถึงแม้จะมีการสั่งจ่ายยาอะทีโนลอลกับผู้ป่วยแล้วก็ตาม หากผู้ป่วยเกิดอาการแพ้ยาในภายหลัง หรือพบอาการข้างเคียง (ผลข้างเคียง) ที่รบกวนต่อการดำเนินชีวิตประจำวัน ต้องหยุดการใช้ยานี้แล้วรีบนำตัวผู้ป่วยมาพบแพทย์/มาโรงพยาบาลโดยเร็วทันที/ฉุกเฉิน 
- ประการสุดท้ายแพทย์มักจะแนะนำให้ผู้ป่วยรับประทานยานี้ให้ตรงเวลา ต้องหมั่นคอยตรวจสอบอาการโรคด้วยตนเองอย่างสม่ำเสมอเช่น การวัดความดันโลหิตเมื่ออยู่ที่บ้าน หลังการใช้ยานี้แล้วพบว่าอาการโรคไม่ดีขึ้นตามระยะเวลาที่เหมาะสม ควรต้องนำผู้ป่วยกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
คณะกรรมการอาหารและยาของไทยได้บรรจุให้ยาอะทีโนลอลอยู่ในบัญชียาหลักแห่งชาติ และจัดอยู่ในหมวดของยาอันตราย มีการใช้ยาอะทีโนลอลในสถานพยาบาลโดยทั่วไปทั้งของรัฐบาลและเอกชน รวมถึงมีจำหน่ายตามร้านขายยาโดยทั่วไป อย่างไรก็ตามผู้บริโภคไม่สมควรไปหาซื้อยานี้มารับประทานเอง ควรต้องใช้ยานี้ตามคำสั่งของแพทย์เท่านั้น 
 ///// อะทีโนลอลมีสรรพคุณ (คุณสมบัติ) อย่างไร? ///// 
ยาอะทีโนลอลมีสรรพคุณ/ข้อบ่งใช้เช่น 
- รักษาอาการความดันโลหิตสูง 
- ป้องกันและบำบัดรักษาอาการกล้ามเนื้อหัวใจขาดเลือด 
- บำบัดอาการกล้ามเนื้อหัวใจตาย 
- ลดอาการหัวใจเต้นผิดจังหวะ 
- ลดภาวะวิตกกังวล 
- ป้องกันการปวดศีรษะไมเกรน 
 ///// อะทีโนลอลมีกลไกการออกฤทธิ์อย่างไร? ///// 
กลไกการออกฤทธิ์ของยาอะทีโนลอลคือ ตัวยาจะเข้าไปจับกับตัวรับ (Receptor) ในร่างกายที่เรียกว่า Beta1 receptor ซึ่งพบตามเนื้อเยื่อของหัวใจ ผนังหลอดเลือด และเนื้อเยื่อไต จากนั้นตัวยาจะปิดกั้นการทำงานของตัวรับดังกล่าวส่งผลให้หัวใจลดการบีบตัวลง ทำให้ปริมาณเลือดที่ถูกสูบฉีดออกจากหัวใจน้อยลงด้วย อีกทั้งส่งผลยับยั้งการปลดปล่อยสารเรนิน (Renin, สารที่เกี่ยวข้องกับการควบคุมความดันโลหิต) จากไตทำให้เพิ่มการขับถ่ายของเกลือโซเดียมออกจากร่างกาย จากกลไกเหล่านี้จึงส่งผลลดอัตราการเต้นของหัวใจทำให้กลับมาเต้นในจังหวะที่ปกติ ลดภาวะกล้ามเนื้อหัวใจขาดเลือด และลดความดันโลหิตสูงได้ตามสรรพคุณ 
อนึ่งยานี้ไม่สามารถซึมผ่านสมองได้จึงไม่ก่อให้เกิดอาการข้างเคียงต่อระบบประสาทส่วนกลางมากนัก และถือเป็นข้อดีอีกประการของยาอะทีโนลอล 
 ///// อะทีโนลอลมีรูปแบบการจัดจำหน่ายอย่างไร? ///// 
ในประเทศไทยยาอะทีโนลอลมีรูปแบบการจัดจำหน่ายเป็นยาเม็ดชนิดรับประทาน ขนาด 25, 50 และ 100 มิลลิกรัม/เม็ด 
 ///// อะทีโนลอลมีขนาดรับประทานอย่างไร? ///// 
ยาอะทีโนลอลมีขนาดรับประทานหลากหลาย ขึ้นกับว่าใช้รักษาควบคุมอาการของโรค/ภาวะอะไร ซึ่งแพทย์ผู้รักษาจะเป็นผู้กำหนดขนาดและระยะเวลาในการใช้ยานี้ที่แตกต่างกันไป ในบทความนี้ขอยกตัวอย่างขนาดยานี้ที่ใช้ทั่วไปในบางข้อบ่งใช้เช่น 
ก. สำหรับความดันโลหิตสูง: 
- ผู้ใหญ่: เริ่มต้นรับประทาน 50 มิลลิกรัมวันละครั้ง ภายใน 1 - 2 สัปดาห์หลังใช้ยาไปแล้ว หากจำเป็นแพทย์อาจปรับขนาดรับประทานเป็น 100 มิลลิกรัมวันละครั้ง 
ข. สำหรับป้องกันและบำบัดรักษาอาการกล้ามเนื้อหัวใจขาดเลือด: 
- ผู้ใหญ่: เริ่มต้นรับประทาน 50 มิลลิกรัมวันละครั้ง หากอาการไม่ดีขึ้นภายใน 1 สัปดาห์แพทย์อาจปรับขนาดรับประทานเป็น 100 มิลลิกรัมวันละครั้ง ซึ่งผู้ป่วยบางกลุ่มแพทย์อาจต้องปรับเพิ่มขนาดรับประทานเป็น 200 มิลลิกรัม/วัน 
ค. สำหรับอาการหัวใจเต้นผิดจังหวะ: 
- ผู้ใหญ่: เริ่มต้นรับประทาน 50 มิลลิกรัมวันละครั้ง หากจำเป็นแพทย์อาจปรับขนาดรับประทานเพิ่มขึ้นตามลำดับทุกๆ 1 สัปดาห์ ขนาดรับประทานสูงสุดไม่เกิน 200 มิลลิกรัม/วัน 
*อนึ่ง: 
- ในเด็ก: ขนาดการใช้ยานี้กับเด็กยังไม่ได้ระบุการจัดทำทางคลินิก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
- กรณีผู้ป่วยโรคไตแพทย์อาจจะปรับขนาดรับประทานของยานี้โดยพิจารณาเป็นกรณีๆไป 
- รับประทานยานี้ก่อนหรือหลังหรือพร้อมอาหารก็ได้ แต่ควรรับประทานยานี้พร้อมกับดื่มน้ำเปล่าในปริมาณที่เพียงพอ 
- ระยะเวลาของการใช้ยาอะทีโนลอลจะขึ้นอยู่กับการตอบสนองของร่างกายผู้ป่วยร่วมกับดุลยพินิจของแพทย์ว่าสมควรให้ใข้ยานี้ต่อไปหรือไม่ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาอะทีโนลอล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอะทีโนลอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะทีโนลอลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาอะทีโนลอลให้ตรงเวลา 
 ///// อะทีโนลอลมีผลไม่พึงประสงค์อย่างไร? ///// 
โดยทั่วไปยาอะทีโนลอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการตาพร่า มือ-เท้าเย็น รู้สึกสับสน วิงเวียน เป็นลม เหงื่อออกมาก แน่นหน้าอก อ่อนเพลียผิดปกติ 
นอกจากนี้ยังมีอาการข้างเคียงที่อาจพบได้น้อยเช่น มีอาการหนาวสั่น ไอ วิตกกังวล เจ็บหน้าอก หัวใจเต้นเร็ว ปวดขา หัวใจเต้นช้าผิดปกติ หยุดหายใจ ปัสสาวะมีสีเลือด ปัสสาวะน้อยลง ความดันโลหิตกลับมาสูง กระหายน้ำ ปวดกระดูก มีไข้ ฝันร้าย และอื่นๆ 
*สำหรับผู้ที่ได้รับยานี้เกินขนาด: อาจพบอาการวิตกกังวล มีภาวะโคม่า ตัวเย็น ผิวหนังซีด เส้นเลือดดำบริเวณลำคอขยายตัว/โป่งพอง อ่อนเพลียอย่างมาก ปวดศีรษะ หิวอาหาร หายใจผิดปกติ เกิดภาวะลมชัก พูดจาไม่ชัด หากพบอาการดังกล่าวต้องรีบนำตัวผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้อะทีโนลอลอย่างไร? ///// 
มีข้อควรระวังการใช้ยาอะทีโนลอลเช่น 
- ห้ามใช้กับผู้ที่แพ้ยาอะทีโนลอล 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามปรับขนาดรับประทานยานี้หรือหยุดการใช้ยานี้ด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามใช้ยานี้กับผู้ที่มีภาวะความดันโลหิตต่ำ หรือผู้ที่มีอาการช็อกจากภาวะหัวใจหยุดเต้น 
- การใช้ยากับสตรีวัย 54 ปีขึ้นไปอาจพบอาการเต้านมโต เจ็บ/คัดตึงเต้านม อย่างไรก็ตามเมื่อหยุดการใช้ยานี้อาการเหล่านี้จะค่อยๆดีขึ้นและหายไปเอง 
- หากผู้ป่วยต้องเข้ารับการผ่าตัดแพทย์จะหยุดการใช้ยาอะทีโนลอล ด้วยตัวยาจะก่อให้เกิดผลกระทบต่อการตอบสนองของหัวใจในขณะทำการผ่าตัด 
- หากพบอาการน้ำหนักตัวเพิ่มหลังการใช้ยานี้ อาจเป็นเหตุผลมาจากระบบการเผาผลาญอาหารของร่างกายเปลี่ยนแปลงไป 
- หยุดการใช้ยานี้ทันทีเมื่อมีอาการแพ้ยาเช่น เจ็บหน้าอก แน่นหน้าอก เกิดลมพิษขึ้นเต็มตัว มีอาการบวมของมือ-เท้า-ใบหน้า-ลำคอ เมื่อมีอาการดังกล่าวต้องพาผู้ป่วยส่งโรงพยาบาลโดยทันที/ฉุกเฉิน 
- หมั่นตรวจสอบความดันโลหิตในระหว่างการใช้ยานี้ว่าเป็นปกติหรือไม่ตามแพทย์พยาบาล แนะนำ 
- มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะทีโนลอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะทีโนลอลมีปฏิกิริยาระหว่างยากับยาตัวอื่นอย่างไร? ///// 
ยาอะทีโนลอลมีปฏิกิริยาระหว่างยากับยาตัวอื่นเช่น 
- การใช้ยาอะทีโนลอลร่วมกับยากลุ่ม Calcium channel blockers อาจนำมาซึ่งภาวะหัวใจเต้นช้าหรือถึงขั้นหยุดเต้น รวมถึงทำให้ความดันโลหิตในขณะที่มีการคลายตัวของหัวใจห้องล่างซ้ายเพิ่มขึ้น หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาอะทีโนลอลร่วมกับยา Aminophylline อาจทำให้ฤทธิ์การรักษาของอะทีโนลอลลด ลงและเพิ่มอาการข้างเคียงจากยา Aminophylline โดยมีอาการคลื่นไส้ อาเจียน นอนไม่หลับ ตัวสั่น กระสับกระส่าย หัวใจเต้นผิดจังหวะ และหายใจไม่ออก/หายใจลำบาก กรณีที่จำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาอะทีโนลอลร่วมกับ Atazanavir อาจก่อให้เกิดภาวะหัวใจเต้นผิดจังหวะและพบอา การวิงเวียน เป็นลมร่วมด้วย หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาอะทีโนลอลร่วมกับยา Ephedrine อาจทำให้ประสิทธิภาพการขยายหลอดลมของการใช้ยา Ephedrine ในกรณีฉุกเฉินด้อยลงไปดังนั้นควรหลีกเลี่ยงการใช้ยาทั้งสองตัวร่วมกัน 
 ///// ควรเก็บรักษาอะทีโนลอลอย่างไร? ///// 
ควรเก็บยาอะทีโนลอลภายใต้อุณหภูมิห้องที่เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// อะทีโนลอลมีชื่ออื่นอีกไหม? ผลิตจากบริษัทอะไรบ้าง? ///// 
ยาอะทีโนลอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Atenolol  [2015,Nov14] 
http://www.drugs.com/atenolol.html  [2015,Nov14] 
http://www.rxlist.com/atenolol-drug.html  [2015,Nov14] 
http://www.mims.com/Thailand/drug/search?q=atenolol&amp;page=0  [2015,Nov14] 
http://dmsic.moph.go.th/dmsic/admin/files/userfiles/files/essential_book_56.pdf [2015,Nov14] 
http://www.mims.com/THAILAND/Home/GatewaySubscription/?generic=Atenolol  [2015,Nov14] 
https://en.wikipedia.org/wiki/Beta-1_adrenergic_receptor  [2015,Nov14] 
http://www.drugs.com/drug-interactions/atenolol-index.html?filter=3&amp;generic_only=  [2015,Nov14]
