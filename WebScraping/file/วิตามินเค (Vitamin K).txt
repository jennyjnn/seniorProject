วิตามินเค (Vitamin K)
 ///// บทนำ ///// 
วิตามินเค (vitamin K) จัดเป็นวิตามินในประเภทที่ละลายได้ดีในไขมัน ร่างกายมนุษย์สามารถ สังเคราะห์วิตามินเคได้จากแบคทีเรียภายในลำไส้ ซึ่งอาจแบ่งวิตามินเคที่มีประโยชน์กับมนุษย์เป็น 3 ชนิดย่อยคือ 
- วิตามินเค 1 หรือในชื่ออื่นว่า Phylloquinone หรือ Phytomenadione หรือ Phytonadione ที่มนุษย์จะได้รับจากอาหารประเภทผักใบสีเขียว 
- วิตามินเค 2 หรือในอีกชื่อว่า Menaquinone ได้รับจากสารอาหารที่มาจากสัตว์เช่น นม ไข่ และร่างกายสังเคราะห์ได้เองโดยอาศัยแบคทีเรียในลำไส้ของเรา 
- วิตามินเค 3 หรือจะเรียกว่า Menadione เป็นสารที่นักวิทยาศาสตร์สังเคราะห์ขึ้นถูกนำมาใช้รักษา ภาวะสารช่วยการแข็งตัวของเลือดต่ำ (Hypoprothrombinemia) ในแถบประเทศที่กำลังพัฒนา 
ทั้งนี้ประโยชน์ของวิตามินเคในร่างกายมนุษย์จะทำหน้าที่ดังนี้ 
1. วิตามินเค 1 เป็นปัจจัยสำคัญในกระบวนการจับตัวของเกล็ดเลือดซึ่งเป็นกลไกป้องกันการเสียชีวิต (ตาย) จากการสูญเสียเลือด (เลือดไหลแล้วหยุดยาก) เมื่อมีบาดแผล 
2. วิตามินเค 2 ช่วยในการรวมตัวของเกลือแคลเซียมกับมวลกระดูกทำให้กระดูกมีความแข็งแรง 
นอกจากนี้วิตามินเคทั้ง 2 ชนิดยังออกฤทธิ์และทำงานร่วมกับวิตามินดีช่วยสนับสนุนการทำงานของเซลล์ที่มีหน้าที่สร้างกระดูก (Osteoblasts) ทำให้กระดูกมีการเจริญเติบโตได้ดีอีกด้วย 
3. วิตามินเคยังช่วยสนับสนุนการพัฒนาและชะลอความเสื่อมของเซลล์ในร่างกาย 
4. วิตามินเคช่วยป้องกันโรคหัวใจ เพราะการขาดวิตามินเคจะทำให้มีเกลือแคลเซียมในกระแสเลือดมากเกินไป เกลือแคลเซียมเหล่านี้จะส่งผลทำให้หลอดเลือดแดงแข็งตัวขาดความยืดหยุ่นและมีผลกระทบต่อการทำงานของหัวใจตามมา 
อาจกล่าวได้ว่าการขาดวิตามินเคย่อมจะส่งผลกระทบกับหน้าที่หลักๆของอวัยวะต่างๆดังที่ได้กล่าวมาข้างต้น ทั้งนี้แหล่งอาหารที่มีวิตามินเคปริมาณสูงเช่น ผักใบเขียวต่างๆจะมีปริมาณวิตา มินเค 1 สูงมาก ในขณะที่อาหารจากสัตว์เช่น ตับ นม ไข่ จะให้วิตามินเค 2 ได้มากกว่า และแบคทีเรียในลำไส้ของคนเราก็มีความสามารถเปลี่ยนวิตามินเค 1 ไปเป็นวิตามินเค 2 ได้อีกด้วย จากข้อมูลเหล่านี้จึงเป็นที่มาของเหตุผลที่การรับประทานยาปฏิชีวนะมากๆอาจทำให้แบคทีเรียในลำไส้ลดน้อยลงจนไม่สามารถสังเคราะห์วิตามินเคได้อย่างเพียงพอ 
สำหรับวิตามินเค 3 ยังอยู่ในช่วงการศึกษาว่าแหล่งอาหารประเภทใดมีวิตามินชนิดนี้มาก แต่นักวิทยาศาสตร์ก็ได้สังเคราะห์วิตามินเค 3 ขึ้นมาใช้ได้เอง และด้วยกลไกของร่างกายสามารถเปลี่ยนวิตามินเค 3 ไปเป็นวิตามินเค 2 ได้เช่นกัน 
กลุ่มเสี่ยงที่มักจะมีภาวะขาดวิตามินเคที่พบบ่อยได้แก่ เด็กทารกแรกเกิดและถือเป็นมาตรฐานของหลายประเทศที่ต้องให้วิตามินเคกับทารกแรกคลอด 
มีข้อมูลทางคลินิกที่กล่าวถึงความต้องการวิตามินเค ”จากอาหาร” ของเด็ก (ลำไส้ของเด็กยังเจริญไม่เต็มที่จึงอาจสร้างวิตามินเคได้ไม่เพียงพอต่อความต้องการของร่างกาย) ในแต่ละวันดังนี้ 
- ทารกแรกคลอด - 6 เดือนควรได้รับวิตามินเค 2 ไมโครกรัม/วัน 
- เด็กอายุ 7- 12 เดือนควรได้รับวิตามินเค 2.5 ไมโครกรัม/วัน 
- เด็กอายุ 1- 3 ปีควรได้รับวิตามินเค 30 ไมโครกรัม/วัน 
- เด็กอายุ 4 - 8 ปีควรได้รับวิตามินเค 55 ไมโครกรัม/วัน 
- เด็กอายุ 9 - 13 ปีควรได้รับวิตามินเค 60 ไมโครกรัม/วัน 
- วัยรุ่นอายุ 14 - 18 ปีควรได้รับวิตามินเค 75 ไมโครกรัม/วัน 
อนึ่งทางคลินิกยังใช้วิตามินเคในการบำบัดอาการเลือดออกของผู้ป่วยที่ได้รับยา Warfarin เกินขนาดอีกด้วย 
อย่างไรก็ตามกรณีที่ร่างกายได้รับวิตามินเคมากเกินไปจนร่างกายไม่สามารถกำจัดออกได้ทันก็อาจแสดงผลต่อระบบอวัยวะต่างๆของร่างกายได้เช่น เกิดภาวะตัวเหลืองโดยเฉพาะในเด็กแรกเกิด มีภาวะโลหิตจางด้วยเม็ดเลือดแดงแตก เกิดภาวะสารบิลิรูบิน (Bilirubin) ในเลือดสูง(Hyperbilirubinemia) 
ผู้บริโภคสามารถพบเห็นการใช้วิตามินเค/ยาวิตามินเคได้ในสถานพยาบาลโดยการใช้จะต้องเป็นไปตามคำสั่งของแพทย์เท่านั้น 
สำหรับบทความนี้จะขอนำเสนอสรรพคุณของวิตามินเคที่ใช้เป็นยาในเรื่อง “การลดภาวะเลือดออกง่าย” เท่านั้น 
 ///// วิตามินเคมีสรรพคุณ (คุณสมบัติ) อย่างไร? ///// 
วิตามินเคมีสรรพคุณ/ข้อบ่งใช้เช่น 
- บำบัดภาวะที่มีสารช่วยการแข็งตัวของเลือดต่ำ (Hypoprothrombinemia) ที่มีสาเหตุจากการใช้ยาต้านการแข็งตัวของเลือด 
- บำบัดภาวะ Hypoprothrombinemia ที่มิได้มีสาเหตุจากการใช้ยาต้านการแข็งตัวของเลือด 
- ป้องกันภาวะ Hypoprothrombinemia ในเด็กซึ่งการใช้ยาจะอยู่ในดุลพินิจของแพทย์ผู้รักษาเป็นกรณีๆไป 
 ///// วิตามินเคมีกลไกการออกฤทธิ์อย่างไร? ///// 
กลไกการออกฤทธิ์ของวิตามินเค ในที่นี้ขอกล่าวถึงเฉพาะวิตามินเค 1 เท่านั้นคือ วิตามินเค 1 จะออกฤทธิ์โดยตัวยามีความจำเป็นในขบวนการสร้างสารโปรตีนที่เกี่ยวข้องกับการแข็งตัวของเลือดได้แก่ Factor II, Factor VII, Factor IX และ Factor X ซึ่งจะส่งผลในการทำงานและการรวมตัวของเกล็ดเลือดให้ปิดบาดแผล จากกลไกดังกล่าวส่งผลให้เกิดฤทธิ์ของการรักษาตามสรรพคุณ 
 ///// วิตามินเคมีรูปแบบการจัดจำหน่ายอย่างไร? ///// 
ยาวิตามินเคมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 10 มิลลิกรัม/เม็ด 
- ยาน้ำชนิดรับประทานสำหรับหยอดเข้าปาก ขนาดความเข้มข้น 2 % 
- ยาฉีด ขนาด 1 มิลลิกรัม/0.5 มิลลิลิตร 
- ยาฉีด ขนาด 1 มิลลิกรัม/1 มิลลิลิตร 
- ยาฉีด ขนาด 10 มิลลิกรัม/มิลลิลิตร 
 ///// วิตามินเคมีขนาดการใช้ยาอย่างไร? ///// 
วิตามินเคมีขนาดการใช้ยาเพื่อการบำบัดรักษาภาวะเลือดออกง่ายเช่น 
ก. ภาวะ Hypoprothrombinemia ที่มีสาเหตุจากการใช้ยาต้านการแข็งตัวของเลือด: 
- ผู้ใหญ่: รับประทานขนาด 2.5 - 10 มิลลิกรัมระยะเวลาในการใช้ยานี้ขึ้นกับคำสั่งของแพทย์ผู้รักษา 
- เด็ก: ยังไม่มีข้อมูลทางคลีนิกของการใช้ยานี้กับเด็ก การใช้ยานี้กับเด็กจึงอยู่ในดุลพินิจของแพทย์ผู้รักษาเป็นกรณีไป 
ข. ภาวะ Hypoprothrombinemia ที่ไม่ได้มีสาเหตุจากการใช้ยาต้านการแข็งตัวของเลือด: 
- ผู้ใหญ่: เริ่มต้นรับประทานขนาด 2.5 - 25 มิลลิกรัมหรือมากกว่านี้ รวมถึงระยะเวลาในการใช้ยานี้ต้องเป็นไปตามคำสั่งแพทย์ผู้รักษา 
- เด็ก: ฉีดยานี้เข้ากล้ามเนื้อขนาด 0.5 - 1 มิลลิกรัมระยะเวลาในการใช้ยาขึ้นกับคำสั่งของแพทย์ผู้รักษา 
* อนึ่ง สามารถรับประทานยานี้ (ชนิดรับประทาน) ก่อนหรือพร้อมอาหารก็ได้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงวิตามินเค ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาวิตามินเคอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาวิตามินเคสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาวิตามินเคตรงเวลา 
 ///// วิตามินเคมีผลไม่พึงประสงค์อย่างไร? ///// 
ยาวิตามินเค 1 สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ทำให้เบื่ออาหาร หายใจลำบาก ตับโตคลำพบได้จากการคลำหน้าท้อง (ปกติจะคลำหน้าท้องไม่พบตับ) บวมตามร่างกายและใบหน้า ตัวซีด ตัว/ตาเหลือง อาจพบผื่นคัน แน่นหน้าอก วิง เวียน เหงื่อออกมาก ความดันโลหิตต่ำ 
 ///// มีข้อควรระวังการใช้วิตามินเคอย่างไร? ///// 
มีข้อควรระวังการใช้ยาวิตามินเคเช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร รวมถึงเด็ก และผู้สูงอายุ 
- ระวังการใช้ยานี้กับผู้ป่วยโรคตับ 
- หากใช้ยานี้แล้วอาการป่วยไม่ดีขึ้นควรต้องกลับมาปรึกษาแพทย์/มาโรงพยาบาลก่อนนัด เพื่อแพทย์พิจารณาปรับแนวทางการรักษา 
- หากบริโภคยานี้แล้วพบอาการผิดปกติเช่น ความดันโลหิตต่ำ หรือเกิดอาการแพ้ยานี้ ให้หยุดใช้ยานี้แล้วรีบนำตัวผู้ป่วยส่งโรงพยาบาลทันที/ฉุกเฉิน 
- สามารถรับประทานยานี้ก่อนหรือพร้อมอาหารก็ได้ 
- ยาวิตามินเคสามารถทนอุณหภูมิสูงๆได้ดี แต่จะเสื่อมสลายหากเก็บในช่องแข็งของตู้เย็น จึงไม่ควรเก็บยานี้ในช่องแช่แข็งของตู้เย็น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมวิตามินเคด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// วิตามินเคมีปฏิกิริยาระหว่างยากับยาตัวอื่นอย่างไร? ///// 
ยาวิตามินเคมีปฏิกิริยาระหว่างยากับยาตัวอื่นเช่น 
- การใช้ยาวิตามินเค 1 ร่วมกับยา Warfarin จะทำให้ฤทธิ์ในการรักษาของยา Warfarin ด้อยลง หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้วิตามินเค 1 ร่วมกับยา Cholestyramine อาจทำให้ฤทธิ์การรักษาของวิตามินเค 1 ลดลง กรณีที่ต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้วิตามินเค 1 ร่วมกับยา Orlistat อาจทำให้การดูดซึมของวิตามินเค 1 ชนิดรับประทานลดลง หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาวิตามินเคอย่างไร? ///// 
ควรเก็บยาวิตามินเค 1 ภายใต้อุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// วิตามินเคมีชื่ออื่นอีกไหม? ผลิตจากบริษัทอะไรบ้าง? ///// 
ยาวิตามินเค 1 ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Vitamin_K  [2016,Jan16] 
http://www.whfoods.com/genpage.php?tname=nutrient&amp;dbid=112  [2016,Jan16] 
https://umm.edu/health/medical/altmed/supplement/vitamin-k  [2016,Jan16] 
http://www.mims.com/India/drug/info/INJEK/INJEK%20inj  [2016,Jan16] 
http://www.mims.com/India/drug/info/KENADION/  [2016,Jan16] 
http://www.drugs.com/dosage/phytonadione.html#Usual_Adult_Dose_for_Hypoprothrombinemia___Not_Associated_with_Anticoagulant_Therapy   [2016,Jan16] 
http://www.mims.com/India/drug/info/phytomenadione/?type=full&amp;mtype=generic#Dosage  [2016,Jan16] 
http://www.mims.com/Thailand/drug/info/k-p-/  [2016,Jan16]
