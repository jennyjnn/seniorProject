ไอโซอีทารีน (Isoetarine)
 ///// บทนำ ///// 
ยาไอโซอีทารีน(Isoetarine หรือ Isoetharine หรือ Isoetharine mesylate หรือ Isoetharine hydrochloride) เป็นยาประเภทเบต้า2 อะโกนิสต์ (Beta2 agonist หรือ Beta 2 adrenergic agonist)  ตัวยาสามารถออกฤทธิ์บริเวณหลอดลมทำให้เกิดการขยายตัวของหลอดลม    ทางคลินิกจึงนำมาใช้เป็นยาขยายหลอดลม ช่วยบรรเทาอาการหอบหืด 
ยาไอโซอีทารีนมีรูปแบบเภสัชภัณฑ์ 2 ลักษณะ คือ แบบสูดพ่นเข้าทางปาก สะดวกกับผู้ป่วยสามารถนำกลับมาใช้ที่บ้านได้  อีกแบบหนึ่งเป็นสารละลายที่ต้องใช้สูดดมโดยใช้กับอุปกรณ์พ่นยาหรือที่เรียกกันว่า Nebulizer  ไม่ว่าจะใช้ยานี้ในรูปแบบเภสัชภัณฑ์ใดก็ตาม  ยาไอโซอีทารีนจะออกฤทธิ์ได้ดีมีประสิทธิภาพเมื่อตัวยาถูกส่งผ่านเข้าสู่ปอดของผู้ป่วยอย่างถูกต้องเท่านั้น  ผู้ป่วยบางรายอาจต้องใช้ยาสูดพ่นชนิดสเตียรอยด์ร่วมในการรักษาด้วย  แพทย์จะแนะนำให้ใช้ไอโซทารีนสูดพ่นก่อนเพื่อทำให้หลอดลมขยายตัว  จากนั้นจึงสูดพ่นสเตียรอยด์ตาม 
สำหรับผู้ที่มีโรคประจำตัวบางประเภท อาจเป็นอุปสรรคต่อการใช้ยา
ไอโซอีทารีน  ด้วยตัวยานี้อาจกระตุ้นให้อาการโรคประจำตัวดังกล่าวรุนแรงมากยิ่งขึ้นโดยเฉพาะอย่างยิ่ง โรคหัวใจ   โรคความดันโลหิตสูง   โรคลมชัก   โรคเบาหวาน  โรคต่อมไทรอยด์เป็นพิษ   โรคตับ   โรคไต เป็นต้น 
นอกจากนี้ทางคลินิก ยังไม่มีข้อมูลความปลอดภัยของการใช้ยาไอโซอีทารีนกับสตรีมีครรภ์/ตั้งครรภ์  สตรีในภาวะให้นมบุตร และในเด็กที่มีอายุตั้งแต่12 ปีลงมา  การใช้ไอโซอีทารีนกับผู้ป่วยกลุ่มนี้อาจก่อให้เกิดอันตรายขึ้นได้ 
หลังการพ่นยาไอโซอีทารีน  อาจทำให้เกิดอาการข้างเคียง(ผลข้างเคียง)คล้ายกับยาชนิดอื่นได้  เช่น ผู้ป่วยอาจมีอาการ  ปวดศีรษะ   วิงเวียนคล้ายจะเป็นลม  นอนไม่หลับ  กระสับกระส่าย   คลื่นไส้  ปากแห้ง  หรือท้องเสีย  กรณีที่มีอาการดังกล่าวเกิด              ในระดับรุนแรงและเกิดอาการเป็นเวลานานๆ  ควรรีบนำผู้ป่วยกลับมาพบแพทย์/มาโรงพยาบาลอีกครั้งโดยไม่ต้องรอถึงวันแพทย์นัด เพื่อแพทย์พิจารณาปรับแนวทางการบริหารยา/ใช้ยาให้เหมาะสมมากยิ่งขึ้น 
ยาไอโซอีทารีนยังก่อให้เกิดภาวะยาตีกัน(ปฏิกิริยาระหว่างยา)กับยาชนิดอื่นๆได้  ผู้ป่วยจึงควรแจ้งให้ แพทย์ พยาบาล เภสัชกร ทราบว่า ตนเองมียาประเภทอื่นใดที่ใช้อยู่ก่อน โดยเฉพาะอย่างยิ่งกลุ่มยาเบต้า-บล็อกเกอร์ (Beta-blocker),  TCAs  ,MAOIs  และยาขยายหลอดลมชนิดอื่นๆ 
ปัจจุบันมียารักษาอาการหอบหืดมากมายหลายชนิดที่แพทย์ใช้เป็นยาทางเลือก  ทั้งนี้แพทย์จะพิจารณาถึงประสิทธิผลความปลอดภัยต่อผู้ป่วยรวมถึงราคาที่ผู้บริโภค/ผู้ป่วยสามารถเข้าถึงได้  ซึ่งหากต้องการทราบข้อมูลเพิ่มเติมเกี่ยวกับยาไอโซอีทารีน สามารถสอบถามได้จากแพทย์ผู้ที่ทำการตรวจรักษา หรือจากเภสัชกรได้ทั่วไป 
 
 ///// ไอโซอีทารีนมีสรรพคุณ(คุณสมบัติ)อย่างไร? ///// 
ยาไอโซอีทารีนมีสรรพคุณ/ข้อบ่งใช้ เป็นยาขยายหลอดลมใช้บรรเทาอาการหอบหืด 
 ///// ไอโซอีทารีนมีกลไกการออกฤทธิ์อย่างไร? ///// 
ยาไอโซอีทารีนจะมีกลไกการออกฤทธิ์ที่บริเวณตัวรับ(Receptor)ของผนังหลอดลมที่มีชื่อว่า เบต้า2 รีเซพเตอร์ (Beta2 receptor) ส่งผลให้หลอดลมเกิดการขยายตัว  อากาศจึงไหลเวียนผ่านหลอดลมเข้าสู่ปอดได้ดีขึ้น  ด้วยกลไกเหล่านี้เอง จึงทำให้ป้องกัน/บรรเทาภาวะหอบหืดได้ตามสรรพคุณ 
 
 ///// ไอโซอีทารีนมีรูปแบบการจัดจำหน่ายอย่างไร? ///// 
ไอโซอีทารีนมีรูปแบบการจัดจำหน่าย เช่น 
- ยาสูดพ่นเข้าทางปากแบบมีแรงดันในกระบอกยาโดยมีปริมาณยา Isoetarine ขนาด   0.34 มิลลิกรัม/การสูดพ่น 1 ครั้ง 
- ยาประเภทสารละลายที่มีความเข้มข้นของ Isoetarine ที่มีขนาดความเข้มข้น 0.25 และ 1% 
 
 ///// ไอโซอีทารีนมีขนาดการบริหารยาอย่างไร? ///// 
ยาไอโซอีทารีน มีขนาดการบริหารยา/ใช้ยา เช่น 
 
- ผู้ใหญ่และเด็กที่มีอายุเกิน 12 ปีขึ้นไป: ขนาดการสูดพ่นยาเข้าทางปากจะขึ้นอยู่กับคำสั่งแพทย์  ผู้ป่วยจะต้องสูดพ่นยาตามคู่มือการใช้งาน  กรณีที่ต้องพ่นยามากกว่า 1 ครั้งต่อการใช้ยาแต่ละครั้ง ผู้ป่วยควรเว้นระยะเวลาห่างจากการสูดพ่นครั้งแรกนาน 1 นาทีเป็นอย่างต่ำ 
- เด็กอายุตั้งแต่ 12 ปีลงมา:  ทางคลินิก ยังไม่มีข้อมูลความปลอดภัยในการใช้ยานี้ในเด็กวัยนี้ 
อนึ่ง: 
- เรียนรู้อาการของหอบหืดที่มีลักษณะเป็นสัญญาณเตือนเพื่อจะใช้ยาได้ทันเวลา   และหลีกเลี่ยงสภาพแวดล้อมที่จะกระตุ้นให้เกิดอาการหอบหืด 
- ผู้ป่วยต้องเรียนรู้วิธีใช้ยาไอโซทารีนแบบสูดพ่นเข้าทางปากและปฏิบัติ		  ตามคู่มือการใช้งานอย่างถูกต้อง เช่น เขย่ากระบอกยาก่อนใช้ยาทุกครั้ง 
- ทำความสะอาดกระบอกยา  ฝาครอบ วันละครั้ง และเก็บยาไว้ในที่แห้งที่ปราศจากความร้อนและความชื้น 
- การใช้ยาในลักษณะอุปกรณ์พ่นชนิด Nebulizer ต้องกระทำใน                 สถานพยาบาลโดยมีการควบคุมการใช้ยาตามคำสั่งของแพทย์ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียง                          ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไอโซอีทารีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคตับ  โรคไต  โรคความดันโลหิตสูง  โรคความดันโลหิตต่ำ    โรคเบาหวาน  รวมทั้งกำลังกินยา/ใช้ยาอะไรอยู่ เพราะยาไอโซอีทารีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมพ่นยาควรทำอย่างไร? ///// 
กรณีลืมพ่นยาไอโซอีทารีน  สามารถใช้ยา/พ่นยาได้ทันทีที่นึกขึ้นได้  หากเวลาใกล้เคียงกับการพ่นยาในครั้งถัดไป  ไม่จำเป็นต้องเพิ่มปริมาณการพ่นยาเป็น 2 เท่า ให้พ่นยาในขนาดปกติ 
แต่อย่างไรก็ดี เพื่อประสิทธิผลของยา การใช้ยาไอโซอีทารีน จะต้องเป็นไปตามคำสั่งของแพทย์อย่างเคร่งครัด 
 ///// ไอโซทารีนมีผลไม่พึงประสงค์อย่างไร? ///// 
ยาไอโซอีทารีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  วิงเวียน  ปวดศีรษะ  นอนไม่หลับ  ตัวสั่น  รู้สึกกระสับกระส่าย 
- ผลต่อระบบทางเดินอาหาร:  เช่น  คลื่นไส้ อาเจียน  ท้องเสีย  ปากแห้ง 
- ผลต่อผิวหนัง:  เช่น  มีอาการเหงื่อออก 
อนึ่ง กรณีพบอาการข้างเคียงที่รุนแรงจากยานี้ เช่น  มีอาการเจ็บหน้าอก  หัวใจเต้นผิดปกติ  ต้องรีบนำผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้ไอโซอีทารีนอย่างไร? ///// 
มีข้อควรระวังการใช้ยาไอโซอีทารีน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร และเด็กที่มีอายุตั้งแต่ 
12 ปีลงมา 
- ห้ามปรับขนาดการพ่นยาด้วยตนเองและใช้ยาตามขนาดที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น ตัวยาตกตะกอนแข็ง หรือสียาเปลี่ยนไป 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาลอีกครั้งโดยไม่ต้องรอถึงวันนัด 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไอโซทารีนด้วย) ยาแผนโบราณทุกชนิด อาหารเสริม  ผลิตภัณฑ์เสริมอาหาร  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไอโซทารีนมีปฏิกิริยาระหว่างยากับยาตัวอื่นอย่างไร? ///// 
ยาไอโซทารีนมีปฏิกิริยาระหว่างยากับยาตัวอื่น เช่น 
- ห้ามใช้ยาไอโซอีทารีนร่วมกับยา Labetalol , Nadolol , Propranolol , Sotalol,  เพราะอาจเป็นเหตุให้หลอดลมหดตัวตีบตัน ด้วยยากลุ่มดังกล่าวต้านฤทธิ์ของยาไอโซทารีน 
- การใช้ยาไอโซอีทารีนร่วมกับยา Phenylephrine  อาจทำให้หัวใจเต้นเร็วและมี              ความดันโลหิตสูงตามมา  หากจำเป็นต้องใช้ยาร่วมกัน   แพทย์จะปรับขนาดการใช้ยาให้               เหมาะสมเป็นกรณีไป 
- ห้ามใช้ยาไอโซอีทารีนร่วมกับยา Promethazine  ด้วยอาจเกิดภาวะหัวใจเต้นผิดจังหวะตามมา 
- การใช้ยาไอโซอีทารีนร่วมกับยา Phentermine  อาจทำให้ความดันโลหิตสูง และ    หัวใจเต้นเร็วเกิดขึ้นได้  หากจำเป็นต้องใช้ยาร่วมกัน  แพทย์จะปรับขนาดการใช้ยา               ให้เหมาะสมเป็นรายบุคคลไป 
 ///// ควรเก็บรักษาไอโซทารีนอย่างไร? ///// 
ควรเก็บยาไอโซอีทารีนตามคำแนะนำในเอกสารกำกับยา  ห้ามเก็บยาในช่องแช่แข็งตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// ไอโซทารีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไอโซอีทารีนมียาชื่อการค้า  และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Arm-A-Med, Beta 2 
 ///// บรรณานุกรม ///// 
http://www.medicatione.com/?c=drug&amp;s=bronkosol[2017,May20] 
https://www.drugbank.ca/drugs/DB00221[2017,May20] 
https://www.drugs.com/mtm/bronkometer.html[2017,May20] 
http://www.medicatione.com/[2017,May20] 
https://en.wikipedia.org/wiki/Isoetarine[2017,May20] 
http://www.medschat.com/Drugs/Bronkometer/[2017,May20] 
https://www.drugs.com/drug-interactions/isoetharine-index.html?filter=3&amp;generic_only=[2017,May20]
