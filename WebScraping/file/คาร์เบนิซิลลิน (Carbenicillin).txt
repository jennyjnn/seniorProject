คาร์เบนิซิลลิน (Carbenicillin)
 ///// บทนำ ///// 
ยาคาร์เบนิซิลลิน (Carbenicillin) เป็นยาปฏิชีวนะที่จัดอยู่ในกลุ่มยา Penicillin มีฤทธิ์ต่อต้านและทำลายเชื้อแบคทีเรียชนิดแกรมลบซึ่งรวม Pseudomonas aeruginosa ด้วย แต่ยานี้ไม่สามารถทำลายแบคทีเรียชนิดแกรมบวกได้ ปกติทางคลินิกนำมาใช้รักษาการติดเชื้อระบบทางเดินปัสสาวะ และที่ต่อมลูกหมาก รูปแบบของยาแผนปัจจุบันของยานี้จะเป็นยาชนิดรับประทานและยาฉีด 
แพทย์จะใช้ยาคาร์เบนิซิลลินเป็นทางเลือกในการรักษาโรคโดยต้องอาศัยเงื่อนไขดังนี้ 
- แบคทีเรียที่เป็นสาเหตุของอาการโรคต้องตอบสนองกับยานี้ 
- ผู้ป่วยต้องไม่มีประวัติแพ้ยากลุ่มเพนิซิลลินมาก่อน 
- ต้องไม่มีประวัติมีอาการท้องเสียหลังการใช้ยาปฏิชีวนะ 
- ต้องไม่มีโรคหรือปัญหาการทำงานของเกล็ดเลือดหรือป่วยด้วยโรคตับ 
- ยานี้ใช้ต่อต้านเชื้อแบคที่เรียเท่านั้น แพทย์จะไม่นำมาใช้รักษาอาการป่วยจากเชื้อไวรัส 
นอกจากนี้ยังมีข้อมูลที่อาจเป็นประโยชน์ที่ผู้บริโภค/ผู้ป่วยควรรับทราบเกี่ยวกับการใช้ยาคาร์เบนิซิลลินอาทิเช่น 
- การใช้ยาชนิดนี้บ่อยๆเป็นเวลานานๆอาจเกิดการติดเชื้อโรคนอกเหนือจากแบคทีเรียเช่น เชื้อราติดตามมาได้ แต่แพทย์จะเป็นผู้พิจารณาเปลี่ยนแปลงการใช้ยาได้อย่างเหมาะสมที่สุด 
- หากมีอาการปวดท้อง เป็นตะคริวที่ท้อง ถ่ายมีเลือดปน/อุจจาระเป็นเลือดหลังการใช้ยานี้ต้องรีบแจ้งแพทย์/มาโรงพยาบาลทันทีด้วยอาจเกิดภาวะลำไส้ใหญ่อักเสบ (Pseudomembranous colitis) 
- การใช้ยาคาร์เบนิซิลลินร่วมกับยาเม็ดคุมกำเนิดอาจทำให้ฤทธิ์ของยาคุมกำเนิดด้อยลงและเกิดภาวะตั้งครรภ์ตามมา ระหว่างใช้ยานี้จึงควรคุมกำเนิดด้วยวิธีอื่นร่วมด้วยเช่น ถุงยางอนามัยชาย 
- ระหว่างการใช้ยานี้ต้องคอยตรวจสอบการทำงานของไตรวมถึงระบบเลือดให้เป็นปกติเสมอตามคำแนะนำของแพทย์ 
- หากใช้ยานี้ไปสักระยะหนึ่งแล้วอาการไม่ดีขึ้น ควรกลับมาพบแพทย์/มาโรงพยาบาลเพื่อให้แพทย์พิจารณาปรับการรักษา 
จะเห็นได้ว่าการใช้ยาปฏิชีวนะไม่ว่าจะเป็นยาคาร์เบนิซิลลินหรือยาปฏิชีวนะกลุ่มอื่นๆ ล้วนแล้ว แต่มีข้อควรระวังทั้งสิ้น การจะใช้ยาปฏิชีวนะได้อย่างปลอดภัยและเหมาะสมจึงควรต้องเป็นไปตามคำสั่งของแพทย์เท่านั้น 
 ///// คาร์เบนิซิลลินมีสรรพคุณ (คุณสมบัติ) อย่างไร? ///// 
ยาคาร์เบนิซิลลินมีสรรพคุณ/ข้อบ่งใช้เช่น 
- รักษาการติดเชื้อระบบเดินปัสสาวะเช่น กระเพาะปัสสาวะอักเสบ 
- รักษาการติดเชื้อที่ต่อมลูกหมาก 
 ///// คาร์เบนิซิลลินมีกลไกการออกฤทธิ์อย่างไร? ///// 
กลไกการออกฤทธิ์ของยาคาร์เบนิซิลลินคือ ตัวยาจะยับยั้งการสร้างสาร Peptidoglycan ซึ่งเป็นส่วนประกอบสำคัญของผนังเซลล์ในตัวแบคทีเรียส่งผลให้แบคทีเรียหยุดการเจริญเติบโตและตายลงในที่สุด 
 ///// คาร์เบนิซิลลินมีรูปแบบการจัดจำหน่ายอย่างไร? ///// 
ยาคาร์เบนิซิลลินมีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 382 มิลลิกรัม/เม็ด 
- ยาฉีด ขนาด 1 และ 5 กรัม/ขวด (Vial) 
 ///// คาร์เบนิซิลลินมีขนาดรับประทานอย่างไร? ///// 
ยาคาร์เบนิซิลลินมีขนาดรับประทานเช่น 
ก.สำหรับการติดเชื้อที่กระเพาะปัสสาวะ (กระเพาะปัสสาวะอักเสบ): 
- ผู้ใหญ่: รับประทานครั้งละ 382 - 764 มิลลิกรัมวันละ 4 ครั้งก่อนอาหารเป็นเวลา 3 - 7 วัน 
ข.สำหรับการติดเชื้อที่ต่อมลูกหมาก: 
- ผู้ใหญ่: รับประทานครั้งละ 764 มิลลิกรัมวันละ 4 ครั้งก่อนอาหารเป็นเวลา 14 วัน 
*อนึ่ง: 
- ในเด็ก: ยังไม่มีการศึกษาที่แน่ชัดถึงผลข้างเคียงของยานี้ในเด็ก การใช้ยานี้ในเด็กจึงขึ้นอยู่กับดุลพินิจของแพทย์ผู้รักษาเป็นกรณีๆไป 
- การใช้ยาฉีด: จะขึ้นกับชนิดและความรุนแรงของโรคตลอดจนถึงสุขภาพทั่วไปของผู้ป่วย การใช้ยาฉีดจึงอยู่ในดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาคาร์เบนิซิลลิน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาคาร์เบนิซิลลินอาจส่งผลให้อาการของโรครุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคาร์เบนิซิลลินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาคาร์เบนิซิลลินให้ตรงเวลา 
 ///// คาร์เบนิซิลลินมีผลไม่พึงประสงค์อย่างไร? ///// 
ยาคาร์เบนิซิลลินสามารถก่อให้เกิดผลไม่พึงประสงค์ (ผลข้างเคียง/อาการข่างเคียง) โดยรวมได้ดังนี้เช่น มีอาการคลื่นไส้ อาเจียน ท้องเสีย การรับรสชาติเปลี่ยนไป มีไข้ ผื่นคัน อาจพบภาวะโลหิตจาง Thrombocytopenia (เกล็ดเลือดต่ำ) Leukopenia (เม็ดเลือดขาวต่ำ) Neutropenia (เม็ดเลือดขาวชนิด Neutrophil ต่ำ) และ Eosinophilia (เม็ดเลือดขาวชนิด Eosinophilสูง) รวมถึงทำให้ตับทำงานผิดปกติ หากเป็นสตรีอาจพบอาการช่องคลอดอักเสบ 
 ///// มีข้อควรระวังการใช้คาร์เบนิซิลลินอย่างไร? ///// 
มีข้อควรระวังการใช้ยาคาร์เบนิซิลลินเช่น 
- ห้ามใช้กับผู้ที่แพ้ยานี้หรือแพ้ยากลุ่มเพนิซิลลิน (Penicillin) 
- ห้ามปรับขนาดรับประทานยานี้ด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- ระวังการใช้ยานี้กับผู้ป่วยโรคตับ โรคไต โรคหัวใจล้มเหลว 
- การใช้ยานี้เป็นเวลานานต้องเฝ้าระวังการติดเชื้อราตามมา 
- หากพบอาการแพ้ยาเช่น หายใจไม่ออก/หายใจลำบาก ตัวบวม มีลมพิษ ผื่นคันขึ้นเต็มตัว ให้หยุดใช้ยานี้ทันทีแล้วนำตัวผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาคาร์เบนิซิลลินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// คาร์เบนิซิลลินมีปฏิกิริยาระหว่างยากับยาตัวอื่นอย่างไร? ///// 
ยาคาร์เบนิซิลลินมีปฏิกิริยาระหว่างยากับยาตัวอื่นเช่น 
- การใช้ยาคาร์เบนิซิลลินร่วมกับยา Tetracycline จะทำให้ประสิทธิภาพของตัวยาคาร์เบนิซิลลินด้อยลงไปดังนั้นจึงควรหลีกเลี่ยงการใช้ยาทั้งสองร่วมกัน 
- การใช้ยาคาร์เบนิซิลลินร่วมกับยา Methotrexate อาจส่งผลให้ระดับยา Methotrexate ในกระแสเลือดเพิ่มมากขึ้นจนอาจนำมาซึ่งอาการข้างเคียงมากมาย หากจำเป็นต้องใช้ยาร่วมกันแพทย์ จะปรับขนาดการใช้ยาให้เหมาะสมเป็นกรณีบุคคลไป 
- ไม่ควรรับประทานยาคาร์เบนิซิลลินร่วมกับอาหารด้วยจะทำให้ลดการดูดซึมของยานี้จนส่งผลต่อประสิทธิภาพของการรักษา 
 ///// ควรเก็บรักษาคาร์เบนิซิลลินอย่างไร? ///// 
ควรเก็บยาคาร์เบนิซิลลินในช่วงอุณหภูมิ 15 - 30 องศาเซลเซียส (Celsius) เก็บในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// คาร์เบนิซิลลินมีชื่ออื่นอีกไหม? ผลิตจากบริษัทอะไรบ้าง? ///// 
ยาคาร์เบนิซิลลินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.accessdata.fda.gov/drugsatfda_docs/label/2008/050435s009lbl.pdf  [2015,Dec5] 
https://en.wikipedia.org/wiki/Carbenicillin  [2015,Dec5] 
http://www.drugs.com/cdi/carbenicillin-indanyl.html  [2015,Dec5] 
http://www.cimsasia.com/India/drug/info/carbenicillin/?type=brief&amp;mtype=generic  [2015,Dec5] 
http://www.drugs.com/dosage/carbenicillin.html   [2015,Dec5]
