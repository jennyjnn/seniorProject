บิวทอลบิทอล (Butalbital)
 ///// บทนำ ///// 
ยาบิวทอลบิทอล(Butalbital) เป็นยาในกลุ่มยาบาร์บิทูเรต (Barbiturate) ที่มีการออกฤทธิ์ในระยะเวลาสั้นๆถึงระยะเวลาระดับกลางๆ ยานี้สามารถดูดซึมได้ดีจากระบบทางเดินอาหาร และจะกระจายตัวจากกระแสเลือด เข้าสู่เนื้อเยื่อส่วนต่างๆของร่างกาย และซึมผ่านเข้าในน้ำนมมารดาได้  ตัวยาจะอยู่ในกระแสเลือดได้นานถึงประมาณ 35 ชั่วโมง ก่อนที่จะถูกขับออกไปกับปัสสาวะ 
ทางเภสัชกรรม  รูปแบบการใช้ยาบิวทอลบิทอลมักอยู่ในรูปแบบตัวยาที่ผสมร่วมกับยาแก้ปวดชนิดอื่น เช่น 
- Butalbital + Acetaminophen 
- Butalbital + Paracetamol + Caffeine 
- Butalbital + Aspirin 
- Butalbital + Aspirin + Caffeine 
- Butalbital + Paracetamol + Caffeine + Codeine phosphate 
- Butalbital + Aspirin + Caffeine + Codeine phosphate 
- Butalbital + Ergotamine tartrate + Caffeine + Belladonna alkaloids 
ยาบิวทอลบิทอล  มีกลไกการออกฤทธิ์ที่กดการทำงานของสมอง ส่งผลใก้เกิดฤทธิ์สงบประสาท/ยาคลายเครียด  ช่วยให้นอนหลับ บางครั้งก็นำมาใช้รักษาโรคลมชัก  โรคไมเกรน และบรรเทาอาการโรควิตกกังวล เป็นต้น  อย่างไรก็ตาม ยากลุ่มบิวทอลบิทอลจะไม่ถูกเลือกใช้เพื่อบรรเทาอาการปวดศีรษะเป็นทางเลือกแรกๆ ด้วยตัวยาจะส่งผลกระทบต่อความรู้สึกกระตือรือร้นของร่างกาย และอาจเกิดภาวะติดยาตามมา 
การรับประทานยาบิวทอลบิทอลร่วมกับสุราหรือเครื่องดื่มที่มีแอลกอฮอล์เป็นส่วนประกอบ จะก่อให้เกิดพิษต่อร่างกาย เช่น  กดการทำงานของระบบหายใจ(หายใจช้า หายใจตื้นๆ เบา  อาจถึงหยุดหายใจ) หรือกรณีสูตรตำรับที่มีส่วนผสมของยา Acetaminophen ก็อาจทำให้เกิดพิษต่อตับ/ตับอักเสบได้ 
จากกลไกการออกฤทธิ์หลักๆของยาบิวทอลบิทอลที่เช่นเดียวกับของยาบาร์บิทูเรตโดยตัวยาจะออกฤทธิ์ที่ตัวรับ(Receptor)ที่ชื่อ GABA receptors ในสมอง ทำให้ผู้ที่ได้รับยานี้จะมีอาการถูกกดความรู้สึกรับรู้ของสมอง  ในขณะที่ยาอื่นๆที่ถูกนำมาผสมร่วมกัน ก็จะออกฤทธิ์ตามธรรมชาติของตัวมันเอง เช่น  Aspirin,  Acetaminophen,  ที่ช่วยเสริมฤทธิ์ของการบรรเทาอาการปวด เป็นต้น 
ในด้านข้อห้ามใช้อื่นๆของยาบิวทอลบิทอล  จะเป็นเรื่องของการห้ามใช้ในผู้ที่มีอาการแพ้ยานี้ หรือแพ้ตัวยาที่เป็นส่วนผสมในสูตรตำรับของยานี้  รวมถึงผู้ป่วยด้วยโรค Porphyria (โรคพบยาก ที่เป็นโรคทางพันธุกรรม จากมีการผิดปกติในการทำงานของเม็ดเลือดแดง) ก็ไม่เหมาะที่จะใช้ยาบิวทอลบิทอล 
ดังนั้น การจะใช้ยาบิวทอลบิทอลสูตรตำรับใด จะต้องเป็นหน้าที่ของแพทย์แต่เพียงผู้เดียวที่จะเป็นผู้สั่งการใช้ยา โดยผู้ที่ได้รับยานี้ จะต้องปฏิบัติตามคำแนะนำของแพทย์อย่างเคร่งครัด 
 ///// บิวทอลบิทอลมีสรรพคุณ(คุณสมบัติ)อย่างไร? ///// 
ยาบิวทอลบิทอลมีสรรพคุณ/ข้อบ่งใช้ เช่น 
- บรรเทาอาการปวดศีรษะ 
- บรรเทาอาการปวดตามร่างกาย 
 ///// บิวทอลบิทอลมีกลไกการออกฤทธิ์อย่างไร? ///// 
กลไกการออกฤทธิ์ของยาบิวทอลบิทอลคือ ตัวยาจะออกฤทธิ์ต่อตัวรับในสมองที่ชื่อ GABA receptors  และส่งผลกดการทำงานของกระแสประสาท  ซึ่งการใช้ยานี้ที่ถูกขนาดยา  ถูกอาการโรค จะก่อให้เกิดฤทธิ์ของการรักษาตามสรรพคุณ 
 ///// บิวทอลบิทอลมีรูปแบบการจัดจำหน่ายอย่างไร? ///// 
ยาบิวทอลบิทอลมีรูปแบบการจัดจำหน่าย เช่น 
ก. ยาแคปซูลชนิดรับประทานที่มีส่วนประกอบ  เช่น 
- Butalbital 50 มิลลิกรัม + Acetaminophen 325 มิลลิกรัม+ Caffeine 40 มิลลิกรัม+ Codeine phosphate 30 มิลลิกรัม/แคปซูล 
ข. ยาเม็ดชนิดรับประทานที่มีส่วนประกอบ  เช่น 
- Butalbital 50 มิลลิกรัม + Acetaminophen 300 มิลลิกรัม/เม็ด 
- Butalbital 50 มิลลิกรัม + Acetaminophen  650 มิลลิกรัม/เม็ด 
- Butalbital 50 มิลลิกรัม + Acetaminophen  325 มิลลิกรัม + Caffeine 40 มิลลิกรัม/เม็ด 
 ///// บิวทอลบิทอลมีขนาดการใช้ยาอย่างไร? ///// 
ยาในกลุ่มบิวทอลบิทอลมีหลายสูตรตำรับยา  ขนาดรับประทานและวิธีใช้ยานี้ ต้องเป็นไปตามคำสั่งของแพทย์ผู้รักษาเท่านั้น ซึ่งจะแตกต่างกันในผู้ป่วยแต่ละราย ขึ้นกับความรุนแรงของอาการผู้ป่วย  สาเหตุของอาการปวด  อายุผู้ป่วย  โรคประจำตัว รวมถึงมีการใช้ยาอื่นๆร่วมอยู่ด้วยหรือไม่   และห้ามมิให้ผู้ป่วยปรับเพิ่ม–ลดขนาดรับประทานยานี้เอง  ดังนั้นในบทความนี้จึงขอไม่กล่าวถึงขนาดการใช้ยานี้ 
อนึ่ง ผู้ป่วยสามารถหาข้อมูลรายละเอียดของการใช้ยาบิวทอลบิทอล เช่น ข้อห้าม ข้อควรระวัง การเก็บรักษา ฯลฯ ได้จากเอกสารกำกับยาที่แนบมากับภาชนะบรรจุ หรือจากเภสัชกรตามร้านขายยาทั่วไป 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาบิวทอลบิทอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น Porphyria  รวมทั้งกำลังกินยา/ใช้ยาอะไรอยู่ เพราะยาบิวทอลบิทอล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
โดยทั่วไป หากลืมรับประทานยาบิวทอลบิทอล  สามารถรับประทานเมื่อนึกขึ้นได้ ถ้าเวลาใกล้เคียงกับ การรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  แต่การลืมรับประทานยานี้บ่อยๆ สามารถทำให้อาการป่วยไม่ทุเลา และยังอาจเพิ่มความรุนแรงของอาการปวดได้มากยิ่งขึ้น 
 
 ///// บิวทอลบิทอลมีผลไม่พึงประสงค์อย่างไร? ///// 
ยากลุ่มบิวทอลบิทอลสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบการหายใจ:  เช่น  กดการหายใจ  การหายใจติดขัด/หายใจลำบาก 
- ผลต่อระบบประสาท:  เช่น  สูญเสียความทรงจำ  พูดไม่ชัด  การตอบสนองต่อตัว กระตุ้นน้อยลง    ง่วงนอนอย่างมาก 
- ผลต่อระบบการเผาผลาญพลังงานของร่างกาย:   เช่น  เบื่ออาหาร  น้ำหนักตัวลดผิดปกติ 
- ผลต่อกล้ามเนื้อ:  เช่น  ปวดกล้ามเนื้อ   ปวดกระดูก   อ่อนแรง   อ่อนเพลีย 
- ผลต่อตับ:  เช่น  ตับอักเสบ   ตัวเหลืองตาเหลือง 
- ผลต่อไต:  เช่น  ไตทำงานผิดปกติ/ไตอักเสบ 
- ผลต่อตา:   เช่น  หนังตากระตุก 
- ผลต่อสภาพจิตใจ:  เช่น  ตกใจง่าย  จิตหลอน/ประสาทหลอน   รู้สึกสับสน 
- ผลต่อหัวใจ:  เช่น  ชีพจรเต้นช้าลง/เต้นเบา 
- อิ่นๆ: เช่น มีไข้ 
 ///// มีข้อควรระวังการใช้บิวทอลบิทอลอย่างไร? ///// 
มีข้อควรระวังการใช้ยาบิวทอลบิทอล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยด้วยโรคถุงลมโป่งพอง  ผู้ป่วยโรคตับ   โรคไต  ผู้ป่วยที่มีอาการหยุดหายใจขณะนอนหลับ(Obstructive sleep apnea) 
- ห้ามใช้ยานี้กับหญิงตั้งครรภ์ด้วยสามารถก่อความผิดปกติกับทารกในครรภ์ได้ 
- หลีกเลี่ยงการใช้ยานี้กับหญิงที่อยู่ในภาวะให้นมบุตร ด้วยยากลุ่มนี้สามารถซึมผ่าน            เข้าน้ำนมมารดาและส่งผลต่อทารกได้ 
- ห้ามปรับขนาดการรับประทานยานี้เอง  การรับประทานยานี้ควรต้องเป็นไปตาม  คำสั่งแพทย์ผู้รักษาเท่านั้น 
- หลีกเลี่ยงการใช้ยานี้ติดต่อกันเป็นเวลานาน ด้วยสามารถทำให้เกิดการติดยาได้ หรือการใช้ยานี้เป็นเวลานานและหยุดการใช้ยานี้ทันที อาจก่อให้เกิดภาวะถอนยาจนเป็นเหตุให้มีอาการวิตกกังวล  คลื่นไส้ อาเจียน  และมีอาการชัก 
- ระวังการใช้ยานี้กับเด็ก ด้วยยากลุ่มนี้อาจก่อให้เกิดภาวะตื่นเต้น หรือตื่นตระหนกอย่างผิดปกติ 
- ระวังการใช้ยานี้กับผู้สูงอายุ  ด้วยสามารถก่อให้เกิดภาวะซึมเศร้า และมีอาการสับสน	ติดตามมา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยากลุ่มบิวทอลบิทอลด้วย) ยาแผนโบราณทุกชนิด  อาหารเสริม  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// บิวทอลบิทอลมีปฏิกิริยาระหว่างยากับยาตัวอื่นอย่างไร? ///// 
ยาบิวทอลบิทอลมีปฏิกิริยาระหว่างยากับยาตัวอื่น เช่น 
- การรับประทานยาบิวทอลบิทอลร่วมกับการดื่มเครื่องดื่มที่มีแอลกอฮอล์จะก่อให้                   เกิดผลข้างเคียงที่สูงขึ้นจากยาบิวทอลบิทอลติดตามมา เช่น วิงเวียน และง่วงนอนอย่างมาก จึงห้ามรับประทานร่วมกัน 
- การรับประทานยาบิวทอลบิทอลร่วมกับยาเม็ดคุมกำเนิด   สามารถลดความสามารถในการป้องกันการตั้งครรภ์ของยาเม็ดคุมกำเนิดดังกล่าว  หากมีการใช้ยาร่วมกัน  แพทย์จะปรับขนาดรับประทานอย่างเหมาะสม และแนะนำให้ใช้วิธีคุมกำเนิดอื่นๆร่วมด้วย เช่น  การใช้ถุงยางอนามัยชาย 
- การใช้ยาบิวทอลบิทอลร่วมกับยาบางกลุ่ม  สามารถเพิ่มฤทธิ์ในการกดการทำงานของระบบประสาทส่วนกลางได้  เช่น ยาแก้หวัด  ยาแก้แพ้  ยารักษาโรคหืด  ยากล่อมประสาท/ยาคลายเครียด  ยาแก้ปวด   ยาคลายกล้ามเนื้อ  ยารักษาโรคลมชัก  หากไม่มีความจำเป็นใดๆ ควรเลี่ยงการใช้ยาบิวทอลบิทอลร่วมกับยากลุ่มดังกล่าว 
 ///// ควรเก็บรักษาบิวทอลบิทอลอย่างไร? ///// 
สามารถเก็บยาบิวทอลบิทอลที่อุณหภูมิห้อง  ไม่ควรเก็บยาในห้องน้ำหรือในรถยนต์                   เก็บยาในภาชนะที่ปิดมิดชิด พ้นแสงแดด ความร้อนและความชื้น  และเก็บยาให้พ้นมือเด็กและสัตว์เลี้ยง 
 ///// บิวทอลบิทอลมีชื่ออื่นอีกไหม? ผลิตจากบริษัทอะไรบ้าง? ///// 
ยาบิวทอลบิทอลที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Cephadyn, Marten-Tab, Orbivan CF, Phrenilin, Phrenilin Forte, Promacet, Sedapap 
 ///// บรรณานุกรม ///// 
http://www.accessdata.fda.gov/drugsatfda_docs/label/2008/020232s021lbl.pdf [2016,Oct8] 
https://www.accessdata.fda.gov/drugsatfda_docs/label/2011/020232s033lbl.pdf [2016,Oct8] 
http://davisplus.fadavis.com/3976/meddeck/pdf/butalbitalacetaminophencaffeine.pdf [2016,Oct8] 
https://www.drugs.com/cdi/aspirin-butalbital-caffeine.html [2016,Oct8] 
https://www.drugs.com/pro/butalbital-acetaminophen-and-caffeine.html [2016,Oct8] 
https://www.drugs.com/drug-interactions/acetaminophen-butalbital-caffeine-codeine.html [2016,Oct8]
