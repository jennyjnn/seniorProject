พรีนัลเทอรอล (Prenalterol)
 ///// บทนำ ///// 
ยาพรีนัลเทอรอล (Prenalterol หรือ Prenalterol hydrochloride หรือ Prenalterol HCl)เป็นยาในกลุ่ม Beta1 adrenergic agonist  มีการออกฤทธิ์กระตุ้นการทำงานของกล้ามเนื้อหัวใจ  ทำให้หัวใจมีอัตราการเต้นและแรงบีบตัวสูบฉีดเลือดไปเลี้ยงส่วนต่างๆของร่างกายเพิ่มขึ้น  ทางคลินิกจึงนำมาใช้เป็นยารักษาอาการหัวใจล้มเหลว รวมถึงบำบัดอาการช็อก  รูปแบบเภสัชภัณฑ์ของยานี้ มีทั้งยารับประทานและยาฉีด  การใช้ยาพรีนัลเทอรอลเพื่อบำบัดอาการผู้ป่วยภาวะหัวใจล้มเหลว เบื้องต้นแพทย์อาจจะให้ยาพรีนัลเทอรอลโดยหยดเข้าหลอดเลือดดำเพื่อให้มีการออกฤทธิ์เร็วสามารถช่วยเหลือผู้ป่วยที่มีสภาพหัวใจวาย/หัวใจล้มเหลวและไม่สามารถใช้ยารับประทานได้  หลังจากผู้ป่วยฟื้นสภาพและพ้นขีดอันตราย  แพทย์จะเปลี่ยนเป็นยารับประทานเพื่อให้ผู้ป่วยนำกลับมาใช้ที่บ้าน 
ขนาดการใช้ยาพรีนัลเทอรอล  อาจต้องใช้เวลาตั้งแต่เป็นสัปดาห์จนกระทั่งเป็นเดือน ทั้งนี้ขึ้นกับการตอบสนองของร่างกายผู้ป่วยต่อยานี้  ซึ่งระหว่างที่ได้รับยาพรีนัลเทอรอล ผู้ป่วยจะต้องมารับการตรวจร่างกายและทดสอบสมรรถภาพการทำงานของหัวใจโดยการวิ่งบนสายพาน   ผู้ป่วยควรมาพบแพทย์/มาโรงพยาบาลตามที่แพทย์นัดหมายทุครั้ง 
ตัวยาพรีนัลเทอรอล อาจยังไม่มีการใช้เป็นที่แพร่หลายในหลายประเทศ แต่จะพบเห็นการใช้ยานี้ในแถบยุโรป โดยมีการวางจำหน่ายภายใต้ชื่อการค้าว่า Hyprenan และ Varbian 
 
 ///// พรีนัลเทอรอลมีสรรพคุณ(คุณสมบัติ)อย่างไร? ///// 
ยาพรีนัลเทอรอลมีสรรพคุณ/ข้อบ่งใช้ เช่น 
- บำบัดและรักษาอาการหัวใจล้มเหลว 
 
 ///// พรีนัลเทอรอลมีกลไกการออกฤทธิ์อย่างไร? ///// 
ยาพรีนัลเทอรอลเป็นยาประเภท Beta1 adrenergic agonist  ซึ่งมีกลไกการออกฤทธิ์กับตัวรับ(Receptor)ชนิด Beta receptor ที่กล้ามเนื้อหัวใจ  ทำให้กล้ามเนื้อหัวใจมีแรงบีบตัวและสูบฉีดเลือดไปเลี้ยงอวัยวะส่วนต่างๆของร่างกายได้อย่างปกติ 
 
 ///// พรีนัลเทอรอลมีรูปแบบการจัดจำหน่ายอย่างไร? ///// 
ยาพรีนัลเทอรอลที่พบเห็นการใช้ในปัจจุบันในประเทศไทย คือรูปแบบของยาฉีดที่ประกอบด้วยตัวยา Prenalterol HCl ขนาด 5 มิลลิกรัม/5 มิลลิลิตร 
 
 ///// พรีนัลเทอรอลมีขนาดการบริหารยาอย่างไร? ///// 
ยาพรีนัลเทอรอล มีขนาดการบริหารยา/ใช้ยา เช่น 
- ผู้ใหญ่: หยดยาเข้าหลอดเลือดดำขนาด 2–15 มิลลิกรัม/ครั้ง
การให้ยาครั้งต่อไปจะเป็นไปตามดุลยพินิจของแพทย์ 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง:  หลังการได้รับการรักษาจากยาชนิดนี้ ผู้ป่วยต้องมารับการตรวจร่างกาย
และทดสอบสภาพการทำงานของหัวใจตามที่แพทย์นัดหมายทุกครั้ง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียง         ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาพรีนัลเทอรอล ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคความดันโลหิตสูง   โรคความดันโลหิตต่ำ  รวมทั้งกำลังกินยา/ใช้ยาอะไรอยู่	  เพราะยาพรีนัลเทอรอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// พรีนัลเทอรอลมีผลไม่พึงประสงค์อย่างไร? ///// 
เท่าที่มีข้อสรุปทางคลินิกพบว่า ยาพรีนัลเทอรอลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) โดยทำให้เกิดความดันโลหิตต่ำ  หัวใจเต้นช้า  และอาการข้างเคียงที่รุนแรงที่สุดคือเสียชีวิต 
 
 ///// มีข้อควรระวังการใช้พรีนัลเทอรอลอย่างไร? ///// 
มีข้อควรระวังการใช้ยาพรีนัลเทอรอล เช่น 
- ห้ามใช้กับผู้ที่แพ้ยานี้ 
- ห้ามรับประทานยานี้/ใช้ยานี้ร่วมกับเครื่องดื่มประเภทแอลกอฮอล์ด้วยจะทำให้เกิดผลข้างเคียงจากยานี้ที่รุนแรง 
- ห้ามปรับขนาดรับประทาน/การใช้ยานี้ด้วยตนเอง และใช้ยาตามขนาดรับประทานที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น มีเศษผงในยา 
- การใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก ต้องเป็นไปตามดุลยพินิจของแพทย์เท่านั้น 
- ระหว่างที่ใช้ยานี้ ผู้ป่วยควรตรวจสอบความดันโลหิตเป็นประจำตามคำแนะนำของ แพทย์/เภสัชกร/พยาบาล 
- มาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาพรีนัลเทอรอลด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด (อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด)รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// พรีนัลเทอรอลมีปฏิกิริยาระหว่างยากับยาตัวอื่นอย่างไร? ///// 
ข้อมูลปฏิกิริยาระหว่างยาของยาพรีนัลเทอรอลกับยาชนิดอื่นที่มีรายงานทางสาธารณะยังมีน้อยมาก  อย่างไรก็ตามหากพบความผิดปกติเกิดขึ้นกับร่างกายผู้ป่วยเมื่อใช้ยานี้ร่วมกับยาชนิดอื่นใด ต้องรีบแจ้งแพทย์ผู้ที่ทำการรักษา/มาโรงพยาบาลโดยเร็ว 
 
 ///// ควรเก็บรักษาพรีนัลเทอรอลอย่างไร? ///// 
ควรเก็บยาพรีนัลเทอรอลตามเงื่อนไขที่ระบุในเอกสารกำกับยา  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
และเก็บยาให้พ้นมือเด็กและสัตว์เลี้ยง 
 
 ///// พรีนัลเทอรอลมีชื่ออื่นอีกไหม? ผลิตจากบริษัทอะไรบ้าง? ///// 
ยาพรีนัลเทอรอล มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Prenalterol[2017,Aug26] 
https://www.ncbi.nlm.nih.gov/pubmed/6653650[2017,Aug26] 
http://www.medicatione.com/[2017,Aug26] 
https://pdfs.semanticscholar.org/edb2/2eea1e4030e49ebdec9f2e725f3075f73fca.pdf[2017,Aug26] 
https://www.thegazette.co.uk/Edinburgh/issue/20967/page/1162/data.pdf[2017,Aug26] 
https://www.ncbi.nlm.nih.gov/pubmed/6731471[2017,Aug26]
