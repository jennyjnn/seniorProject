ไดซัลฟิแรม (Disulfiram)
 ///// บทนำ ///// 
ยาไดซัลฟิแรม (Disulfiram) เป็นยาที่นำมาบำบัดการติดสุราเรื้อรัง ถูกค้นพบในปี ค.ศ. 1920 (พ.ศ. 2463) จากนั้นเป็นเวลาอีก 28 ปีจึงค้นพบฤทธิ์ที่เป็นสรรพคุณของการรักษา โดยมีกลไกที่ไม่ค่อยซับซ้อนเท่าไรนักกล่าวคือ ยาไดซัลฟิแรมจะออกฤทธิ์มิให้ร่างกายทำลายแอลกอฮอล์ในกระแสเลือดได้ทำให้พิษของแอลกอฮอล์อยู่ในร่างกายได้นานขึ้น ผลที่ตามมาจะทำให้ผู้ที่รับประทานยานี้ได้รับผลข้างเคียงของแอลกอฮอล์ได้เป็นเวลาที่ยาวนานและรุนแรงมากขึ้น ผู้ป่วยจึงเบื่อหน่ายใน ฤทธิ์ของสุราและค่อยๆปรับตัวจนเลิกรับประทานไปเอง 
รูปแบบของยาแผนปัจจุบันของยาไดซัลฟิแรมที่ใช้กันแพร่หลายจะเป็นยาชนิดรับประทาน โดยตัวยามีการดูดซึมจากระบบทางเดินอาหารอย่างช้าๆ ตับจะคอยเปลี่ยนแปลงโครงสร้างของยาในกระแสเลือดไปเป็นสารออกฤทธิ์ที่มีชื่อว่า Diethyldithiocarbamate ร่างกายต้องใช้เวลาประมาณ 60 - 120 ชั่วโมงในการกำจัดยาไดซัลฟิแรมจำนวน 50% ออกจากกระแสเลือด 
การใช้ยาไดซัลฟิแรมกับผู้ป่วยไปนานๆจะไม่ก่อให้เกิดอาการดื้อยาแต่อย่างใด แพทย์จะไม่ใช้ยานี้กับผู้ป่วยที่เพิ่งดื่มสุราภายใน 12 ชั่วโมงที่ผ่านมา และก่อนการใช้ยาต้องชี้แจงกับผู้ป่วยให้ความร่วมมือในการรักษาด้วยความตั้งใจ 
ทั้งนี้มีข้อจำกัดบางประการที่ทำให้แพทย์ไม่สามารถใช้ยาไดซัลฟิแรมกับผู้ป่วยได้เช่น 
- ผู้ป่วยมีประวัติแพ้ยาชนิดนี้หรือแพ้ยาที่กระตุ้นการแพ้เหมือนยาไดซัลฟิแรมเช่น ยากลุ่ม Cephalosporins อย่างเช่น Cefoperazone, Cefamandole และ Cefotetan 
- ผู้ป่วยอยู่ในภาวะเมาสุราและไม่มีสติสัมปชัญญะในการรับรู้ 
- เป็นผู้ป่วยมีโรคหัวใจขั้นรุนแรง ผู้ป่วยโรคหลอดเลือดบริเวณหัวใจทำงานผิดปกติ หรือผู้ที่มีอาการทางจิตประสาท 
- ผู้ป่วยมีการรับประทานยาบางชนิดในขณะนั้นเช่น Metronidazole, ยาน้ำเชื่อมแก้ไอบางประ เภทอาทิ Coldene Cough Syrup 15%, ยาต้านการแข็งตัวของเลือดอย่างเช่น Warfarin, ยากลุ่ม Benzodiazepines เช่น Alprazolam 
- เป็นกลุ่มผู้ป่วยเด็ก เด็กวัยรุ่น สตรีตั้งครรภ์ สตรีที่อยู่ในภาวะให้นมบุตร 
อนึ่งเมื่อมีการสั่งจ่ายยาไดซัลฟิแรมให้กับผู้ป่วย แพทย์จะให้คำแนะนำเพิ่มเติมพร้อมกับข้อควรระวังในระหว่างการใช้ยานี้โดยจะคำนึงถึงความปลอดภัยและประโยชน์ที่ผู้ป่วยจะได้รับสูงสุดเช่น 
- หลีกเลี่ยงการขับขี่ยวดยานพาหนะใดๆด้วยตัวยาอาจก่อให้เกิดอาการง่วงนอนซึ่งจะส่งผลต่อการขับขี่จนอาจเกิดอันตรายได้ 
- หลังใช้ยานี้แล้วพบอาการตัวเหลือง ตาเหลือง ปัสสาวะมีสีคล้ำ เหนื่อยง่าย เบื่ออาหาร คลื่นไส้-อาเจียน ซึ่งเป็นอาการที่ผิดปกติอันเนื่องมาจากตับ ต้องรีบนำตัวผู้ป่วยมาพบแพทย์/มาโรงพยาบาลโดยเร็ว 
- กรณีที่ผู้ป่วยต้องเข้ารับการผ่าตัดหรือเข้าคลินิกทันตกรรมจะต้องแจ้งให้แพทย์/ทันตแพทย์ทราบด้วยว่าตนเองใช้ยาไดซัลฟิแรมอยู่ 
- ระหว่างการใช้ยานี้ต้องหลีกเลี่ยงการดื่มสุรา บริโภคอาหารหรือเครื่องดื่มที่มีแอลกอฮอล์เป็นส่วนประกอบด้วยเด็ดขาด 
สำหรับประเทศไทยเราโดยคณะกรรมการอาหารและยาได้บรรจุให้ยาไดซัลฟิแรมเป็นยาที่อยู่ในบัญชียาหลักแห่งชาติโดยอยู่ในหมวดของยาอันตราย การใช้ยาจะต้องเป็นไปตามคำสั่งแพทย์เท่านั้น ห้ามมิให้ผู้ป่วย/ผู้บริโภคไปซื้อหายามารับประทานเองโดยเด็ดขาด 
หมายเหตุ: ในต่างประเทศยาชื่อการค้าของยานี้คือ Antabuse, Antabus 
 ///// ไดซัลฟิแรมมีสรรพคุณ (คุณสมบัติ) อย่างไร? ///// 
ยาไดซัลฟิแรมมีสรรพคุณ/ข้อบ่งใช้คือ 
- รักษาอาการติดสุราเรื้อรัง 
 ///// ไดซัลฟิแรมมีกลไกการออกฤทธิ์อย่างไร? ///// 
กลไกการออกฤทธิ์ของยาไดซัลฟิแรมคือ ตัวยาจะเข้าปิดกั้นและออกฤทธิ์ยับยั้งการทำงานของเอนไซม์ที่มีชื่อว่า Aldehyde dehydrogenase ทำให้กลไกในการทำลายแอลกอฮอล์ในเลือดลดน้อยลงไป ส่งผลให้ร่างกายตอบสนองต่อฤทธิ์ของแอลกอฮอล์รุนแรงขึ้น แม้แต่การรับประทานแอลกอฮอล์เพิ่มเข้าไปเล็กน้อย ก็จะกระตุ้นให้ร่างกายผู้ป่วยได้รับพิษจากแอลกอฮอล์มากยิ่งขึ้น จากกลไกเหล่านี้ ทำให้ผู้ที่ติดสุราเกิดความกลัวที่จะดื่มสุราจึงลดปริมาณการดื่มลง จนเป็นที่มาของสรรพคุณ 
 ///// ไดซัลฟิแรมมีรูปแบบการจัดจำหน่ายอย่างไร? ///// 
ยาไดซัลฟิแรมมีรูปแบบการจัดจำหน่ายเป็นยาเม็ดชนิดรับประทาน ขนาด 250 และ 500 มิลลิกรัม/เม็ด 
 ///// ไดซัลฟิแรมมีขนาดรับประทานอย่างไร? ///// 
ยาไดซัลฟิแรมมีขนาดรับประทานเช่น 
- ผู้ใหญ่: เริ่มรับประทาน 500 มิลลิกรัมวันละครั้งเป็นเวลา 1 - 2 สัปดาห์จนผู้ป่วยงดดื่มแอลกอฮอล์ ขนาดที่ใช้คงระดับการรักษารับประทาน 250 มิลลิกรัม/วันเป็นเวลา 6 เดือน - 1 ปีโดยต้องเป็นไปตามคำสั่งแพทย์ และขนาดรับประทานสูงสุดไม่เกิน 500 มิลลิกรัม/วัน 
- เด็ก: ยังไม่มีข้อมูลที่แน่ชัดถึงผลข้างเคียงและความปลอดภัยในการใช้ยานี้ในเด็ก การใช้ยานี้ในเด็กจึงต้องอยู่ในดุลพินิจของแพทย์ผู้รักษาเป็นกรณีๆไป 
*อนึ่ง: 
- การรับประทานยาไดซัลฟิแรมจะเริ่มได้เมื่อมีการหยุดดื่มสุราอย่างน้อย 12 ชั่วโมงไปแล้ว 
- สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาแคฟเฟอีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจ/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไดซัลฟิแรมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือทางรกและเข้าสู่ทารก จนเกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไดซัลฟิแรมสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาไดซัลฟิแรมให้ตรงเวลาเสมอ 
 ///// ไดซัลฟิแรมมีผลไม่พึงประสงค์อย่างไร? ///// 
ยาไดซัลฟิแรมก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น เส้นประ สาทตาอักเสบ ปลายประสาทอักเสบ/โรคเส้นประสาท เกิดภาวะตับอักเสบ ตับหยุดหลั่งน้ำดี อาจเกิดอาการแพ้ทางผิวหนัง/ผด-ผื่นตามผิวหนัง ง่วงนอน อ่อนเพลีย ปวดศีรษะ เกิดสิว การรับรสชาติเปลี่ยน ไป และอาจเกิดภาวะทางจิตผิดปกติขึ้นได้ 
 ///// มีข้อควรระวังการใช้ไดซัลฟิแรมอย่างไร? ///// 
มีข้อควรระวังการใช้ยาไดซัลฟิแรมเช่น 
- ห้ามใช้กับผู้แพ้ยานี้ 
- ห้ามใช้ยาไดซัลฟิแรมในขณะที่ผู้ป่วยได้รับยาต่อไปนี้เช่น Metronidazole, Paraldehyde (ยากันชัก) หรือเพิ่งดื่มแอลกอฮอล์ หรือได้รับยาที่มีแอลกอฮอล์เป็นส่วนประกอบแม้เพียงเล็กน้อยก็ตามอย่างเช่น ยาแก้ไอชนิดน้ำ 
- ห้ามใช้ยานี้กับผู้ป่วยโรคหัวใจขั้นรุนแรงรวมถึงโรคที่เกี่ยวกับหลอดเลือดแดงในบริเวณหัวใจทุกกรณี 
- ญาติควรให้กำลังใจและสนับสนุนชักจูงโน้มน้าวให้ผู้ป่วยลด-ละ-เลิกการดื่มสุราพร้อมทั้งจัดสภาพแวดล้อมที่ปลอดจากสุรา 
- กรณีที่รับประทานยาไดซัลฟิแรมไปแล้วและมีการดื่มสุราหรือเครื่องดื่มหรือรับประทานยาที่มีแอลกอฮอล์เป็นองค์ประกอบ จะทำให้ร่างกายได้รับพิษจากแอลกอฮอล์มากขึ้นโดยอาจมีอาการเช่น หน้าแดง ปวดตุบๆในศีรษะ-คอ อึดอัด/หายใจลำบาก คลื่นไส้ อาเจียน เหงื่อออกมาก กระหายน้ำ เจ็บหน้าอก ชีพจรเต้นผิดจังหวะ หัวใจเต้นเร็วอาจหยุดหายใจ ความดันโลหิตต่ำ ตาพร่า รู้สึกสับสน ซึ่งหากมีอาการรุนแรงมากอาจทำให้หลอดเลือดบริเวณหัวใจทำงานล้มเหลวและเต้นผิดจังหวะ หมดสติ มีอาการชัก หัวใจล้มเหลว จนถึงขั้นเสียชีวิต (ตาย) ในที่สุด ดังนั้นผู้ป่วยและครอบครัวต้องตระหนักอย่างที่สุดถึงผลข้อนี้ อย่างไรก็ตามเมื่อผู้ป่วยมีอาการดังกล่าวต้องรีบไปโรงพยาบาลทันที/ฉุกเฉิน 
- ห้ามปรับเปลี่ยนขนาดรับประทานด้วยตนเอง 
- ห้ามใช้ยาที่มีสภาพเปลี่ยนไป 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- หากพบอาการแพ้ยานี้ควรส่งตัวผู้ป่วยพบแพทย์/ไปโรงพยาบาลทันที/ฉุกเฉิน 
- มาพบแพทย์ตามนัดทุกครั้งเพื่อประเมินสภาพและอาการของผู้ป่วยว่าดีขึ้นเป็นลำดับหรือไม่ เพื่อการรักษาที่เหมาะสม 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไดซัลฟิแรมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไดซัลฟิแรมมีปฏิกิริยาระหว่างยากับยาตัวอื่นอย่างไร? ///// 
ยาไดซัลฟิแรมมีปฏิกิริยาระหว่างยากับยาตัวอื่นเช่น 
- ห้ามใช้ยาไดซัลฟิแรมร่วมกับยาต้านไวรัส Amprenavir/Fosamprenavir ชนิดน้ำด้วยในสูตรตำรับ Amprenavir มีส่วนประกอบของแอลกอฮอล์ซึ่งจะทำให้ผู้ป่วยได้รับอาการข้างเคียงจากยาไดซัลฟิแรมมากยิ่งขึ้น 
- การใช้ยาไดซัลฟิแรมร่วมกับยา Cetirizine อาจทำให้ผู้ป่วยได้รับอาการข้างเคียงได้มากขึ้น เช่น มีอาการวิงเวียน ง่วงนอน ขาดสมาธิ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาไดซัลฟิแรมร่วมกับยา Theophylline อาจทำให้ผู้ป่วยได้รับอาการข้างเคียงจากยา Theophylline มากยิ่งขึ้นเช่น คลื่นไส้ อาเจียน นอนไม่หลับ กระสับกระส่าย หัวใจเต้นผิดจังหวะ หรือ ไม่ก็เกิดอาการลมชัก หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาไดซัลฟิแรมร่วมกับยา Lovastatin จะเพิ่มความเสี่ยงเกิดการทำลายของเส้นประสาท กรณีจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาไดซัลฟิแรมอย่างไร? ///// 
ควรเก็บยาไดซัลฟิแรมในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่อง แช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไดซัลฟิแรมมีชื่ออื่นอีกไหม? ผลิตจากบริษัทอะไรบ้าง? ///// 
ยาไดซัลฟิแรมที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/cdi/disulfiram.html  [2015,Nov14] 
https://en.wikipedia.org/wiki/Disulfiram  [2015,Nov14] 
http://www.mims.com/Thailand/drug/search?q=disulfiram   [2015,Nov14] 
http://www.mims.com/THAILAND/Home/GatewaySubscription/?generic=Disulfiram  [2015,Nov14] 
http://www.drugs.com/drug-interactions/disulfiram-index.html?filter=3&amp;generic_only=  [2015,Nov14]
