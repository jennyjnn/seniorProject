โลมิทาไพด์ (Lomitapide)
 ///// บทนำ ///// 
ยาโลมิทาไพด์(Lomitapide หรือ Lomitapide mesylate ) เป็นยารับประทานที่ใช้ลดไขมันในเลือดชนิดไขมันเลวอย่าง แอลดีแอล (LDL) และรวมถึง Triglyceride และ APO-B(Aplipoprotein B, เป็นสารไขมันLipoproteinที่เกี่ยวข้องกับการเกิด LDL) หลังการดูดซึมจากระบบทางเดินอาหาร ตัวยานี้จะเข้ารวมตัวกับพลาสมาโปรตีนได้ประมาณ 99.8%   เอนไซม์ในตับจะคอยทำลายโครงสร้างของยานี้อย่างต่อเนื่อง  ยาโลมิทาไพด์สามารถอยู่ในร่างกายของเราได้นานถึงประมาณ 40 ชั่วโมงก่อนที่จะถูกขับทิ้งไปกับปัสสาวะและอุจจาระ 
การใช้ยาโลมิทาไพด์ให้เกิดประสิทธิผลนั้น ต้องให้แพทย์เป็นผู้สั่งจ่ายยานี้เท่านั้น  และผู้ป่วยต้องควบคุมการบริโภคอาหารประเภทไขมันร่วมด้วย  ผู้บริโภค/ผู้ป่วยควรทำความเข้าใจและศึกษารายละเอียดของข้อห้าม และคำเตือนต่างๆ ก่อนการใช้ยาโลมิทาไพด์ อาทิเช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีมีครรภ์/ตั้งครรภ์  ด้วยตัวยาเป็นอันตรายกับทารกในครรภ์  นอกจากนี้สตรีที่ได้รับยานี้ควรป้องกันมิให้เกิดการตั้งครรภ์ 
- มีข้อห้ามใช้โลมิทาไพด์ร่วมกับยาอื่นๆหลายชนิด  ด้วยการใช้ยาร่วมกันจะก่อให้เกิดผลข้างเคียงรุนแรงกับผู้ป่วย  กลุ่มยาดังกล่าว เช่นยา   Aprepitant, Boceprevir, Conivaptan, Crizotinib, Diltiazem, Imatinib, Mibefradil, Nefazodone, Telaprevir, Verapamil, Ciprofloxacin, Clarithromycin, Erythromycin, Fluconazole, Itraconazole, Ketoconazole, Posaconazole, Telithromycin,  Voriconazole, Amprenavir, Atazanavir, Darunavir,  Ritonavir, Fosamprenavir, Indinavir, Lopinavir  , Nelfinavir,   Saquinavir, Tipranavir 
- การใช้ยาโลมิทาไพด์ร่วมกับ Lovastatin หรือ Simvastatin  อาจเพิ่มความเสี่ยงเกิดความผิดปกติต่อเซลล์กล้ามเนื้อ(Myopathy) 
- ห้ามรับประทานยานี้พร้อมเครื่องดื่มที่มีแอลกอฮอล์เป็นส่วนประกอบ  ด้วยจะเพิ่มความเสี่ยงที่จะได้รับอาการข้างเคียง(ผลข้างเคียง)จากยานี้อย่างรุนแรง 
- ผู้ที่มีโรคประจำตัวบางอย่างควรหลีกเลี่ยงการใช้ยานี้  ด้วยการใช้ยาโลมิทาไพด์     อาจทำให้อาการโรคดังกล่าวทวีความรุนแรงขึ้น เช่น  โรคตับ    โรคไต  ผู้มีภาวะตับอ่อนอักเสบ  โรคที่เกี่ยวกับลำไส้  ผู้ที่มีภาวะแพ้น้ำตาลกาแลคโตส/Galactose                               (Galactose intolerance) 
- ยาโลมิทาไพด์อาจเป็นเหตุให้ร่างกายขาดวิตามินต่างๆชนิดที่ละลายในไขมันอย่างเช่น วิตามิน อี  รวมถึงกรดไขมันที่เป็นประโยชน์  แพทย์อาจต้องให้วิตามินอีและกรดไขมันจำเป็นเสริมกับผู้ป่วยขณะที่ได้รับยาโลมิทาไพด์ 
- ผู้ป่วยควรรับประทานยานี้ตรงตามขนาดที่แพทย์แนะนำ และควรเป็นเวลาเดียวกัน     ในแต่ละวันเพื่อการคงตัวของยานี้ในกระแสเลือด 
- การหยุดรับประทานยานี้เองโดยมิได้ขอคำปรึกษาจากแพทย์ อาจทำให้	  ระดับไขมันในเลือดกลับมาสูงผิดปกติ 
- ขณะใช้ยานี้แล้วเกิดอาการดังต่อไปนี้ต้องหยุดการใช้ยานี้ทันที แล้วรีบนำผู้ป่วยมาพบแพทย์/มาโรงพยาบาลทันที/ฉุกเฉิน  เช่น  ปวดแขน  ปวดหลัง  ปวดกราม  แน่นหน้าอก  ปัสสาวะมีสีคล้ำ  หัวใจเต้นเร็ว  มีไข้  อุจจาระมีสีซีด  เบื่ออาหาร  คลื่นไส้ อาเจียน  เหงื่อออกมาก  หายใจขัด/หายใจลำบาก   ซึ่งอาการดังกล่าวเป็นสัญญาณเตือนว่าผู้ป่วยอาจแพ้ยาโลมิทาไพด์เข้าแล้ว 
- ผู้ป่วยที่ใช้ยาโลมิทาไพด์  ควรต้องมารับการตรวจเลือดเพื่อ  ดูระดับของไขมันในเลือด  ดูความผิดปกติของการทำงานของตับ ตามคำแนะนำของแพทย์ทุกครั้ง ซึ่งล้วนแต่เป็นผลดีต่อตัวผู้ป่วยเอง  ดังนั้นควรมาพบแพทย์/มาโรงพยาบาลตามที่แพทย์นัดหมายทุกครั้ง 
การใช้ยาโลมิทาไพด์ตรงตามคำสั่งแพทย์เพียงวันละ1ครั้ง ก็สามารถทำให้ระดับไขมันในเลือดอยู่ในเกณฑ์ปกติได้แล้ว  อย่างไรก็ตามยาลดไขมันแทบทุกตัว/ทุกชนิดจะมีระยะเวลาการใช้ยา  ไม่จำเป็นต้องใช้ยาเหล่านี้ตลอดชีวิต ซึ่งก็ต้องขึ้นอยู่กับผู้ป่วยปฏิบัติตามคำแนะนำของแพทย์ได้มากน้อยเพียงใด ไม่ว่าจะเป็นเรื่องการควบคุมอาหาร  การออกกำลังกาย  การพักผ่อน  เป็นต้น 
ยาโลมิทาไพด์จัดว่าเป็นยาลดไขมันที่มีประสิทธิภาพ แต่การใช้ยานี้ต้องอยู่ในความดูแลของแพทย์เท่านั้น  ห้ามมิให้ผู้ป่วยไปซื้อหายานี้มาใช้เอง  ผู้บริโภคสามารถพบเห็นการจัดจำหน่ายยาชนิดนี้ภายใต้ชื่อการค้าว่า “Juxtapid” 
 
 ///// โลมิทาไพด์มีสรรพคุณ(คุณสมบัติ)อย่างไร? ///// 
ยาโลมิทาไพด์มีสรรพคุณ/ข้อบ่งใช้ เช่น 
- รักษาภาวะ/โรคไขมันในเลือดสูง (Hyperlipidemia) 
- รักษาภาวะไขมันในเลือดสูงที่มีความเกี่ยวพันธ์กับพันธุกรรมของผู้ป่วย
หรือที่เรียกว่า Homozygous familial hypercholesterolemia 
 
 ///// โลมิทาไพด์มีกลไกการออกฤทธิ์อย่างไร? ///// 
ยาโลมิทาไพด์มีกลไกกการออกฤทธิ์โดย ตัวยาจะยับยั้งสารโปรตีนที่ใช้ในการขนส่งไขมันไตรกลีเซอไรด์ (Microsomal triglyceride transfer protein) ส่งผลให้เกิดการป้องกันการสร้างสาร Apolipoprotein B และทำให้ปริมาณการสร้างไขมันเลวชนิดแอลดีแอล(LDL)ลดลงตามมา  จากกลไกเหล่านี้ จึงเป็นที่มาของสรรพคุณ 
 
 ///// โลมิทาไพด์มีรูปแบบการจัดจำหน่ายอย่างไร? ///// 
ยาโลมิทาไพด์มีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วยตัวยา Lomitapide 
ขนาด 5 , 10 , 20 , 30 , 40  และ 60 มิลลิกรัม/แคปซูล 
 
 ///// โลมิทาไพด์มีขนาดรับประทานอย่างไร? ///// 
ยาโลมิทาไพด์มีขนาดรับประทาน เช่น 
 
- ผู้ใหญ่: เริ่มรับประทานยาขนาด 5 มิลลิกรัม วันละ1ครั้ง หลังอาหารเย็นอย่างน้อย        2 ชั่วโมง  อีก 2 สัปดาห์ แพทย์สามารถปรับขนาดรับประทานเป็น 10 มิลลิกรัม/วัน
และทุก 4 สัปดาห์ แพทย์สามารถปรับขนาดรับประทานเป็น 20 มิลลิกรัมตามด้วย  	40 และ60 มิลลิกรัมตามลำดับ  ขนาดรับประทานสูงสุดไม่เกิน 60 มิลลิกรัม/วัน 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- การปรับขนาดรับประทานเพิ่มขึ้นหรือไม่นั้น ต้องอยู่ในดุลยพินิจของแพทย์เท่านั้น 
- เพื่อป้องกันการขาดวิตามินอี/Vitamin E และกรดไขมันที่จำเป็นของร่างกาย แพทย์อาจให้ผู้ป่วยรับประทาน Vitamin E และกรดไขมัน (เช่นกรด  Linoleic acid) ร่วมกับยาโลมิทาไพด์ 
- สำหรับผู้ป่วยโรคตับที่ไม่ใช่ระยะรุนแรง ไม่ควรรีบรับประทานยานี้เกิน 40 มิลลิกรัม/วัน 
- ยานี้อาจเป็นเหตุให้ เอนไซม์การทำงานของตับในเลือด เช่น ทรานซามิเนส (Transaminase) ของตับสูงขึ้น การมีเอนไซม์ชนิดนี้เพิ่มขึ้นจะเป็นสัญญาณบ่งบอกว่าเกิดความเสียหายกับตับ/ตับอักเสบ  ผู้ป่วยที่ได้รับยาโลมิทาไพด์ควรได้รับการตรวจเลือดเพื่อดูความผิดปกติของตับด้วยตามคำแนะนำของแพทย์ 
- ยาโลมิทาไพด์สามารถทำให้ไขมันสะสมที่ตับได้มากขึ้น(โรคไขมันพอกตับ)  รวมถึงก่อให้เกิดพิษกับตับ/ตับอักเสบ จึงเป็นเหตุผลให้ผู้ป่วยต้องใช้ยานี้และปฏิบัติตามคำแนะนำของแพทย์อย่างเคร่งครัด 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโลมิทาไพด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ    โรคไต  ตับอ่อนอักเสบ  รวมทั้งกำลังกินยา/ใช้ยาอะไรอยู่ เพราะยาโลมิทาไพด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโลมิทาไพด์ สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
แต่อย่างไรก็ดี การลืมรับประทานยาโลมิทาไพด์บ่อยครั้ง อาจก่อให้เกิดภาวะไขมันในเลือดสูงตามมา 
 ///// โลมิทาไพด์มีผลไม่พึงประสงค์อย่างไร? ///// 
ยาโลมิทาไพด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  มีอาการ  ท้องเสียหรือท้องผูก  คลื่นไส้   ปวดท้อง  อาเจียน   เบื่ออาหาร   กรดไหลย้อน     ท้องอืด 
- ผลต่อระบบประสาท:  เช่น  เป็นไข้    ปวดศีรษะ  วิงเวียน 
- ผลต่อระบบทางเดินหายใจ:  เช่น  เยื่อจมูกอักเสบ   คออักเสบ   คัดจมูก 
- ผลต่อผิวหนัง:  เช่น  เกิดผื่นคันตามผิวหนัง 
- ผลต่อระบบการเผาผลาญพลังง่านของร่างกาย:  เช่น  น้ำหนักตัวลดลง 
- ผลต่อตับ:  เช่น  ค่าเอนไซม์การทำงานของตับในเลือดเพิ่มขึ้น  ไขมันสะสมในตับมากขึ้น(โรคไขมันพอกตับ) 
- ผลต่อระบบหัวใจและหลอดเลือด:   เช่น   เจ็บหน้าอก   กล้ามเนื้อหัวใจขาดเลือด  ชีพจรเต้นผิดปกติ 
 
 ///// มีข้อควรระวังการใช้โลมิทาไพด์อย่างไร? ///// 
มีข้อควรระวังการยาใช้โลมิทาไพด์ เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยาด้วยตนเองและใช้ยานี้ตามที่แพทย์แนะนำเท่านั้น 
- ห้ามใช้ยาที่มีสภาพเปลี่ยนไปจากเดิม เช่น แคปซูลแตกหัก เปียกชื้น หรือสีเปลี่ยนไป 
- ห้ามใช้ยานี้กับผู้ป่วยโรคตับ 
- ห้ามใช้ยานี้กับ สตรีมีครรภ์  สตรีในภาวะให้นมบุตร  และ  เด็ก 
- มาโรงพยาบาลเพื่อรับ การตรวจร่างกาย   การตรวจเลือดดูการทำงานของตับ ตามที่แพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโลมิทาไพด์ด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาเองเสมอ 
 
 ///// โลมิทาไพด์มีปฏิกิริยาระหว่างยากับยาตัวอื่นอย่างไร? ///// 
ยาโลมิทาไพด์มีปฏิกิริยาระหว่างยากับยาตัวอื่น เช่น 
- การใช้ยาโลมิทาไพด์ร่วมกับยา Aliskiren อาจทำให้ระดับยาAliskiren ในร่างกายสูงขึ้นจนอาจทำให้ผู้ป่วยได้รับอาการข้างเคียงจากยา Aliskiren สูงขึ้นตามมา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามรับประทานยาโลมิทาไพด์ร่วมกับเครื่องดื่มที่มีแอลกอฮอล์เป็นส่วนประกอบ  
ด้วยจะทำให้มีไขมันสะสมที่ตับมากขึ้น(โรคไขมันพอกตับ) ตลอดจนทำให้ตับได้รับบาดเจ็บ/ตับอักเสบ 
- ห้ามใช้ยาโลมิทาไพด์ร่วมกับยาWarfarin  ด้วยจะทำให้มีภาวะเลือดออกง่ายตามมา 
- หลีกเลี่ยงการใช้ยาโลมิทาไพด์กับยาAcetaminophen (Paracetamol)ด้วยจะทำให้เกิดภาวะเป็นพิษกับตับ/ตับอักเสบมากขึ้น 
 
 ///// ควรเก็บรักษาโลมิทาไพด์อย่างไร? ///// 
ควรเก็บยาโลมิทาไพด์ ภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// โลมิทาไพด์มีชื่ออื่นอีกไหม? ผลิตจากบริษัทอะไรบ้าง? ///// 
ยาโลมิทาไพด์ มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น  Lojuxta 
 ///// บรรณานุกรม ///// 
https://www.drugs.com/cons/lomitapide.html[2017,July8] 
https://www.drugs.com/monograph/juxtapid.html[2017,July8] 
http://reference.medscape.com/drug/juxtapid-lomitapide-999804[2017,July8] 
https://www.drugbank.ca/drugs/DB08827[2017,July8]
