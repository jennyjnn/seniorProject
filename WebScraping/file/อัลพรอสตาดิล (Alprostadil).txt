อัลพรอสตาดิล (Alprostadil)
 ///// บทนำ ///// 
ยาอัลพรอสตาดิล(Alprostadil) หรือจะเรียกว่า Prostaglandin E1 (PGE1) เป็นยาที่มีคุณสมบัติทำให้กล้ามเนื้อบริเวณองคชาติคลายตัวและช่วยขยายหลอดเลือดทำให้การไหลเวียนของเลือดในบริเวณดังกล่าวเพิ่มขึ้น  ทางคลินิกจึงใช้ยาอัลพรอสตาดิลเป็นยารักษาภาวะหย่อนสมรรถภาพทางเพศในบุรุษ/นกเขาไม่ขัน(Erectile dysfunction) รวมถึงในเด็กที่มีภาวะโรคหลอดเลือดแต่กำเนิดคือ มีเส้นเลือด(หลอดเลือด)ติดต่อระหว่างเส้นเลือดใหญ่ที่ออกจากหัวใจกับเส้นเลือดที่นำเลือดดำไปปอด หรือที่เรียกกันว่า Patent ductus arteriosus   โดยยาอัลพรอสตาดิลมีรูปแบบเภสัชภัณฑ์เป็นยาฉีด  การใช้ยานี้จะพบเห็นแต่ในสถานพยาบาลเท่านั้น 
อาจจำแนก ข้อจำกัดของการใช้ยาอัลพรอสตาดิล ออกเป็นข้อๆดังนี้ เช่น 
- ห้ามใช้กับผู้แพ้ยานี้ 
- ห้ามใช้กับผู้ที่มีไขกระดูกทำงานผิดปกติ  ผู้ที่มีภาวะโลหิตจาง อย่างเช่น 
ในโรค Sickle cell anemia(โรคเลือดชนิดหนึ่งที่มีเม็ดเลือดแดงผิดปกติ),  หรือ Leukemia(มะเร็งเม็ดเลือดขาว) 
- ห้ามใช้กับผู้ที่ได้รับการผ่าตัดเปลี่ยนองคชาติหรือผ่าตัดเปลี่ยนรูปร่างขององคชาติ 
- ยานี้ถูกห้ามใช้กับสตรีมีครรภ์/ตั้งครรภ์ และสตรีในภาวะให้นมบุตร 
- หลีกเลี่ยงการใช้ยานี้ขณะที่องคชาติมีภาวะติดเชื้อ หรือมีภาวะปัสสาวะไม่ออก/ปัสสาวะขัด 
- ห้ามใช้ยานี้ขณะที่ผู้ป่วยได้รับยาต้านการแข็งตัวของเลือด  ด้วยจะทำให้มีภาวะเลือดออกง่ายตามมา 
- ในบุรุษห้ามใช้ยานี้ติดต่อกันเกิน 3 ครั้ง/สัปดาห์  เพราะอาจเกิดความเสี่ยงต่อการเกิดผลข้างเคียงต่างๆจากยานี้สูงขึ้น 
นอกจากนั้น การได้รับยาอัลพรอสตาดิล ผู้ป่วยยังต้องปฏิบัติตามคำแนะนำของแพทย์ พยาบาล เภสัชกร เพิ่มเติม ดังต่อไปนี้ เช่น 
- กรณีพบอาการวิงเวียนเกิดขึ้น ต้องหลีกเลี่ยงการขับขี่ยานพาหนะ หรือการทำงานที่เกี่ยวกับเครื่องจักรต่างๆ ด้วยจะก่อให้เกิดอุบัติเหตุได้ง่าย 
- หากมีเพศสัมพันธ์แล้วเจ็บบริเวณองคชาตินานเกิน 4 ชั่วโมง ควรต้องรีบมา	  ปรึกษาแพทย์/มาโรงพยาบาล 
- การใช้ยานี้กับผู้สูงอายุจะต้องเฝ้าติดตามผลข้างเคียงจากยานี้อย่างใกล้ชิด 
- *การได้รับยานี้เกินขนาดจะทำให้เกิดอาการ  ความดันโลหิตต่ำหรือไม่ก็มีภาวะความดันโลหิตสูง อย่างรุนแรง  วิงเวียน  ปวดองคชาตินานหลายชั่วโมง    	  กรณีพบมีอาการเหล่านี้ ต้องรีบแจ้งแพทย์/พยาบาล/มาโรงพยาบาลทันที 
อนึ่ง การใช้ยาอัลพรอสตาดิลได้อย่างปลอดภัย ผู้ป่วยจะต้องได้รับการตรวจติดตามสัญญาณชีพของร่างกายร่วมด้วย เช่น  ความดันโลหิต   อัตราการเต้นของหัวใจ   อุณหภูมิของร่างกาย  นอกจากนี้ยังต้องตรวจวัดระดับความเจ็บปวดขององคชาติเมื่อใช้ยานี้   ระยะเวลาในการหลั่งน้ำอสุจิ  อาการบวมขององคชาติ รวมถึงมีภาวะติดเชื้อขององคชาติด้วยหรือไม่ 
สำหรับผู้บริโภค/ผู้ป่วยที่ต้องการทราบข้อมูลเพิ่มเติมของการใช้ยาอัลพรอสตาดิล   สามารถสอบถามได้จากแพทย์ที่ทำการตรวจรักษา หรือจากเภสัชกรในสถานพยาบาลนั้นๆได้ 
 
 ///// อัลพรอสตาดิลมีสรรพคุณ(คุณสมบัติ)อย่างไร? ///// 
ยาอัลพรอสตาดิลมีสรรพคุณ/ข้อบ่งใช้ เช่น 
- รักษาภาวะอาการหย่อนสมรรถภาพทางเพศ/นกเขาไม่ขันในบุรุษ 
- รักษาภาวะ Patent ductus arteriosus ในเด็ก 
 
 ///// อัลพรอสตาดิลมีกลไกการออกฤทธิ์อย่างไร? ///// 
ยาอัลพรอสตาดิล มีกลไกการออกฤทธิ์โดย ตัวยาจะขยายหลอดเลือด และยับยั้งการรวมตัวของเกล็ดเลือด  ส่งผลให้มีเลือดไหลเวียนเข้ามาที่องคชาติมากขึ้นและก่อให้เกิดกลไกกระตุ้นการแข็งตัวของอวัยวะเพศที่คล้ายกับธรรมชาติของบุรุษ  ด้วยกลไกนี้เองจึงก่อให้เกิดฤทธิ์ของการรักษาตามสรรพคุณ 
 
 ///// อัลพรอสตาดิลมีรูปแบบการจัดจำหน่ายอย่างไร? ///// 
ยาอัลพรอสตาดิลมีรูปแบบการจัดจำหน่าย เช่น 
- ยาฉีด ที่มีส่วนประกอบของตัวยา Alprostadil ขนาด 5, 10, 20 หรือ 40 ไมโครกรัม/ขวด 
 
 ///// อัลพรอสตาดิลมีขนาดการบริหารยาอย่างไร? ///// 
ยาอัลพรอสตาดิลมีขนาดการบริหารยา/ใช้ยา เช่น 
ก. สำหรับบำบัดการหย่อนสมรรถภาพทางเพศในบุรุษ 
- บุรุษเพศผู้ใหญ่: ฉีดยาเข้าองคชาติครั้งละ 5–20 ไมโครกรัม  ห้ามฉีดยาเกิน 3 ครั้ง/สัปดาห์ ขนาดการฉีดยาแต่ละครั้งแพทย์จะเป็นผู้คำนวณขนาดการใช้ยาได้เหมาะสมที่สุด 
ข. สำหรับบำบัดภาวะ Patency of ductus arteriosus ในเด็ก: 
- เด็ก: หยดยาเข้าหลอดเลือดดำ 0.05–0.1 ไมโครกรัม/น้ำหนักตัว 1 กิโลกรัม/นาที  หากจำเป็น แพทย์อาจต้องใช้ยา 0.4 ไมโครกรัม/น้ำหนักตัว 1 กิโลกรัม/นาที 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอัลพรอสตาดิล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  เช่น  โรคหัวใจ   โรคความดันโลหิตสูง   โรคไต   โรคหืด   รวมถึงกำลังกินยา/ใช้ยาอะไรอยู่ เพราะยาอัลพรอสตาดิลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
หากลืมมารับการฉีดยาอัลพรอสตาดิล สามารถนัดหมายกับแพทย์เพื่อขอรับการฉีดยาครั้งถัดไปได้ 
 
 ///// อัลพรอสตาดิลมีผลไม่พึงประสงค์อย่างไร? ///// 
ยาอัลพรอสตาดิลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่ออวัยวะเพศชาย:   เช่น เจ็บองคชาติ  การหลั่งน้ำอสุจิต้องใช้เวลานานกว่า 4 ชั่วโมง  แสบในท่อปัสสาวะ  องคชาติงอตัว  ปวดอัณฑะ  มีเลือดออกในทางเดินปัสสาวะ/ปัสสาวะเป็นเลือด   โรคติดเชื้อทางเดินปัสสาวะ 
- ผลต่อระบบหัวใจและหลอดเลือด:   เช่น  ใบหน้าแดง  หัวใจเต้นช้า  ความดันโลหิตต่ำหรือสูง   หัวใจเต้นเร็ว  หัวใจหยุดเต้น  ตัวบวม     ค่าECGผิดปกติ  เส้นเลือดดำที่ขาบวม 
- ผลต่อระบบทางเดินหายใจ:   เช่น  หายใจขัด/หายใจลำบาก   โรคติดเชื้อในทางเดินหายใจส่วนบน  เกิดไซนัสอักเสบ   เยื่อจมูกอักเสบ 
- ผลต่อกล้ามเนื้อ:    เช่น   ปวดหลัง   ปวดขา  ปวดเชิงกราน  กล้ามเนื้อหดเกร็งตัว 
- ผลต่อการเผาผลาญพลังงานในร่างกาย:    เช่น  โปแตสเซียมในเลือดต่ำ  ค่าไตรกลีเซอร์ไรด์ในเลือดสูง  ไขมันในเลือดสูง  และน้ำตาลในเลือดสูง 
- ผลต่อระบบประสาท:    เช่น  เกิดอาการชัก  ปวดศีรษะ  วิงเวียน 
- ผลต่อผิวหนัง:   เช่น   เกิดผื่นคัน  มีเหงื่อหลั่ง/ออกมาก  ลมพิษ 
- ผลต่อระบบทางเดินอาหาร:  เช่น  กระเพาะอาหารอุดตัน/ลำไส้อุดตัน   ท้องเสีย    คลื่นไส้    ปากแห้ง 
- ผลต่อระบบภูมิคุ้มกันต้านทานโรค:   เช่น  เกิดการติดเชื้อง่าย 
- ผลต่อไต:    เช่น  ค่าครีเอตินิน(Creatinine)ในเลือดสูง  ไตวาย 
- ผลต่อตา:  เช่น  ตาพร่า 
 
 ///// มีข้อควรระวังการใช้อัลพรอสตาดิลอย่างไร? ///// 
มีข้อควรระวังการใช้ยาอัลพรอสตาดิล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์ สตรีที่อยู่ในภาวะให้นมบุตร 
- ห้ามใช้ยานี้ที่มีสภาพเปลี่ยนแปลงไปจากเดิม เช่น มีฝุ่นผงในตัวยา 
- ระวังการใช้ยานี้กับผู้ป่วยโรคความดันโลหิตต่ำ 
- หลีกเลี่ยงการใช้ยานี้ในกลุ่มนี้ร่วมกับยาต้านการแข็งตัวของเลือดด้วยจะทำให้มีฤทธิ์เสริมกันจนทำให้เกิดภาวะเลือดออกง่าย 
- หลีกเลี่ยงกิจกรรมที่จะก่อให้เกิดบาดแผลได้ง่ายและนำมาด้วยอาการเลือดออก 
- หากพบอาการ วิงเวียนหลังใช้ยานี้  ให้หลีกเลี่ยงการขับขี่ยวดยานพาหนะต่างๆ รวมถึงการทำงานกับเครื่องจักร 
- มาพบแพทย์/มาโรงพยาบาลตามแพทย์นัด เพื่อแพทย์ตรวจดูความก้าวหน้าของการรักษา 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอัลพรอสตาดิลด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อัลพรอสตาดิลมีปฏิกิริยาระหว่างยากับยาตัวอื่นอย่างไร? ///// 
ยาอัลพรอสตาดิลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอัลพรอสตาดิลร่วมกับยา Avanafil , Epoprostenol,  เพราะจะทำให้เกิดภาวะความดันโลหิตต่ำตามมา 
- หลีกเลี่ยงการใช้ยาอัลพรอสตาดิลร่วมกับยา Canagliflozin  ด้วยจะทำให้เกิด
ภาวะร่างกายสูญเสียน้ำรวมถึงความดันโลหิตต่ำตามมา 
- ห้ามใช้ยาอัลพรอสตาดิลร่วมกับยา Dexmedetomidine(ยารักษาทางจิตเวช)  ด้วยจะทำให้ความดันโลหิตต่ำ และหัวใจเต้นช้าตามมา 
 
 ///// ควรเก็บรักษาอัลพรอสตาดิลอย่างไร? ///// 
ควรเก็บยาอัลพรอสตาดิล ในช่วงอุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// อัลพรอสตาดิลมีชื่ออื่นอีกไหม? ผลิตจากบริษัทอะไรบ้าง? ///// 
ยาอัลพรอสตาดิล มียาชื่อการค้า และบริษัทผู้ผลิต/ผู้จำหน่าย เช่น 
อนึ่งยาชื่อการค้าอื่นของยานี้ในต่างประเทศ เช่น Alpostin, Prostin VR, Prostin VR1, Caverject impulse, Muse 
 ///// บรรณานุกรม ///// 
https://en.wikipedia.org/wiki/Prostaglandin_E1[2017,Aug12] 
https://www.drugs.com/cdi/alprostadil.html[2017,Aug12] 
https://www.accessdata.fda.gov/drugsatfda_docs/label/2015/020649s023lbl.pdf[2017,Aug12] 
https://www.accessdata.fda.gov/drugsatfda_docs/label/2014/020379s028lbl.pdf[2017,Aug12] 
https://www.drugs.com/drug-interactions/alprostadil,caverject-index.html?filter=2&amp;generic_only=[2017,Aug12]
