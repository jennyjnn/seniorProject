ไดเอทิลโพรพิออน (Diethylpropion)
 ///// บทนำ ///// 
ยาไดเอทิลโพรพิออน(Diethylpropion หรือ Diethylpropion hydrochloride)หรืออาจเรียกว่า แอมฟีพราโมน (Amfepramone) ถูกใช้เป็นยาลดน้ำหนัก/ยาลดความอ้วนในรูปแบบยารับประทาน  ขนาดและระยะเวลาของการใช้ยาต้องเป็นไปตามคำสั่งแพทย์  การออกฤทธิ์ของตัวยานี้จะเป็นลักษณะกดการทำงานของศูนย์หิวในสมอง ทำให้ผู้ที่ได้รับยานี้ไม่รู้สึกอยากอาหารเป็นเวลาชั่วคราว 
ข้อห้ามใช้ยาไดเอทิลโพรพิออนบางประการที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้ที่มีประวัติแพ้ยาชนิดนี้ 
- ห้ามใช้ร่วมกับยาลดน้ำหนักชนิดอื่นๆ  ยาลดความดันโลหิต อย่างเช่นยา Guanethidine, Guanadrel, หรือยาบำบัดอาการท้องเสีย อย่างเช่น  Furazolidone 
- ห้ามใช้ร่วมกับยากลุ่ม MAOIs เช่น  Phenelzine  ด้วยจะทำให้ความดันโลหิตสูง  เพิ่มขึ้น  หรือถ้ามีควาจำเป็นต้องใช้ร่วมกัน การใช้ยาทั้ง 2 กลุ่มควรเว้นระยะห่างของการใช้ยา 14 วันเป็นอย่างต่ำ 
- ห้ามใช้ยาไดเอทิลโพรพิออนกับผู้ที่มีโรคประจำตัวต่อไปนี้ เช่น  โรคหัวใจ  	                           โรคหลอดเลือดแดงแข็ง   โรคสมอง    โรคไขสันหลัง  โรคความดันโลหิตสูงที่ยังไม่สามารถควบคุมอาการได้  โรคความดันโลหิตในปอดสูง  โรคต่อมไทรอยด์เป็นพิษ  	  โรคต้อหิน  รวมถึงผู้ที่มีประวัติการติดยา 
- สตรีมีครรภ์/ตั้งครรภ์  สตรีที่อยู่ในภาวะให้นมบุตร  เด็ก/ผู้ที่อายุต่ำกว่า 16 ปีลงมาจัดเป็นกลุ่มเสี่ยงต่อการใช้ยาลดน้ำหนักด้วยจะเกิดผลข้างเคียงที่รุนแรง จึงควรหลีกเลี่ยงการใช้ยานี้กับผู้ป่วยกลุ่มดังกล่าว 
ด้วยยาไดเอทิลโพรพิออนมีการออกฤทธิ์คล้ายกับยา Amphetamine  ทางคลินิกจึงแนะนำให้ใช้ยาไดเอทิลโพรพิออนนี้เพียงระยะสั้นๆเท่านั้นเพราการใช้ยานี้เป็นเวลานานต่อเนื่อง จะทำให้เกิดความดันโลหิตสูง และอาจเกิดการเสพติดยานี้ตามมา 
ขนาดรับประทานของยาไดเอทิลโพรพิออนยังแบ่งได้ 2 ลักษณะ คือ ยาประเภทที่ออกฤทธิ์ทันทีซึ่งต้องรับประทานยาประเภทนี้วันละ 3 ครั้ง   ส่วนยานี้ประเภทที่ออกฤทธิ์ได้นานสามารถรับประทานเพียงวันละ1ครั้งก็เพียงพอ 
การรักษาโรคอ้วนหรือภาวะน้ำหนักตัวเกินโดยใช้ยาไดเอทิลโพรพิออนนั้น แพทย์มักจะใช้เป็นยาเดี่ยว  และหลีกเลี่ยงการใช้ร่วมกับยาลดน้ำหนักชนิดอื่นๆ ทั้งนี้เพื่อป้องกันภาวะยาตีกัน(ปฏิกิริยาระหว่างยา)นั่นเอง 
ทั่วไป การรับประทานยาไดเอทิลโพรพิออนภายใน 4 สัปดาห์แรก ก็จะเริ่มเห็นประสิทธิผลโดยทำให้น้ำหนักตัวลดลง  กรณีที่รับประทานยานี้ต่อเนื่องไปสักระยะหนึ่งตามคำสั่งแพทย์แล้ว  ปรากฏว่าประสิทธิผลของการลดน้ำหนักเริ่มไม่ได้ผล  ห้ามผู้ป่วยปรับขนาดรับประทานเพิ่มด้วยตนเอง  ซึ่งแพทย์จะสั่งหยุดการใช้ยานี้เพราะการเพิ่มขนาดรับประทานจะก่อให้เกิดความเสี่ยงที่เป็นอันตรายต่อผู้ป่วยมากกว่าประโยชน์จากการลดน้ำหนัก 
ผู้ที่ได้รับยาลดน้ำหนักชนิดใดๆก็ตามที่รวมถึงยาไดเอทิลโพรพิออน  จำเป็นต้องอาศัยปัจจัยอื่นเข้ามาร่วมในการรักษาด้วย เช่น  การออกกำลังกาย  การจำกัดปริมาณอาหารอย่างเหมาะสมตามแพทย์/พยาบาลแนะนำ  รวมถึงการพักผ่อนนอนหลับที่เพียงพอ ซึ่งจะช่วยทำให้ร่างกายไม่ทรุดโทรมจนเกินไป 
นอกจากนี้ แพทย์ผู้รักษาจะคอยตรวจสอบระบบการทำงานของอวัยวะต่างๆในร่างกาย อย่างเช่น  ระบบหัวใจและหลอดเลือด  ระบบการเผาผลาญอาหาร  การทำงานของไต  เพื่อให้เป็นปกติตลอดเวลา   หากพบอาการผิดปกติของระบบอวัยวะต่างๆภายในร่างกายดังกล่าว แพทย์ จะรีบดำเนินการแก้ไข บำบัดรักษาโดยเร็ว 
ตามกฎหมายไทย ได้ระบุให้ยาไดเอทิลโพรพิออนเป็นวัตถุออกฤทธิ์ประเภทที่ 2 การซื้อและจัดจำหน่ายยานี้ ต้องอยู่ภายใต้การดูแลของกระทรวงสาธารณสุข หรือผู้รับมอบหมายเท่านั้น 
 
 ///// ไดเอทิลโพรพิออนมีสรรพคุณ(คุณสมบัติ)อย่างไร? ///// 
ยาไดเอทิลโพรพิออนมีสรรพคุณ/ข้อบ่งใช้เพื่อ ใช้เป็นยาลดน้ำหนัก/ยาลดความอ้วน ที่มีฤทธิ์เป็นยากระตุ้นประสาทส่วนกลาง 
 
 ///// ไดเอทิลโพรพิออนมีกลไกการออกฤทธิ์อย่างไร? ///// 
ยาไดเอทิลโพรพิออน มีกลไกการออกฤทธิ์เป็นยากระตุ้นประสาทส่วนกลาง คล้ายกับยา Amphetamine  โดยตัวยาจะส่งผลให้สมองมีการหลั่งสารสื่อประสาทประเภท Catecholamine รวมถึง Dopamine และ Norepinephrine  การมีสาร  Catecholamine เป็นปริมาณมาก จะทำให้กดการทำงานของสมองส่วนที่ควบคุมความอยากรับประทานอาหารหรือเรียกง่ายๆว่า “ศูนย์หิว(Hunger center)”  จากกลไกนี้เองเป็นเหตุให้ผู้ที่รับประทานยาไดเอทิลโพรพิออน มีอาการเบื่ออาหาร และรับประทานอาหารได้น้อยลง  ร่างกายจึงทำการชดเชย โดยดึงไขมันที่สะสมตามส่วนต่างๆของร่างกายออกมาเผาผลาญและเปลี่ยนเป็นพลังงานในการดำรงชีวิต  ผลที่ตามมาคือทำให้น้ำหนักตัวลดลง 
 
 ///// ไดเอทิลโพรพิออนมีรูปแบบการจัดจำหน่ายอย่างไร? ///// 
ยาไดเอทิลโพรพิออนมีรูปแบบการจัดจำหน่าย เช่น 
- ยาเม็ดชนิดรับประทานที่ออกฤทธิ์ทันที ที่มีส่วนประกอบของ Diethylpropion HCl/Hydrochloride ขนาด 25 มิลลิกรัม/เม็ด 
- ยาเม็ดชนิดรับประทานแบบออกฤทธิ์นาน ที่มีส่วนประกอบของ Diethylpropion HCl  ขนาด 75 มิลลิกรัม/เม็ด 
 
 ///// ไดเอทิลโพรพิออนมีขนาดรับประทานอย่างไร? ///// 
ยาไดเอทิลโพรพิออน มีขนาดรับประทาน เช่น 
 
- ผู้ใหญ่/ผู้มีอายุตั้งแต่ 16 ปีขึ้นไป: รับประทานยาชนิดออกฤทธ์ทันที ครั้งละ 25 มิลลิกรัม วันละ 3 ครั้ง ก่อนอาหาร 1 ชั่วโมง หรือรับประทานยาชนิดออกฤทธิ์นานครั้งละ 75 มิลลิกรัม วันละ1ครั้ง ในช่วงเช้า 
- เด็กและผู้มีอายุต่ำกว่า 16 ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้   การใช้ยานี้ในผู้ป่วยกลุ่มนี้  จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ห้ามใช้ยานี้ร่วมกับยาลดน้ำหนักชนิดอื่น 
- ระยะเวลาการรับประทานยานี้ ต้องเป็นไปตามคำสั่งแพทย์โดยเคร่งครัด 
- กรณีที่ร่างกายเริ่มดื้อยานี้ หรือฤทธิ์การลดน้ำหนักของตัวยานี้เริ่มใช้ไม่ได้ผล  แพทย์จะไม่ปรับขนาดรับประทานเพิ่มขึ้นแต่จะหยุดการใช้ยานี้แทน 
- การใช้ยานี้ต้องกระทำควบคู่ไปกับ การควบคุมอาหาร  การออกกำลังกาย  การพักผ่อนที่เหมาะสม ตัวยาจึงจะมีประสิทธิภาพสูงสุดในการลดน้ำหนัก 
*****หมายเหตุ:	  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไดเอทิลโพรพิออน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคหัวใจ   โรคความดันโลหิตสูง  โรคความดันโลหิตต่ำ    โรคลมชัก  รวมทั้งกำลังกินยา/ใช้ยาอะไรอยู่ เพราะยาไดเอทิลโพรพิออน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                     เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไดเอทิลโพรพิออน  สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มปริมาณยาเป็น 2เท่า 
*แต่การลืมรับประทานยานี้ อาจก่อให้เกิดอาการถอนยาตามมา 
 
 ///// ไดเอทิลโพรพิออนมีผลไม่พึงประสงค์อย่างไร? ///// 
ยาไดเอทิลโพรพิออน สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด: เช่น กดการทำงานของไขกระดูก   เกิดภาวะ Agranulocytosis (เม็ดเลือดขาวชนิดGranulocyteต่ำ) และ Leukopenia(ปริมาณเม็ดเลือดขาวโดยรวมต่ำ) 
- ผลต่อระบบทางเดินอาหาร:  เช่น  อาเจียน  ท้องเสีย  รู้สึกไม่สบายในช่องท้อง  ปากแห้ง  การรับรสชาติเปลี่ยนไป  คลื่นไส้  ท้องผูก 
- ผลต่อระบบประสาท:  เช่น  กล้ามเนื้อกระตุก  หงุดหงิด  กระวนกระวาย  วิงเวียน   ง่วงซึม  ปวดศีรษะ 
- ผลต่อระบบหัวใจและหลอดเลือด:  เช่น  โรคลิ้นหัวใจ   หัวใจเต้นผิดจังหวะ  
ค่า ECG ผิดปกติ   หัวใจเต้นเร็ว  ความดันโลหิตสูง  ชีพจรเต้นผิดปกติ 
- ผลต่อระบบต่อมไร้ท่อ:  เช่น สมรรถนะทางเพศลดลง  เต้านมโตในผู้ชาย   ปวด ประจำเดือนในผู้หญิง 
- ผลต่อผิวหนัง:  เช่น  เกิดผื่นคัน  ลมพิษ   ผมร่วง  เหงื่อออกมาก 
- ผลต่อระบบทางเดินปัสสาวะ:  เช่น  ปัสสาวะลำบาก   ปัสสาวะมาก 
- ผลต่อกล้ามเนื้อ:  เช่น  ปวดกล้ามเนื้อ 
- ผลต่อตา:  เช่น   ตาพร่า   รูม่านตาขยาย 
- ผลต่อสภาพจิตใจ:  เช่น   วิตกกังวล   นอนไม่หลับ  เคลิบเคลิ้ม  ง่วงซึม 
- ผลต่อระบบทางเดินหายใจ:  เช่น  ความดันโลหิตของปอดสูงขึ้น  หยุดหายใจ 
 
 ///// มีข้อควรระวังการใช้ไดเอทิลโพรพิออนอย่างไร? ///// 
มีข้อควรระวังการใช้ยาไดเอทิลโพรพิออน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่มีภาวะหลอดเลือดแดงแข็ง  ผู้ป่วยต่อมไทรอยด์เป็นพิษ  ผู้ป่วยโรคต้อหิน  ผู้ที่มีประวัติติดยา  ผู้ป่วยด้วยความดันโลหิตในปอดสูง   ผู้ป่วยโรคความดันโลหิตสูงขั้นรุนแรง  ผู้ป่วยโรคหัวใจ    โรคลิ้นหัวใจ  ผู้ป่วยด้วยอาการทางจิต/ผู้ป่วยทางจิตเวช 
- ห้ามใช้ร่วมกับยาลดน้ำหนักชนิดอื่น 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และ กับผู้ที่อายุต่ำกว่า 16 ปี 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น สียาแปลี่ยน  เม็ดยาแตกหัก 
- การใช้ยานี้เป็นเวลานานเกินไป  อาจก่อให้เกิดการเสพติด และส่งผลให้มีอาการ    ถอนยาตามมา 
- หลีกเลี่ยงการใช้ยานี้นานกว่า 3 เดือน และควรใช้ยานี้ตามระยะเวลาที่แพทย์กำหนด 
- เมื่อใช้ยานี้กับผู้ที่มีประวัติเป็นโรคลมชัก ต้องระวังการเกิดภาวะลมชักตามมา 
- ปฏิบัติตามคำสั่งแพทย์ พยาบาล เภสัชกร อย่างเคร่งครัด  และมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไดเอทิลโพรพิออนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไดเอทิลโพรพิออนมีปฏิกิริยาระหว่างยากับยาตัวอื่นอย่างไร? ///// 
ยาไดเอทิลโพรพิออนมีปฏิกิริยาระหว่างยากับยาตัวอื่น เช่น 
- การใช้ยาไดเอทิลโพรพิออนร่วมกับยากลุ่ม MAOIs,  Beta-blockers,  TCA,  อาจทำให้เกิดความดันโลหิตสูงตามมา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามรับประทานยาไดเอทิลโพรพิออนร่วมกับเครื่องดื่มที่มีแอลกอฮอล์เป็นส่วนประกอบ  ด้วยจะทำให้  หัวใจเต้นเร็ว  เจ็บหน้าอก  ความดันโลหิตผิดปกติคืออาจสูงหรือต่ำก็ได้ 
- ห้ามใช้ยาไดเอทิลโพรพิออนร่วมกับยา Phenylpropanolamine  ด้วยจะทำให้มีอาการหายใจขัด/หายใจลำบาก   เจ็บแน่นหน้าอก   วิงเวียน  และเป็นลมตามมา 
- หลีกเลี่ยงการใช้ยาไดเอทิลโพรพิออนร่วมกับยา Tramadol  ด้วยจะทำให้เกิดภาวะลมชักได้ง่าย  หากมีความจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีบุคคลไป 
 ///// ควรเก็บรักษาไดเอทิลโพรพิออนอย่างไร? ///// 
ควรเก็บยาไดเอทิลโพรพิออน ภายใต้อุณหภูมิ 30 องศาเซลเซียส (Celsius) ห้ามเก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสงแดด  ความร้อนและความชื้น 
 ///// ไดเอทิลโพรพิออนมีชื่ออื่นอีกไหม? ผลิตจากบริษัทอะไรบ้าง? ///// 
ยาไดเอทิลโพรพิออน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/cdi/diethylpropion.html [2017,Feb4] 
http://www.mims.com/thailand/drug/info/amfepramone/?type=brief&amp;mtype=generic [2017,Feb4] 
http://www.mims.com/thailand/drug/info/regenon%20retard/ [2017,Feb4] 
http://www.pha.nu.ac.th/practice/dis1/extend/Psychotropic%20drugs.html [2017,Feb4] 
http://www.dmh.go.th/news/view.asp?id=1060 [2017,Feb4] 
https://top100dietpills.com/regenon-review/ [2017,Feb4] 
https://www.drugbank.ca/drugs/DB00937 [2017,Feb4]
