เคลนบูเทอรอล (Clenbuterol)
 ///// บทนำ ///// 
ยาเคลนบูเทอรอล(Clenbuterol หรือ Clenbuterol hydrochloride) เป็นยาในกลุ่ม เบต้า 2 แอดริเนอร์จิก อโกนิสท์(Beta 2 adrenergic agonist) ประเภทออกฤทธิ์นาน (Long-acting beta2 agonists)   ทางคลินิกใช้เป็น ยาขยายหลอดลม และช่วยบำบัดอาการหอบหืด    นักวิทยาศาสตร์ยังพบว่ายาเคลนบูเทอรอลยังออกฤทธิ์ในการลดน้ำหนักตัว และเร่งการเจริญเติบโตของกล้ามเนื้อ  เคยมีเจ้าของปศุสัตว์บางรายนำยานี้ไปผสมในอาหารสัตว์เพื่อใช้เป็นสารเร่งเนื้อแดง อย่างเช่นคดีความในประเทศยักษ์ใหญ่ของเอเชีย ผู้บริโภคได้รับประทานเนื้อสุกรที่ได้รับสารอาหารที่ผสมยาเคลนบูเทอรอลแล้วเกิดอาการเป็นพิษโดยยากระตุ้นให้ ปวดท้องมาก  ท้องร่วง จึงเป็นที่มาของการยกเลิกการนำเข้าตัวยาเคลนบูเทอรอลในประเทศดังกล่าวและออกกฎหมายสั่งห้ามการใช้ยาเคลนบูเทอรอรอลเป็นสารเร่งเนื้อแดง 
สำหรับมนุษย์ ยานี้ถูกออกแบบเภสัชภัณฑ์เป็นยารับประทานทั้งชนิดเม็ดและยาน้ำ  การดูดซึมของตัวยานี้จากระบบทางเดินอาหารและเข้าสู่กระแสเลือดอยู่ที่ประมาณ               89–98%   ยาเคลนบูเทอรอลในร่างกายจะถูกตับเปลี่ยนแปลงโครงสร้างทางเคมีต่อเนื่อง และต้องใช้เวลาประมาณ 36–48 ชั่วโมง เพื่อกำจัดยานี้ออกจากกระแสเลือดโดยผ่านไปกับอุจจาระและปัสสาวะ 
เพื่อความปลอดภัยของผู้บริโภค/ผู้ป่วย การใช้ยาเคลนบูเทอรอล จะต้องเป็นไปตามคำสั่งของแพทย์เท่านั้น  ด้วยตัวยานี้สามารถทำให้เกิดผลข้างเคียงต่อระบบอวัยวะต่างๆในร่างกายมนุษย์ เช่น  สมอง/สภาพจิตใจ  การทำงานของต่อมไร้ท่อ  การทำงานของหัวใจ  การทำงานของระบบกล้ามเนื้อ  การทำงานของระบบประสาทและกระบวนการเมตาบอลิซึม(Metabolism/สันดาป)หลายอย่างในร่างกาย 
*การได้รับยาเคลนบูเทอรอลเกินขนาด โดยผู้บริโภครับประทานยานี้ครั้งละ                    120 ไมโครกรัมขึ้นไป จะทำให้กล้ามเนื้อมีอาการสั่น/กระตุกต่อเนื่อง  ปวดศีรษะ  วิงเวียน  คลื่นไส้ อาเจียน  ระคายเคืองในระบบทางเดินอาหาร   เหงื่อออกมาก  ชีพจรเต้นผิดปกติ  หัวใจเต้นเร็วจนถึงขั้นหัวใจล้มเหลว   หากเกิดกรณีเช่นนี้ ต้องรีบนำตัวผู้ป่วยส่งโรงพยาบาลทันที/ฉุกเฉิน 
ในท้องตลาดยาของประเทศเพื่อนบ้านเรา อย่างมาเลเซียจะพบเห็นการจำหน่ายยาเคลนบูเทอรอลภายใต้ชื่อการค้าว่า “Mavilex”  แต่บางประเทศก็จำหน่ายในรูปแบบอาหารเสริมชนิดอัดเม็ด และมีวัตถุประสงค์เพื่อเสริมสร้างกล้ามเนื้อโดยต้องควบคุมปัจจัยอื่นร่วมด้วย เช่น อาหารที่รับประทาน  การออกกำลังกาย  การพักผ่อน เป็นต้น 
 
 ///// เคลนบูเทอรอลมีสรรพคุณ(คุณสมบัติ)อย่างไร? ///// 
ยาเคลนบูเทอรอลมีสรรพคุณ/ข้อบ่งใช้เป็น ยาขยายหลอดลม ช่วยบรรเทาอาการหอบหืด 
 
 ///// เคลเคลนบูเทอรอลมีสรรพคุณนบูเทอรอลมีกลไกการออกฤทธิ์อย่างไร? ///// 
ยาเคลนบูเทอรอล มีกลไกการออกฤทธิ์ที่ตัวรับ(Receptor)ในระดับเซลล์ที่เรียกว่า “เบต้า แอดริเนอร์จิก รีเซ็ปเตอร์ (Beta adrenergic receptors)” ส่งผลทำให้มีการคลายตัวของกล้ามเนื้อเรียบของหลอดลม   ส่งผลให้ช่องทางเดินหายใจ/หลอดลมเปิดกว้าง จึงช่วยบรรเทาอาการหอบหืดได้ตามสรรพคุณ 
 
 ///// เคลนบูเทอรอลมีรูปแบบการจัดจำหน่ายอย่างไร? ///// 
ในต่างประเทศมีการจำหน่ายยาเคลนบูเทอรอลในรูปแบบยาหรืออาหารเสริมอัดเม็ด                       ชนิดรับประทานที่ประกอบด้วยยา Clenbuterol HCl/Hydrochloride 20 ไมโครกรัม/เม็ด 
แต่ในประเทศไทย ยังไม่มีการจำหน่ายยานี้เพื่อการรักษาโรคในคน 
 
 ///// เคลนบูเทอรอลมีขนาดการบริหารยาอย่างไร? ///// 
ยาเคลนบูเทอรอลมีขนาดการบริหารยา/ใช้ยา เช่น 
 
- ผู้ใหญ่: รับประทานยาครั้งละ 20 ไมโครกรัม วันละ 2 ครั้ง เช้า – เย็น แพทย์อาจปรับขนาดรับประทานเป็นครั้งละ 40 ไมโครกรัม วันละ 2 ครั้งตามดุลยพินิจของแพทย์ ยานี้สามารถรับประทานก่อนหรือหลังอาหารก็ได้ ทั้งนี้ให้เป็นไปตามแพทย์สั่ง 
- เด็ก: ยังไม่มีข้อมูลด้านความปลอดภัยในการใช้ยานี้ในเด็ก 
*****หมายเหตุ:	ขนาดยา และระยะเวลาในการใช้ยาที่ระบุในบทความนี้ เป็นเพียง                         ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเคลนบูเทอรอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคหัวใจ  โรคตับ  รวมทั้งกำลังกินยา/ใช้ยาอะไรอยู่ เพราะยาเคลนบูเทอรอล อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
กรณีที่ลืมรับประทานยาเคลนบูเทอรอล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานในมื้อถัดไป ไม่จำเป็นต้องเพิ่มปริมาณยาเป็น 2 เท่า 
แต่อย่างไรก็ดี การลืมรับประทานยาเคลนบูเทอรอลบ่อยครั้ง  อาจทำให้อาการหอบหืดกลับมาเป็นใหม่  และนอกจากไม่ทำให้อาการดีขึ้นแล้ว อาจทำให้อาการกำเริบหรือแย่ลงกว่าเดิม 
 
 ///// เคลนบูเทอรอลมีผลไม่พึงประสงค์อย่างไร? ///// 
ยาเคลนบูเทอรอลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบการทำงานของอวัยวะต่างๆของร่างกาย ดังนี้ เช่น 
- ผลต่อหัวใจ:  เช่น   ทำให้หัวใจเต้นเร็ว  ชีพจร/ หัวใจเต้นผิดจังหวะ   ความดันโลหิตสูง 
- ผลต่อกล้ามเนื้อ:  เช่น  ทำให้กล้ามเนื้อมีอาการสั่น/กระตุกรัว  เกิดตะคริว 
- ผลต่อระบบประสาท:  เช่น  เกิดอาการวิงเวียน   ปวดศีรษะ    กระสับกระส่าย 
- ผลต่อระบบต่อมไร้ท่อ: เช่น  เกิดภาวะต่อมไทรอยด์เป็นพิษ 
 
 ///// มีข้อควรระวังการใช้เคลนบูเทอรอลอย่างไร? ///// 
มีข้อควรระวังการใช้ยาเคลนบูเทอรอล เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยาด้วยตนเอง 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  เด็ก  และผู้สูงอายุโดยไม่มีคำสั่งแพทย์ผู้รักษา 
- ห้ามซื้อยานี้มาใช้เองโดยมิได้รับการตรวจคัดกรองจากแพทย์ก่อน 
- ห้ามใช้ยาที่มีสภาพเปลี่ยนแปลงไปจากเดิม เช่น เม็ดยาแตกหัก สีและ/หรือกลิ่นผิดปกติ 
- ระวังการใช้ยานี้กับผู้ป่วย  โรคหัวใจล้มเหลว   โรคหัวใจเต้นผิดจังหวะ   โรคความดันโลหิตสูง   โรคต่อมไทรอยด์เป็นพิษ  และ โรคเบาหวาน 
- กรณีที่ใช้ยานี้แล้วอาการไม่ดีขึ้น หรือการใช้ยานี้ขณะที่มีอาการหอบแบบเฉียบพลันแล้วไม่ได้ผล ให้รีบกลับมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
- มาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเคลนบูเทอรอลด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร  และสมุนไพรต่างๆเสมอ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เคลนบูเทอรอลมีปฏิกิริยาระหว่างยากับยาตัวอื่นอย่างไร? ///// 
ยาเคลนบูเทอรอลมีปฏิกิริยาระหว่างยากับยาตัวอื่น เช่น 
- ห้ามใช้ยาเคลนบูเทอรอลร่วมกับยา Thiazide , Amphotericin B,  Corticosteroids,  ด้วยอาจส่งผลให้เกิดภาวะหัวใจเต้นผิดจังหวะตามมา 
- หลีกเลี่ยงการใช้ยาเคลนบูเทอรอลร่วมกับยา Theophylline ที่ขนาดรับประทานสูงๆ  ด้วยจะทำให้เกิดภาวะเกลือโพแทสเซียมในเลือดต่ำ รวมถึงมีอาการหัวใจเต้นเร็วตามมา 
 ///// ควรเก็บรักษาเคลนบูเทอรอลอย่างไร? ///// 
ควรเก็บยาเคลนบูเทอรอลภายใต้อุณหภูมิห้องที่เย็น  ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือรถยนต์ 
 ///// เคลนบูเทอรอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเคลนบูเทอรอลยังไม่มีการจำหน่ายเป็นทางการในประเทศไทย แต่ในประเทศมาเลเซีย ยานี้มีชื่อการค้าและบริษัทผู้ผลิต/ผู้จำหน่าย คือ 
อนึ่ง ยาชื่อการค้าอื่นๆของยานี้ในต่างประเทศอื่นๆ เช่น                                                                         Dilaterol, Spiropent, Ventipulmin 
 ///// บรรณานุกรม ///// 
https://www.drugbank.ca/drugs/DB01407 [2017,Feb11] 
https://en.wikipedia.org/wiki/Clenbuterol [2017,Feb11] 
http://www.mims.com/thailand/drug/info/clenbuterol/?type=brief&amp;mtype=generic [2017,Feb11] 
https://en.wikipedia.org/wiki/Beta-2_adrenergic_receptor [2017,Feb11] 
http://massgainsource.com/clenbuterol-lose-fat-build-muscle/ [2017,Feb11] 
http://www.mims.com/malaysia/drug/info/mavilex [2017,Feb11]
