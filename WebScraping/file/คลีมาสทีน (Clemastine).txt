คลีมาสทีน (Clemastine)
 ///// บทนำ ///// 
ยาคลีมาสทีน (Clemastine หรือ Clemastine fumarate) เป็นยาที่มีฤทธิ์เป็นยาแก้แพ้/ยาต้านสารฮีสตามีน(Antihistamine) และยังออกฤทธิ์เป็นแอนติโคลิเนอร์จิก(Anticholinergics)อีกด้วย  ทางคลินิกได้นำยานี้มารักษา โรคเยื่อจมูกอักเสบจากภูมิแพ้(Allergic rhinitis)  อาการผื่นคันตามผิวหนัง  ลมพิษ  รวมถึงอาการแพ้ต่างๆของร่างกาย  ยาคลีมาสทีนมีรูปแบบเภสัชภัณฑ์เป็นยารับประทาน  ตัวยานี้สามารถดูดซึมผ่านทางระบบเดินอาหารเข้าสู่กระแสเลือดได้ประมาณ 39.2%  ตับจะเป็นอวัยวะที่คอยทำลายโครงสร้างของยาคลีมาสทีน  และร่างกายต้องใช้เวลาประมาณ 21.3 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับปัสสาวะ 
ยาคลีมาสทีนมีฤทธิ์ทำให้ผู้ที่รับประทานยานี้ เกิดอาการง่วง หรือวิงเวียนได้เช่นเดียวกับยาต้านฮีสตามีนหลายๆตัว  ดังนั้นจึงมีข้อห้ามผู้ป่วยรับประทานยานี้ร่วมกับเครื่องดื่มประเภทแอลกอฮอล์ด้วยจะส่งผลทำให้อาการง่วงและวิงเวียนเกิดรุนแรงขึ้นจนส่งผลให้เกิดอุบัติเหตุได้ง่าย 
นอกจากนี้ ต้องระวังการใช้ยาคลีมาสทีนกับ  ผู้ป่วยที่มีภาวะหลอดลมอักเสบ  ผู้ที่มีแผลในกระเพาะอาหาร  หรือ มีสภาพทางเดินอาหารอุดตัน/ลำไส้อุดตัน   ผู้ป่วยด้วยโรคต้อหิน   ผู้ป่วยต่อมลูกหมากโต  และผู้ที่มีภาวะปัสสาวะขัด   เพราะการใช้ยาคลีมาสทีนในผู้ป่วยกลุ่มดังกล่าว อาจทำให้อาการป่วยดังกล่าวรุนแรงยิ่งขึ้น 
ทั่วไป แพทย์มักไม่ใช้ยาคลีมาสทีนกับเด็กที่มีอายุต่ำกว่า 12 ปี  สำหรับผู้ใหญ่ก็ไม่ควรใช้ยาชนิดนี้ต่อเนื่องนานเกิน 7 วัน 
ยังมีข้อควรระวังและข้อห้ามใช้บางประการที่ผู้บริโภคควรทราบเกี่ยวกับยาคลีมาสทีนดังนี้ เช่น 
- ยาคลีมาสทีนเป็นยารักษาอาการแพ้ก็จริง แต่สำหรับผู้ป่วยบางรายก็อาจมีอาการแพ้ยาชนิดนี้เสียเอง  กรณีนี้ห้ามใช้ยาคลีมาสทีนกับกลุ่มผู้ป่วยดังกล่าวเด็ดขาด 
- ห้ามใช้ยานี้ร่วมกับยา Sodium oxybate  ด้วยจะทำให้มีอาการข้างเคียง(ผลข้างเคียง)จากยาคลีมาสทีนมากยิ่งขึ้น เช่น  วิงเวียน  ง่วงนอน  ซึม  ความดันโลหิตต่ำ 
- กรณีที่ผู้ป่วยมีการใช้ยากลุ่ม MAOIs เช่นยา Phenelzine จำเป็นต้องหยุดใช้ยา MAOIs เป็นเวลา 14 วันเป็นอย่างต่ำ จึงจะใช้ยาคลีมาสทีนได้อย่างปลอดภัย  ทั้งนี้เพราะการใช้ยาร่วมกันจะก่อให้เกิดอาการ วิงเวียน  ง่วงนอน  ตาพร่า   ปากแห้ง  ท้องผูก  เป็นลมแดดได้ง่ายด้วยมีภาวะเหงื่อออกน้อยลง  ใบหน้าแดง  และมีอาการปัสสาวะขัด 
- ห้ามใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร และในทารก  ด้วยเป็นกลุ่มเสี่ยงที่จะเกิดผลข้างเคียงรุนแรงต่อการใช้ยาหลายประเภท ซึ่งรวมถึงยาคลีมาสทีนด้วย 
- ห้ามรับประทานยาคลีมาสทีนเกินจากคำสั่งแพทย์  *การได้รับยานี้เกินขนาดสามารถทำให้เกิดอาการ  โคม่า  ประสาทหลอน  สูญเสียสติสัมปชัญญะ  เกิดอาการชัก  กล้ามเนื้อกระตุก  ตัวสั่น  และอ่อนเพลีย  หากพบเห็นอาการดังกล่าว ต้องรีบนำตัว	  ผู้ป่วยส่งโรงพยาบาลทันที 
ทั้งนี้ อาจกล่าวโดยรวมว่า การใช้ยาคลีมาสทีนเพื่อแก้ไขและรักษาอาการแพ้เป็นการบรรเทาเบื้องต้น และมีระยะเวลาการใช้ยาเพียงสั้นๆเท่านั้น 
อนึ่ง ในตลาดยาแผนปัจจุบัน เราสามารถพบเห็นการจัดจำหน่ายยาคลีมาสทีน ภายใต้ยาชื่อการค้าว่า “Tavist” 
 
 ///// คลีมาสทีนมีสรรพคุณ(คุณสมบัติ)อย่างไร? ///// 
ยาคลีมาสทีนมีสรรพคุณ/ข้อบ่งใช้ เช่น 
- รักษาโรคเยื่อจมูกอักเสบจากภูมิแพ้ 
- บำบัดอาการผื่นคันทางผิวหนัง รวมถึงลมพิษ 
- บรรเทาอาการแพ้ต่างๆ 
 
 ///// คลีมาสทีนมีกลไกการออกฤทธิ์อย่างไร? ///// 
ยาคลีมาสทีน มีกลไกการออกฤทธิ์ต่อตัวรับ(Receptor)ในร่างกายชนิดที่เรียกว่า H1-receptors(Histamine 1 receptor)ที่ส่งผลต่อการทำงานของเซลล์ในระบบทางเดินอาหาร  เซลล์ของหลอดเลือด และเซลล์ที่ระบบทางเดินหายใจ  โดยช่วยระงับ/ปิดกั้นการทำงานของสารต่างๆที่กระตุ้นให้เกิดอาการแพ้ต่างๆ  ด้วยกลไกที่ซับซ้อนเหล่านี้ จึงทำให้เกิดที่มาของสรรพคุณ 
 
 ///// คลีมาสทีนมีรูปแบบการจัดจำหน่ายอย่างไร? ///// 
ยาคลีมาสทีนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Clemastine 1.34 และ 2.68 มิลลิกรัม/เม็ด 
- ยาน้ำชนิดรับประทาน ที่ประกอบด้วย Clemastine 0.67 มิลลิกรัม/5 มิลลิลิตร 
 
 ///// คลีมาสทีนมีขนาดรับประทานอย่างไร? ///// 
ยาคลีมาสทีน มีขนาดรับประทานสำหรับบรรเทาอาการ เยื่อจมูกอักเสบ  ผื่นคัน ลมพิษ  รวมถึงอาการแพ้ต่างๆ เช่น 
- ผู้ใหญ่และเด็กที่มีอายุตั้งแต่ 12 ปีขึ้นไป: 	เริ่มต้นรับประทานยา 1.34 มิลลิกรัม ก่อนหรือหลังอาหาร วันละ 2 ครั้งเช้า-เย็น โดยแพทย์อาจปรับขนาดรับประทานเป็น 2.68 มิลลิกรัม วันละ 3 ครั้ง เช้า-กลางวัน-เย็น 
- เด็กอายุต่ำกว่า 12 ปี:  การพิจารณาใช้ยาคลีมาสทีนกับเด็กที่มีอายุต่ำกว่า 12 ปี ต้องขึ้นกับดุลยพินิจของแพทย์เท่านั้น 
*อนึ่ง: ห้ามใช้ยานี้ต่อเนื่องนานเกิน 7 วัน 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคลีมาสทีน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคไต  โรคความดันโลหิตสูง  โรคความดันโลหิตต่ำ  โรคจิตประสาท/โรคทางจิตเวช  รวมทั้งกำลังกินยา/ใช้ยาอะไรอยู่เพราะยาคลีมาสทีนอาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
การลืมรับประทานยาคลีมาสทีน   มักไม่ก่อให้เกิดผลกระทบรุนแรงตามมา    ผู้ป่วยสามารถรับประทานยานี้ทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาขนาดปกติ 
 
 ///// คลีมาสทีนมีผลไม่พึงประสงค์อย่างไร? ///// 
ยาคลีมาสทีนสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น กดประสาทส่วนกลาง   ทำให้มีอาการง่วงนอน  วิงเวียน    ปวดศีรษะ  การบังคับร่างกายทำได้ลำบาก  แต่การหยุดใช้ยานี้จะทำให้อาการดังกล่าวกลับมาเป็นปกติ 
- ผลต่อระบบทางเดินอาหาร: เช่น   ปากแห้ง   ท้องผูก 
- ผลต่อระบบหัวใจและหลอดเลือด:  เช่น  ความดันโลหิตต่ำ  ชีพจรเต้นผิดปกติ
หัวใจเต้นเร็ว 
- ผลต่อตา:  เช่น   ตาพร่า  มองภาพไม่ชัดเจน  ตาแห้ง 
- ผลต่อระบบทางเดินปัสสาวะ:  เช่น  ปัสสาวะขัด  การไหลของปัสสาวะช้าลง 
- ผลต่อระบบเลือด:  เช่น  การใช้ยานี้ต่อเนื่องเป็นเวลานานอาจทำให้เกิดภาวะกด ไขกระดูกและมีภาวะเลือดจางตามมา 
- ผลต่อระบบทางเดินหายใจ:  เช่น  ทำให้มีการขับเมือก /สารคัดหลั่งออกมาในหลอดลมมากขึ้น  หายใจมีเสียงวี๊ด   แน่นหน้าอก 
 
 ///// มีข้อควรระวังการใช้คลีมาสทีนอย่างไร? ///// 
มีข้อควรระวังการใช้ยาคลีมาสทีน เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  หรือตัวยาตกตะกอนไม่ละลายกรณีเป็นยาน้ำ 
- ห้ามใช้ยานี้ต่อเนื่องนานเกิน 7 วัน 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก นอกจากจะมีคำสั่งแพทย์ 
- ห้ามรับประทานยานี้ร่วมกับเครื่องดื่มที่มีแอลกอฮอล์เป็นส่วนประกอบ 
- ห้ามใช้ยานี้รักษาอาการไอเรื้อรัง เช่น การไอจากการสูบบุหรี่ หรือจากโรคหืด 
- ระหว่างที่ใช้ยานี้แล้วมีอาการ วิงเวียน  ง่วงนอน  ห้ามขับขี่ยวดยานพาหนะหรือทำงานเกี่ยวข้องกับเครื่องจักรต่างๆ ด้วยจะเกิดอุบัติเหตุได้ง่าย 
- หลีกเลี่ยงการอยู่ในที่ที่มีอากาศร้อน  ด้วยยาคลีมาสทีนอาจเป็นสาเหตุของการเกิดอาการลมแดดได้ง่าย 
- ระวังการใช้ยานี้กับผู้สูงอายุ  ด้วยเป็นกลุ่มเสี่ยงที่มีความเสี่ยงสูงต่อการเกิด	 ผลข้างเคียงจากการใช้ยานี้ที่รุนแรง 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาล ไม่ต้องรอถึงวันแพทย์นัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาคลีมาสทีนด้วย) ยาแผนโบราณทุกชนิด   อาหารเสริม  ผลิตภัณฑ์เสริมอาหาร  และสมุนไพร  ต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คลีมาสทีนมีปฏิกิริยาระหว่างยากับยาตัวอื่นอย่างไร? ///// 
ยาคลีมาสทีนมีปฏิกิริยาระหว่างยากับยาตัวอื่น เช่น 
- ห้ามใช้ยาคลีมาสทีนร่วมกับยา Propoxyphene  เพราะจะทำให้เกิดอาการวิงเวียน  ง่วงนอน  รู้สึกสับสน  การครองสติทำได้ลำบาก 
- ห้ามใช้ยาคลีมาสทีนร่วมกับยากลุ่ม Potassium ชนิดรับประทาน เช่น Potassium chloride  ด้วยจะทำให้เกิดอาการระคายเคืองต่อระบบทางเดินอาหารมากขึ้น 
- ห้ามใช้ยาคลีมาสทีนร่วมกับยา Topiramate , Zonisamide,  ด้วยจะทำให้สภาพร่างกายของผู้ป่วยมีการหลั่งเหงื่อน้อยลง และเสี่ยงต่อการเกิดภาวะลมแดดได้มากยิ่งขึ้น 
- หลีกเลี่ยงการใช้ยาคลีมาสทีนร่วมกับยา Methscopolamine  ด้วยการใช้ยาร่วมกั้น จะนำมาซึ่งอาการ  ง่วงนอน  ตาพร่า  ปากแห้ง  เกิดลมแดดได้ง่าย  เหงื่อออกน้อยลง ใบหน้าแดง  ปัสสาวะขัด  เป็นตะคริวที่หน้าท้อง  ท้องผูก  หัวใจเต้นผิดปกติ  มีความจำแย่ลง 
 
 ///// ควรเก็บรักษาคลีมาสทีนอย่างไร? ///// 
ควรเก็บยาคลีมาสทีนภายใต้อุณหภูมิ 20-25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// คลีมาสทีนมีชื่ออื่นอีกไหม? ผลิตจากบริษัทอะไรบ้าง? ///// 
ยาคลีมาสทีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Dayhist, Clemastin, Clemanil 
 ///// บรรณานุกรม ///// 
https://www.drugs.com/drug-interactions/clemastine-index.html?filter=2[2017,Sept2] 
https://www.drugs.com/dosage/clemastine.html[2017,Sept2] 
https://www.drugs.com/drug-interactions/clemastine-index.html?filter=3&amp;generic_only=[2017,Sept2] 
http://www.mims.com/thailand/drug/info/clemastine/?type=brief&amp;mtype=generic[2017,Sept2] 
https://en.wikipedia.org/wiki/Clemastine[2017,Sept2]
