โมโนเนสซา (Mononessa)
 ///// บทนำ ///// 
ยาโมโนเนสซา (Mononessa) เป็นยาชื่อการค้าของยาเม็ดคุมกำเนิด (Birth control pill) ชนิดรับประทานซึ่งประกอบไปด้วยฮอร์โมนเพศหญิงสังเคราะห์ 2 ชนิดคือ เอทินิล เอสตราไดออล และนอร์เจสทิเมท (Ethinyl estradiol + Norgestimate/ยา Progestin รุ่นที่ 3) มีคุณสมบัติยับยั้งการตกไข่ของสตรีวัยเจริญพันธุ์และยังก่อให้เกิดการเปลี่ยนแปลงของเยื่อบุโพรงมดลูกรวมถึงเมือกบริเวณปากมดลูกทำให้ตัวอสุจิหลุดรอดเข้ามาปฏิสนธิกับไข่ได้ยากยิ่งขึ้น 
ทางคลินิกมีข้อกำหนด ข้อห้ามใช้ และข้อควรระวังหลายประการของยาเม็ดคุมกำเนิดที่รวมยาโมโนเนสซาที่ผู้บริโภคควรทราบก่อนนำไปใช้อาทิ 
- ห้ามใช้ยาเม็ดคุมกำเนิดกับสตรีตั้งครรภ์ 
- ผู้ที่มีอาการต่างๆดังต่อไปนี้ควรหลีกเลี่ยงการใช้ยาคุมกำเนิดเช่น มีเลือดออกจากช่องคลอดโดยไม่ทราบสาเหตุ มีอาการแน่นหน้าอก ความดันโลหิตสูงที่ยังไม่สามารถควบคุมอาการได้ ผู้ที่มีภาวะลิ้นหัวใจทำงานผิดปกติ/โรคลิ้นหัวใจ ผู้ป่วยโรคเบาหวานที่มีปัญหาเรื่องในการมองเห็น และ/หรือมีภาวะโรคไตแทรกซ้อน ผู้ป่วยด้วยมะเร็งตับ ผู้ที่ปวดศีรษะไมเกรนอย่างรุนแรง ผู้ที่เคยป่วยด้วยมะเร็งเต้านมหรือมะเร็งเยื่อบุโพรงมดลูก ผู้ที่มีประวัติเป็นดีซ่านที่เกิดหลังรับประทานยาเม็ดคุมกำเนิด ผู้ป่วยโรคหัวใจวาย กล้ามเนื้อหัวใจขาดเลือด รวมถึงผู้ป่วยที่มีภาวะลิ่มเลือดเกิดขึ้นตามหลอดเลือดของร่างกาย ซึ่งการรับประทานยาเม็ดคุมกำเนิดสามารถทำให้อาการป่วยจากโรคดังกล่าวทวีความรุนแรงมากยิ่งขึ้น 
- ผู้ที่ติดบุหรี่และมีอายุเกิน 35 ปีขึ้นไปอาจมีความเสี่ยงของภาวะหัวใจล้มเหลว หรือกล้ามเนื้อหัวใจขาดเลือด หรือเกิดลิ่มเลือดในหลอดเลือดได้ง่าย เมื่อได้รับยาเม็ดคุมกำเนิด 
ดังนั้นจึงเป็นเหตุผลสำคัญที่แพทย์จะต้องทราบประวัติการเจ็บป่วยหรือโรคประจำตัวของผู้บริโภคก่อนมีการสั่งจ่ายยาเม็ดคุมกำเนิดที่รวมถึงยาโมโนเนสซา 
ปกติการรับประทานยาคุมกำเนิดที่รวมถึงยาโมโนเนสซาจะรับประทานเพียงวันละเม็ด ห้ามมิให้ผู้บริโภครับประทานยานี้ครั้งละมากๆหรือน้อยกว่าขนาดที่แพทย์แนะนำ การรับประทานควรเป็นเวลาเดียวกันในแต่ละวันทั้งนี้เพื่อเป็นการควบคุมระดับฮอร์โมนคุมกำเนิดในกระแสเลือดได้อย่างสม่ำเสมอซึ่งจะช่วยป้องกันการตั้งครรภ์ได้อย่างมีประสิทธิภาพมากขึ้น 
ลักษณะของยาโมโนเนสซาจะมีจำนวนเม็ดบรรจุต่อแผงเท่ากับ 28 เม็ด จำนวน 21 เม็ดที่มีสีฟ้าจะมีฮอร์โมนและมี 7 เม็ดสีเขียวเข้มที่ไม่มีฮอร์โมนแต่เป็นยาหลอกที่ให้รับประทานเพื่อป้องกันการลืมกินยาในแต่ละวันเท่านั้น ทั้งนี้ในช่วง 3 เดือนแรกของการรับประทานยานี้อาจพบเลือดประจำเดือนมาผิดปกติได้บ้าง หากมีเลือดประจำเดือนมามากจนผิดสังเกตหลังการใช้ยานี้ ควรต้องรีบกลับมาปรึกษาแพทย์/มาโรงพยาบาลโดยเร็ว 
ระหว่างการใช้ยาเม็ดคุมกำเนิดรวมถึงยาโมโนเนสซา ควรต้องนัดพบแพทย์เป็นช่วงๆไปเพื่อแพทย์จะได้ประเมินประสิทธิผลหรือประเมินความผิดปกติที่อาจเกิดขึ้นได้จากการใช้ยานี้ 
ยาเม็ดคุมกำเนิดที่รวมถึงยาโมโนเนสซาไม่สามารถป้องกันผู้บริโภคจากการติดโรคเอดส์โดยผ่านทางเพศสัมพันธ์ได้ การใช้ถุงยางอนามัยชายจะเป็นวิธีการที่ปลอดภัยต่อการติดโรคดังกล่าว และมีประสิทธิภาพมากกว่าในการคุมกำเนิด 
การรับประทานยาเม็ดคุมกำเนิดที่รวมถึงยาโมโนเนสซาจะมีประสิทธิภาพเมื่อผู้บริโภคใช้ยาอย่างถูกต้องตามคำแนะนำของแพทย์ การหลงลืมรับประทานยานี้จะเกิดความเสี่ยงต่อการตั้งครรภ์และแพทย์ต้องปรับวิธีการรับประทานยานี้กันใหม่ทุกครั้งซึ่งมีความละเอียดอ่อนโดยจะได้กล่าวในหัวข้อถัดไปหัวข้อ “ขนาดรับประทานฯ” ของบทความนี้ 
ผู้อ่านสามารถสืบค้นรายละเอียดของการรับประทานยาเม็ดคุมกำเนิดเพิ่มเติมได้ในบทความ “ยาเม็ดคุมกำเนิด” (Birth control pill) จากเว็ปไซด์ หาหมอ.com 
 ///// โมโนเนสซามีสรรพคุณ (คุณสมบัติ) อย่างไร? ///// 
ยาโมโนเนสซามีสรรพคุณ/ข้อบ่งใช้เพื่อการคุมกำเนิดและป้องกันการตั้งครรภ์ 
 ///// โมโนเนสซามีกลไกการออกฤทธิ์อย่างไร? ///// 
กลไกการออกฤทธิ์ของยาโมโนเนสซาคือ หลังจากรับประทาน ยานี้จะมีการดูดซึมอย่างรวดเร็วจากระบบทางเดินอาหารและเข้าสู่กระแสเลือด ฮอร์โมนนอร์เจสทิเมท (Norgestimate) จะถูกเปลี่ยนโครงสร้างจากลำไส้เล็กและตับไปเป็นสารออกฤทธิ์อีก 2 ตัวคือ นอร์เอลเจสโทรมิน (Norelgestro min) และนอร์เจสเตรล (Norgestrel) ซึ่งจะทำงานร่วมกับฮอร์โมนเอทินิล เอสตราไดออล (Ethinyl estradiol) ส่งผลยับยั้งการตกไข่ในรอบประจำเดือนของสตรีวัยมีประจำเดือน และทำให้เยื่อบุโพรงมดลูกบางลงจนยากต่อการฝังตัวของไข่ รวมถึงทำให้ปากมดลูกมีเมือกข้นจนเป็นอุปสรรคต่อตัวอสุจิ  ที่จะผ่านเข้าในโพรงมดลูกเพื่อทำการปฏิสนธิกับไข่ ด้วยกลไกดังกล่าวจึงเกิดฤทธิ์ของการคุมกำเนิดตามสรรพคุณ 
 ///// โมโนเนสซามีรูปแบบการจัดจำหน่ายอย่างไร? ///// 
ยาโมโนเนสซามีรูปแบบการจัดจำหน่ายเป็นยาเม็ดคุมกำเนิดชนิดรับประทานที่มีส่วนประกอบของยาฮอร์โมนเพศหญิง Norgestimate 0.25 มิลลิกรัม + Ethinyl estradiol 0.035 มิลลิกรัมต่อเม็ด 
อนึ่งยานี้บรรจุแผง 28 เม็ด เม็ดสีฟ้ามีฮอร์โมนฯจำนวน 21 เม็ดและเม็ดสีเขียวเข้มเป็นยาหลอก 7 เม็ด แต่ต้องรับประทานทั้งยาทั้งหมดให้ครบ 28 เม็ดเพื่อป้องกันการลืมรับประทานยา 
 ///// โมโนเนสซามีขนาดรับประทานอย่างไร? ///// 
ยาโมโนเนสซามีขนาดรับประทานในสตรีวัยมีประจำเดือนที่ต้องการคุมกำเนิดคือ 
- วันแรก: รับประทานยาเม็ดสีฟ้าครั้งละ 1 เม็ดโดยเลือกเม็ดที่ระบุวันตรงกับวันรับประทานเช่น วันนี้เป็นวันอาทิตย์ก็ให้รับประทานยาเม็ดที่อยู่ตรงตำแหน่งที่ระบุเป็นวันอาทิตย์ 
- วันที่สอง: ให้รับประทานยาอีก 1 เม็ดในเวลาเดียวกันกับยาเม็ดแรกโดยเลือกยาตรงตำแหน่งวันจันทร์ถัดมาจากยาเม็ดครั้งแรก 
- วันถัดไป: ให้รับประทานเช่นเดิมจนครบ 21 เม็ด แล้วรับประทานยาหลอกที่มีสีเขียวเข้มวันละเม็ดจนครบ 7 วัน จากนั้นให้เริ่มรับประทานยาแผงใหม่ต่อเนื่องกัน 
*อนึ่ง: 
- ในช่วง 7 วันแรกของการเริ่มรับประทานยาเม็ดคุมกำเนิดที่รวมถึงยาโมโนเนสซา หากมีเพศสัมพันธ์ควรใช้ถุงยางอนามัยชายร่วมในการคุมกำเนิดด้วย 
- สามารถรับประทานยานี้ก่อนหรือพร้อมอาหารก็ได้ แต่ควรเป็นเวลาเดียวกันเพื่อรักษาและควบคุมระดับฮอร์โมนเพศหญิงในร่างกายให้คงที่ 
- รับประทานยานี้ต่อเนื่อง ไม่ควรลืมหรือหยุดการใช้ยานี้แล้วมีเพศสัมพันธ์ดัวยจะเสี่ยงต่อการตั้งครรภ์ตามมา 
- ในช่วงรับประทานยาหลอกจนครบแต่ประจำเดือนยังไม่หมด สามารถเริ่มรับประทานยาแผงใหม่ได้ต่อเนื่องโดยไม่จำเป็นต้องรอให้ประจำเดือนหมดก่อน 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาโมโนเนสซา ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาโมโนเนสซาอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโมโนเนสซา 1 เม็ดในสัปดาห์ที่ 1 หรือที่ 2 หรือที่ 3 สามารถรับประทานยานี้เมื่อนึกขึ้นได้ กรณีลืมรับประทานติดต่อกัน 2 วัน (2 เม็ด) ในสัปดาห์ที่ 1 หรือที่ 2 ให้รับประทานยา 2 เม็ดทันทีเมื่อนึกขึ้นได้ และรับประทานอีก 2 เม็ดในวันถัดมา แล้วตามด้วยการรับประทานยาวันละ 1 เม็ดเป็นปกติจนครบแผง 
หากลืมรับประทานยานี้ติดต่อกัน 2 วัน (2 เม็ด) ในสัปดาห์ที่ 3 ให้ทิ้งทำลายและหยุดการรับประทานยาที่เหลือทันที ให้เปลี่ยนมารับประทานยาโมโนเนสซาแผงใหม่วันละเม็ดเหมือนแผงแรก 
 ///// โมโนเนสซามีผลไม่พึงประสงค์อย่างไร? ///// 
ยาโมโนเนสซาสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: เช่น มีอาการคลื่นไส้อาเจียนโดยเฉพาะในช่วงแรกที่รับประทานยานี้ เป็นตะคริวที่ท้อง อาจพบเกิดแผลในหลอดอาหาร มีอาการท้องผูกหรือไม่ก็ท้องเสีย เบื่ออาหาร 
- ผลต่อระบบหัวใจและหลอดเลือด: เช่น เกิดความเสี่ยงต่อความดันโลหิตสูง รวมถึงภาวะหัวใจ ล้มเหลว แน่นหน้าอก หัวใจเต้นช้า 
- ผลต่อระบบประสาท: เช่น วิตกกังวล ปวดศีรษะ วิงเวียน รู้สึกสับสน นอนไม่หลับ มีไข้ต่ำๆ ซึมเศร้า 
- ผลต่อผิวหนัง: เช่น เกิดภาวะผื่นคัน เกิดตุ่มแดงตามผิวหนัง เหงื่อออกมาก ผมร่วง เกิดสิว ผิวมัน เกิดฝ้า 
- ผลต่อระบบสืบพันธุ์: เช่น คันบริเวณช่องคลอด เจ็บปวดขณะมีเพศสัมพันธ์ มีเลือดออกจากช่องคลอดผิดปกติ 
- ผลต่อระบบทางเดินปัสสาวะ: เช่น ปัสสาวะมีเลือดปน/ปัสสาวะเป็นเลือด 
- ผลต่อระบบการเผาผลาญพลังงานของร่างกาย: เช่น ทำให้ไขมันคอเลสเตอรอลชนิดแอลดี แอล (LDL) มีเพิ่มขึ้น ในขณะที่ไขมันฯชนิดเอชดีแอล (HDL) ลดลง 
- อื่นๆ: มีภาวะคัดตึงเต้านมหรือเต้านมโต 
 ///// มีข้อควรระวังการใช้โมโนเนสซาอย่างไร? ///// 
มีข้อควรระวังการใช้ยาโมโนเนสซาเช่น 
- ห้ามใช้กับผู้แพ้ยานี้หรือแพ้ส่วนประกอบต่างๆในยานี้ 
- ห้ามใช้ยานี้กับผู้ที่มีภาวะหลอดเลือดดำอักเสบด้วยอาจเกิดลิ่มเลือดในหลอดเลือดดำ หรือในผู้ที่เป็นหลอดเลือดขอด รวมถึงผู้ที่เป็นโรคลิ้นหัวใจ ผู้ที่มีภาวะหลอดเลือดที่ไปเลี้ยงบริเวณสมองผิดปกติ ผู้ที่มีภาวะ/โรคความดันโลหิตสูง ผู้ป่วยโรคเบาหวานที่มีภาวะทางหลอดเลือดอักเสบร่วมด้วย 
- ห้ามใช้ยานี้กับผู้ป่วยมะเร็งเต้านม มะเร็งเยื่อบุโพรงมดลูก 
- ห้ามใช้ยานี้กับผู้ที่มีเลือดออกจากช่องคลอดโดยไม่ทราบสาเหตุ 
- ห้ามใช้ยานี้กับสตรีตั้งครรภ์ 
- ห้ามใช้ยานี้กับผู้ที่มีภาวะตับทำงานผิดปกติ หรือมีภาวะดีซ่าน 
- ห้ามเพิ่มขนาดรับประทานโดยไม่มีคำสั่งจากแพทย์ 
- หลีกเลี่ยงการสูบบุหรี่ขณะรับประทานยานี้ 
- หากคลำพบก้อนเนื้อที่บริเวณเต้านม หรือมีความดันโลหิตสูงมาก หรือมีภาวะผิดปกติอื่นๆในระหว่างรับประทานยานี้เช่น เลือดออกผิดปกติทางช่องคลอด ควรหยุดใช้ยานี้และรีบมาพบแพทย์/มาโรงพยาบาลโดยเร็ว 
- ระวังการลืมรับประทานยานี้เพราะจะส่งผลต่อการตั้งครรภ์ตามมา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโมโนเนสซาด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โมโนเนสซามีปฏิกิริยาระหว่างยากับยาตัวอื่นอย่างไร? ///// 
ยาโมโนเนสซามีปฏิกิริยาระหว่างยากับยาตัวอื่นเช่น 
- การรับประทานยาโมโนเนสซาร่วมกับยา Amprenavir อาจทำให้ประสิทธิภาพของยาเอทินิล เอสตราไดออลในยาโมโนเนสซาด้อยลง หากจำเป็นต้องรับประทานยาร่วมกันควรต้องใช้การคุมกำเนิดวิธีอื่นร่วมด้วยเช่น การใช้ถุงยางอนามัยชาย 
- การรับประทานยาโมโนเนสซาร่วมกับยา Phenobarbital, Fosphenytoin จะทำให้ระดับและประสิทธิผลของเอทินิล เอสตราไดออลลดน้อยลงจนอาจส่งผลให้มีเลือดออกผิดปกติทางช่องคลอด หรือมีประจำเดือนมาผิดปกติ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีบุคคลไป 
- หากรับประทานยาโมโนเนสซาร่วมกับยา Hydrocortisone อาจส่งผลต่อตัวยาเอทินิล เอสตราไดออลจนทำให้ผู้ป่วยได้รับผลข้างเคียงจาก Hydrocortisone มากขึ้น หากจำเป็นต้องใช้ยาร่วมกัน แพทย์จะปรับขนาดการใช้ยาให้เหมาะสมเป็นรายบุคคลไป 
- การรับประทานยาปฏิชีวนะอย่าง Doxycycline ร่วมกับยาโมโนเนสซาอาจทำให้ประสิทธิภาพของเอทินิล เอสตราไดออลลดลงและเกิดความเสี่ยงของการตั้งครรภ์ตามมา หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาโมโนเนสซาอย่างไร? ///// 
ควรเก็บยาโมโนเนสซาภายใต้อุณหภูมิ 25 องศาเซลเซียส (Celsius) อนุโลมให้เก็บในช่วงอุณหภูมิห้องที่ 15 - 30 องศาเซลเซียสได้ ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในรถยนต์หรือในห้องน้ำ 
 ///// โมโนเนสซามีชื่ออื่นอีกไหม? ผลิตจากบริษัทอะไรบ้าง? ///// 
ยาโมโนเนสซาที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
 ///// บรรณานุกรม ///// 
http://www.drugs.com/mtm/mononessa.html  [2016,May28] 
file:///C:/Users/apai/Downloads/20140626_7e6ff7b1-bd5c-475c-a6af-eac7f10fd2ea.pdf  [2016,May28] 
http://www.drugs.com/pro/mononessa.html   [2016,May28] 
http://www.drugs.com/drug-interactions/ethinyl-estradiol-norgestimate,mononessa-index.html?filter=3&amp;generic_only=  [2016,May28]
