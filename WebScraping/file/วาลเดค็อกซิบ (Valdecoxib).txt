วาลเดค็อกซิบ (Valdecoxib)
 ///// บทนำ ///// 
ยาวาลเดค็อกซิบ (Valdecoxib) เป็นยาในกลุ่ม NSAIDs   ทางคลินิกนำมาใช้รักษาโรคข้อกระดูกอักเสบ (Osteoarthritis)  โรคข้อรูมาตอยด์ (Rheumatoid arthritis) และอาการปวดประจำเดือนในสตรี  ยานี้จะออกฤทธิ์ยับยั้งการสังเคราะห์สารที่กระตุ้นให้เกิดการอักเสบอย่างสาร Prostaglandin จึงทำให้อาการปวดบรรเทาลง  ยาวาลเดค็อกซิบมีรูปแบบเภสัชภัณฑ์เป็นยาชนิดรับประทาน  สามารถรับประทานยานี้ก่อนหรือหลังอาหารก็ได้   ตัวยานี้จะถูกดูดซึมจากระบบทางเดินอาหารเข้าสู่ร่างกายได้ประมาณ 83%  เมื่อเข้าสู่กระแสเลือด ตัวยานี้จะเข้ารวมตัวกับพลาสมาโปรตีนได้ถึงประมาณ 98%  และถูกทำลายโดยเอนไซม์จากตับ 2 ตัว ซึ่งมีชื่อเรียกว่า CYP3A4 (Cytochrome P450 3A4)  และ CYP2C9 (Cytochrome P450 2C9)   ซึ่งร่างกายต้องใช้เวลาประมาณ 8–11 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับปัสสาวะ  ด้วยระยะเวลาในการกำจัดยาดังกล่าว ทำให้การใช้ยานี้เพียงวัน ละ1ครั้ง ก็สามารถควบคุมอาการปวดได้หลายชั่วโมง 
ผลข้างเคียงที่ดูจะรุนแรงของยาวาลเดค็อกซิบ ได้แก่ กระตุ้นให้การทำงานของระบบหัวใจและหลอดเลือดในร่างกายผิดปกติ  จึงเป็นที่มาของข้อห้ามใช้ยานี้กับผู้ป่วยด้วยโรคหัวใจล้มเหลว  นอกจากนี้ข้อมูลทางคลินิกยังระบุอีกว่า ไม่ควรใช้ยานี้กับผู้ป่วยโรคหืด  ผู้ที่มีอาการของลมพิษ  ผู้ป่วยโรคตับ  ผู้ที่มีแผลในกระเพาะอาหารหรือมีเลือดออกในระบบทางเดินอาหาร  และผู้ป่วยที่มีโรคที่เกี่ยวกับการขับถ่ายอุจจาระ  ด้วยพบว่า ยาวาลเดค็อกซิบสามารถกระตุ้นให้อาการของโรคดังกล่าวรุนแรงมากขึ้น 
การใช้ยาวาลเดค็อกซิบร่วมกับยาต่างๆหลายรายการ ยังสามารถทำให้เกิดอาการข้างเคียง(ผลข้างเคียง)ที่รุนแรงตามมา เช่น  ยากลุ่ม NSAIDs ตัวอื่นๆ  Aspirin และ Sulfisoxazole เป็นต้น 
นอกจากนั้น สำหรับผู้ที่สูบบุหรี่หรือดื่มสุรา ควรหลีกเลี่ยงการใช้ยาวาลเดค็อกซิบ เพราะปัจจัยดังกล่าวจะเร่งให้เกิดผลเสีย/ผลข้างเคียงจากยานี้ ต่อหัวใจและต่อหลอดเลือดตามมา 
การใช้ยาวาลเดค็อกซิบจะต้องเป็นไปตามคำสั่งของแพทย์  ผู้ที่ฝ่าฝืนหรือเกิดข้อผิดพลาดโดยรับประทานยานี้เกินขนาด จะก่อให้เกิดอาการ ง่วงนอน  คลื่นไส้  อาเจียน  และปวดท้องรุนแรง  กรณีเช่นนี้ ควรรีบนำผู้ป่วยส่งโรงพยาบาลทันที/ฉุกเฉิน 
อนึ่ง หากผู้บริโภค/ผู้ป่วยต้องการทราบข้อมูลการใช้ยาวาลเดค็อกซิบ เพิ่มเติม สามารถสอบถามได้จากแพทย์ผู้ที่ทำการรักษา หรือจากเภสัชกรโดยทั่วไป 
 
 ///// วาลเดค็อกซิบมีสรรพคุณ(คุณสมบัติ)อย่างไร? ///// 
ยาวาลเดค็อกซิบมีสรรพคุณ/ข้อบ่งใช้เพื่อ  บำบัดอาการปวดข้อกระดูก  อาการปวดในโรคข้อรูมาตอยด์  และ การปวดประจำเดือน 
 ///// วาลเดค็อกซิบมีกลไกการออกฤทธิ์อย่างไร? ///// 
ยาวาลเดค็อกซิบมีกลไกการออกฤทธิ์โดย ตัวยาจะเข้ายับยั้งการทำงานของเอนไซม์ในร่างกายที่มีชื่อว่า Cyclooxygenase (COX-2) ส่งผลยับยั้งการสังเคราะห์สาร Prostaglandin ซึ่งเป็นตัวกระตุ้นให้เกิดภาวะ/การอักเสบของร่างกาย และเป็นที่มาของสรรพคุณ 
*หมายเหตุ: ด้วยผลข้างเคียงต่อหัวใจ จึงทำให้ยาวาลเดค็อกซิบถูกเพิกถอนการใช้จากตลาดยาในแถบซีกโลกตะวันตก เมื่อปี ค.ศ.2005 (พ.ศ. 2548) 
 
 ///// วาลเดค็อกซิบมีรูปแบบการจัดจำหน่ายอย่างไร? ///// 
ยาวาลเดค็อกซิบมีรูปแบบการจัดจำหน่าย เป็น 
- ยาเม็ดชนิดรับประทาน ที่ประกอบด้วยตัวยา Valdecoxib ขนาด 10 และ20 มิลลิกรัม/เม็ด 
 
 ///// วาลเดค็อกซิบมีขนาดรับประทานอย่างไร? ///// 
ยาวาลเดค็อกซิบมีขนาดรับประทาน เช่น 
ก.	สำหรับอาการปวดข้อกระดูก และอาการปวดจากโรคข้อรูมาตอยด์: 
- ผู้ใหญ่: รับประทานยา 10 มิลลิกรัม วันละ 1 ครั้ง ก่อนหรือหลังอาหารก็ได้ 
ข.	สำหรับอาการปวดประจำเดือน: 
- ผู้ใหญ่: รับประทานยา 20 มิลลิกรัม วันละ 2 ครั้ง เช้า-เย็น ก่อนหรือหลังอาหารก็ได้ 
อนึ่ง: 
- ในเด็ก: ยังไม่มีข้อมูลทางคลินิก รองรับการใช้ยานี้กับผู้ป่วยเด็ก 
- อาการข้างเคียงของยานี้ที่ดูรุนแรง ได้แก่  การทำให้เกิดหัวใจเต้นผิดจังหวะ  หัวใจล้มเหลว   กล้ามเนื้อหัวใจขาดเลือด  เกิดอาการชัก  จึงเป็นเหตุผล    สำคัญที่ผู้ป่วยต้องใช้ยานี้ตามคำสั่งของแพทย์ผู้รักษาแต่เพียงผู้เดียว และห้ามปรับเพิ่มขนาดรับประทานด้วยตนเอง 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาวาลเดค็อกซิบ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ  โรคไต  โรคตับ  แผลในทางเดินอาหาร(เช่น แผลเปบติค)  รวมทั้งกำลังกินยา/ใช้ยาอะไรอยู่  เพราะยาวาลเดค็อกซิบอาจส่งผลให้อาการของโรคเหล่านั้นรุนแรงเพิ่มมากขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาวาลเดค็อกซิบ สามารถรับประทานทันทีที่นึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า ให้รับประทานในขนาดปกติเท่านั้น 
 
 ///// วาลเดค็อกซิบมีผลไม่พึงประสงค์อย่างไร? ///// 
ยาวาลเดค็อกซิบสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  มีภาวะเม็ดเลือดขาวน้อยหรือมาก  มีความผิดปกติของต่อมน้ำเหลือง เช่น ต่อมน้ำเหลืองอักเสบ 
- ผลต่อระบบทางเดินอาหาร:  เช่น  ท้องผูก  ปากแห้ง  เกิดแผลในลำไส้เล็ก  หลอดอาหารอักเสบ   กระเพาะอาหารอักเสบ  เกิดริดสีดวงทวาร  อุจจาระบ่อย  ปวดฟัน  อาเจียน 
- ผลต่อระบบประสาท: เช่น  ปวดศีรษะไมเกรน   ความรู้สึกสัมผัสเพี้ยน  ชักกระตุก   วิงเวียน 
- ผลต่อระบบหัวใจและหลอดเลือด:  เช่น  ความดันโลหิตสูง   กล้ามเนื้อหัวใจขาดเลือด   หัวใจเต้นผิดจังหวะ   หัวใจล้มเหลว  ในบางครั้งก็ทำให้ความดันโลหิตต่ำ   หัวใจเต้นเร็วหรือไม่ก็ช้า   ชีพจรเต้นผิดปกติ   ค่าECG ผิดปกติ 
- ผลต่อตับ:  เช่น  เอนไซม์การทำงานของตับในเลือดสูงขึ้น  ตับอักเสบ 
- ผลต่อระบบต่อมไร้ท่อ:  เช่น  เกิดโรคคอพอก 
- ผลต่อผิวหนัง:  เช่น  เกิดสิว   ผมร่วง   มีผื่นคัน  ผิวแห้ง  ลมพิษ 
- ผลต่อระบบเจริญพันธุ์/อวัยวะสืบพันธ์:  เช่น  ในสตรีอาจมีประจำเดือนขาด   ประจำเดือนผิดปกติ    ในบุรุษอาจพบว่าสมรรถนะทางเพศถดถอย และมีอาการผิดปกติของต่อมลูกหมาก เช่น ปัสสาวะขัด 
- ผลต่อกล้ามเนื้อ:  เช่น  ปวดข้อ   ตึงคอ 
- ผลต่อตา:  เช่น  ตาพร่า   เกิดต้อกระจก   ปวดตา   เลือดออกในตา 
- ผลต่อสภาพจิตใจ:  เช่น  วิตกกังวล   รู้สึกสับสน  ซึม  นอนไม่หลับ กระสับกระส่าย 
- ผลต่อระบบทางเดินหายใจ:  เช่น  หายใจขัด/หายใจลำบาก   หลอดลมอักเสบ  ปอดบวม   คออักเสบ 
- ผลต่อหู:  เช่น  ปวดหู    หูอื้อ 
- ผลต่อระบบทางเดินปัสสาวะ:  เช่น  มีโปรตีนในปัสสาวะ  ปัสสาวะขัด  ปัสสาวะมีเลือดปน/ปัสสาวะเป็นเลือด   เกิดโรคติดเชื้อระบบทางเดินปัสสาวะ   มีน้ำตาลในปัสสาวะ 
- ผลต่อระบบเผาผลาญพลังงานของร่างกาย: เช่น  น้ำตาลในเลือดสูง                             มีภาวะโปแตสเซียม/โพแทสเซียมในเลือดสูงหรือโพแทสเซียมในเลือดต่ำลง  ไขมันในเลือดสูง  กรดยูริคในเลือดเพิ่มขึ้น  เกลือแคลเซียมในเลือดต่ำ  กระหายน้ำเพิ่มขึ้น  น้ำหนักตัวลดหรือไม่ก็เพิ่ม 
 
 ///// มีข้อควรระวังการใช้วาลเดค็อกซิบอย่างไร? ///// 
มีข้อควรระวังการใช้ยาวาลเดค็อกซิบ เช่น 
- ห้ามใช้กับผู้ที่แพ้ยานี้ หรือผู้ที่แพ้ยากลุ่ม NSAID  ผู้ที่แพ้ยา Sulfonamides 
- ห้ามใช้ยานี้กับผู้ที่ป่วยด้วย  โรคหืด  ผู้ที่มีลมพิษเล่นงาน  ผู้ป่วยโรคตับระยะรุนแรง ผู้ที่มีแผลในระบบทางเดินอาหาร (เช่น แผลเปบติค)   มีเลือดออกในกระเพาะอาหารหรือลำไส้เล็ก(เลือดออกในระบบทางเดินอาหาร)  และผู้ป่วยด้วยโรคหัวใจล้มเหลว 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  และเด็ก โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาชื้น หรือ แตกหัก 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วน ประกอบ 
- ระวังการใช้ยานี้กับ  ผู้ป่วยโรคความดันโลหิตสูง  ผู้ที่มีประวัติเคยเป็นแผลในระบบทางเดินอาหาร 
- ระวังการเกิด ภาวะโลหิตจาง  มีระดับเกล็ดเลือดผิดปกติ  รวมถึงเกิดอาการบวมตามร่างกาย 
- รับประทานยานี้ตรงตามขนาดและเวลาในแต่ละวันตามแพทย์สั่ง 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาวาลเดค็อกซิบด้วย) ยาแผนโบราณทุกชนิด  อาหารเสริม ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// วาลเดค็อกซิบมีปฏิกิริยาระหว่างยากับยาตัวอื่นอย่างไร? ///// 
ยาวาลเดค็อกซิบมีปฏิกิริยาระหว่างยากับยาตัวอื่น เช่น 
- ห้ามใช้ยาวาลเดค็อกซิบร่วมกับยา Aspirin  ด้วยจะทำให้เกิดแผลในกระเพาะอาหาร ตามมา 
- หลีกเลี่ยงการใช้ยาวาลเดค็อกซิบร่วมกับยารักษาความดันโลหิตสูง อย่างเช่น  กลุ่มยา ACE inhibitors  เพราะจะทำให้ประสิทธิภาพการลดความดันโลหิตของยา กลุ่มดังกล่าวด้อยลง 
- การใช้ยาวาลเดค็อกซิบร่วมกับยา Dextromethorphan  จะทำให้ระดับยา Dextromethorphanในเลือดเพิ่มขึ้นจนส่งผลให้ผู้ป่วยได้รับอาการข้างเคียงจากยาDextromethorphanสูงขึ้นตามมา  หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีบุคคลไป 
- หลีกเลี่ยงการใช้ยาวาลเดค็อกซิบร่วมกับยา Tenofovir  ด้วยจะเป็นเหตุให้เกิดปัญหาต่อการทำงานของไต  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาวาลเดค็อกซิบอย่างไร? ///// 
เก็บยาวาลเดค็อกซิบภายใต้อุณหภูมิ 30 องศาเซลเซียส (Celsius) ห้ามเก็บยาในช่องแช่แข็งของตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// วาลเดค็อกซิบมีชื่ออื่นอีกไหม? ผลิตจากบริษัทอะไรบ้าง? ///// 
ยาวาลเดค็อกซิบ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/valdecoxib/?type=brief&amp;mtype=generic[2017,March25] 
https://en.wikipedia.org/wiki/Valdecoxib[2017,March25] 
https://www.drugs.com/mtm/valdecoxib.html[2017,March25] 
http://www.accessdata.fda.gov/drugsatfda_docs/label/2004/21341lbl.pdf[2017,March25] 
https://www.drugs.com/drug-interactions/valdecoxib-index.html?filter=3&amp;generic_only=[2017,March25]
