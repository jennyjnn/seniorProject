ไพริเมทามีน (Pyrimethamine)
 ///// บทนำ ///// 
ยาไพริเมทามีน (Pyrimethamine) เป็นยาที่มีฤทธิ์ต่อต้านเชื้อโปรโตซัวที่เป็นสาเหตุของโรคมาลาเรีย/ไข้จับสั่นซึ่งมีสาเหตุจากเชื้อชนิด P.falciparum (Plasmodium falciparum) และ P.vivax (Plasmodium vivax) รวมถึงโรคติดเชื้อทอกโซพลาสโมซิส (Toxoplasmosis) ที่มีสาเหตุจาก Toxo plasma gondii ยาไพริเมทามีนมักถูกใช้ร่วมกับยากลุ่ม Sulfonamide เพื่อรักษาโรคมาลาเรีย องค์การอนามัยโลกจัดให้ยาไพริเมทามีนเป็นหนึ่งในรายการยาจำเป็นขั้นพื้นฐานที่สถานพยาบาลควรมีสำรองไว้ให้บริการกับผู้ป่วยโดย มีรูปแบบของยาแผนปัจจุบันเป็นชนิดรับประทาน 
ยาไพริเมทามีนถูกดูดซึมได้เป็นอย่างดีจากระบบทางเดินอาหารของมนุษย์ เมื่อยานี้เข้าสู่กระแสเลือดจะเข้าจับกับพลาสมาโปรตีนได้ถึงประมาณ 87% และถูกเปลี่ยนโครงสร้างทางเคมีโดยตับ ยานี้สามารถซึมผ่านรกและถูกปนออกมากับน้ำนมของมารดาจึงถือเป็นข้อห้ามใช้กับสตรีตั้งครรภ์และสตรีที่อยู่ในภาวะให้นมบุตรหากไม่มีคำสั่งจากแพทย์ โดยร่างกายจะต้องใช้เวลาถึงประมาณ 4 วัน เพื่อที่จะกำจัดยาไพริเมทามีนออกจากกระแสเลือดและผ่านทิ้งไปกับปัสสาวะ 
ตัวยาไพริเมทามีนจะทำหน้าที่ฆ่าและยับยั้งการสังเคราะห์สารอาหารของเชื้อโปรโตซัว/สัตว์เซลล์เดียว/เชื้อมาลาเรียและเชื้อ Toxoplasmosis ซึ่งในเชื้อมาลาเรียจะออกฤทธิ์ในระยะที่เชื้อโรค ยังไม่เข้าฝังตัวในเม็ดเลือดแดง (Pre-erythrocytic forms) ซึ่งถือเป็นช่วงที่ตัวยาออกฤทธิ์ทำลายเชื้อปรสิตชนิดนี้ได้ดีที่สุด 
ทั้งนี้มีข้อมูลเบื้องต้นที่ผู้บริโภค/ผู้ป่วยควรทราบก่อนการใช้ยา Pyrimethamine คือ 
- ต้องเป็นผู้ที่ไม่มีประวัติการแพ้ยานี้มาก่อน 
- ต้องไม่ป่วยด้วยอาการภาวะซีดชนิดที่เรียกว่า Megaloblastic anemia ที่มีสาเหตุเนื่องจากการขาด Folate 
- หากอยู่ในภาวะตั้งครรภ์หรือภาวะเลี้ยงลูกด้วยนมบุตรจะต้องแจ้งให้แพทย์ผู้รักษาทราบทุกครั้ง 
- ต้องแจ้งให้แพทย์ทราบด้วยว่าขณะนี้แพ้หรือใช้ยาชนิดใดอยู่ 
- หากใช้ยาไพริเมทามีนขณะที่มีอาการป่วยดังต่อไปนี้ร่วมด้วยจะทำให้อาการป่วยเหล่านี้กำเริบมากขึ้นเช่น มีภาวะโรคซึมเศร้า โรคลมชัก โรคไต โรคตับ รวมถึงภาวะของไขกระดูกทำงานผิดปกติ 
- ต้องไม่ปรับลดหรือเพิ่มขนาดการใช้ยานี้โดยไม่ปรึกษาแพทย์ผู้รักษาโดยเด็ดขาด 
- เคยมีรายงานว่ายานี้สามารถเพิ่มความเสี่ยงของการเกิดมะเร็งชนิดต่างๆได้ 
นอกจากนั้นยาไพริเมทามีนสามารถก่อให้เกิดอาการข้างเคียง (ผลข้างเคียง) ได้เช่นเดียวกับยารับประทานชนิดต่างๆ อาการข้างเคียงที่สามารถพบเห็นได้ทั่วไปเช่น คลื่นไส้ อาเจียน เป็นตะคริว ที่ท้อง ปากแห้ง น้ำหนักลด และท้องเสีย 
ประเทศไทยโดยคณะกรรมการอาหารและยาได้บรรจุให้ยาไพริเมทามีนอยู่ในบัญชียาหลักแห่งชาติโดยมีเงื่อนไขของการใช้ยาคือ ใช้สำหรับโรคติดเชื้อทอกโซพลาสโมซิสโดยเฉพาะผู้ป่วยที่มีภูมิคุ้มกันต้านทานโรคบกพร่องและผู้ป่วยด้วยโรคเอดส์ 
ข้อสำคัญเพื่อความปลอดภัยในการใช้ยาไพริเมทามีน ผู้ป่วยจะต้องปฏิบัติและรับประทานยาตามคำแนะนำของแพทย์อย่างเคร่งครัด 
 ///// ไพริเมทามีนมีสรรพคุณ (คุณสมบัติ) อย่างไร? ///// 
ยาไพริเมทามีนมีสรรพคุณ/ข้อบ่งใช้เพื่อ 
- ใช้บำบัดรักษาและป้องกันโรคมาลาเรีย 
- ใช้บำบัดรักษาโรคทอกโซพลาสโมซิส (Toxoplasmosis) 
 ///// ไพริเมทามีนมีกลไกการออกฤทธิ์อย่างไร? ///// 
ยาไพริเมทามีนมีกลไกการออกฤทธ์โดยตัวยาจะยับยั้งการทำงานของเอนไซม์ในเชื้อโปรโตซัว/สัตว์เซลล์เดียวที่มีชื่อว่า Parasitic dihydrofolate reductase (เอนไซม์ที่เกี่ยวข้องกับการใช้งานสาร Folate) รวมถึงยับยั้งการสังเคราะห์สารที่ช่วยการเจริญเติบโตอย่างเช่น Tetrahydrofolic acid (โดยการออกฤทธิ์นี้ในโรคมาลาเรียจะเกิดก่อนที่เชื้อโปรโตซัวเช่น P.falciparum หรือ P.vivax จะเข้าฝังตัวในเม็ดเลือดแดง) ส่งผลให้โปรโตซัวหยุดการเจริญเติบโต หมดความสามารถในการเจริญพันธุ์ และตายลงในที่สุด 
 ///// ไพริเมทามีนมีรูปแบบการจัดจำหน่ายอย่างไร? ///// 
ยาไพริเมทามีนมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 25 มิลลิกรัม/เม็ด 
- ยาเม็ดชนิดรับประทานที่ผสมร่วมกับยา Sulfadoxine เช่น Sulfadoxine 500 มิลลิกรัม + Pyrimethamine 25 มิลลิกรัม/เม็ด 
 ///// ไพริเมทามีนมีขนาดรับประทานอย่างไร? ///// 
เนื่องจากขนาดยาไพริเมทามีนจะขึ้นกับหลายปัจจัยเช่น ข้อบ่งใช้ยานี้ ชนิดของโรค/อาการโรค ดังนั้นขนาดการใช้ยานี้จึงอยู่ในดุลพินิจของแพทย์ผู้รักษาเป็นกรณีไป ในบทความนี้ขอยกตัวอย่างขนาดยาที่ใช้ในโรคมาลาเรียดังนี้เช่น 
ก.	สำหรับป้องกันการติดเชื้อมาลาเรีย: 
- ผู้ใหญ่: รับประทานครั้งละ 25 มิลลิกรัมสัปดาห์ละครั้งพร้อมอาหาร 
- เด็กที่อายุน้อยกว่า 4 ปีลงมา: รับประทานครั้งละ 6.25 มิลลิกรัมสัปดาห์ละครั้งพร้อมอาหาร 
- เด็กอายุ 4 - 10 ปี: รับประทานครั้งละ 12.25 มิลลิกรัมสัปดาห์ละครั้งพร้อมอาหาร 
- เด็กอายุมากกว่า 10 ปีขึ้นไป: รับประทานครั้งละ 25 มิลลิกรัมสัปดาห์ละครั้งพร้อมอาหาร 
• อนึ่งควรรับประทานยานี้ล่วงหน้า 1 - 2 วันก่อนเข้าพื้นที่ที่มีมาลาเรียและใช้ยานีต่อเนื่องอีก 4 - 6 สัปดาห์หลังจากออกจากพื้นที่มาลาเรียแล้ว 
ข.	สำหรับรักษาการติดเชื้อมาลาเรียแบบเฉียบพลัน: 
- ผู้ใหญ่และเด็กอายุตั้ง 14 ปีขึ้นไป: รับประทานยา Pyrimethamine 75 มิลลิกรัมร่วมกับยาSulfadoxine 1,500 มิลลิกรัมครั้งเดียวพร้อมอาหาร 
- เด็กอายุ 7 - 13 ปี: รับประทานยา Pyrimethamine 50 มิลลิกรัมร่วมกับยา Sulfadoxine 1,000 มิลลิกรัมครั้งเดียวพร้อมอาหาร 
- เด็กอายุ 1 - 6 ปี: รับประทาน Pyrimethamine 25 มิลลิกรัมร่วมกับยา Sulfadoxine 500 มิลลิกรัมครั้งเดียวพร้อมอาหาร 
- เด็กอายุ 5 - 11 เดือน: รับประทานยา Pyrimethamine 12.5 มิลลิกรัมร่วมกับ Sulfadoxine 250 มิลลิกรัมครั้งเดียวพร้อมอาหาร 
- เด็กอายุต่ำกว่า 5 เดือน:  ยังไม่มีข้อมูลด้านผลข้างเคียงที่ชัดเจนของยานี้ในเด็กวัยนี้ การใช้ยานี้ในเด็กวัยนี้จึงอยู่ในดุลพินิจของแพทย์ผู้รักษาเป็นกรณีไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงไพริเมทามีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไพริเมทามีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไพริเมทามีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาไพริเมทามีนตรงเวลา 
 ///// ไพริเมทามีนมีผลไม่พึงประสงค์อย่างไร? ///// 
ยาไพริเมทามีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: เช่น มีอาการคลื่นไส้ อาเจียน ท้องเสีย อาการเหล่านี้จะบรรเทาลงเมื่อรับประทานยานี้พร้อมอาหาร 
- ผลต่อระบบเลือด: เช่น เกิดภาวะเกล็ดเลือดต่ำ (Thrombocytopenia) Megaloblastic anemia เม็ดเลือดขาวต่ำทุกชนิด (Leukopenia) เม็ดเลือดทุกชนิดต่ำ (Pancytopenia) และเม็ดเลือดขาวชนิด Neutrophil ต่ำ (Agranulocytosis) 
- ผลต่อระบบประสาท: เช่น เกิดภาวะตัวสั่น เดินเซ บางกรณีอาจเกิดภาวะลมชัก 
- ผลต่อหัวใจ: เช่น เกิดภาวะหัวใจเต้นผิดจังหวะ 
- ผลต่อระบบหายใจ: เช่น เกิดภาวะมีเม็ด Pulmonary eosinophilia (การอักเสบของปอดจากเม็ดเลือดขาวชนิด Eosinophil) 
*อนึ่งหากผู้ป่วยแพ้ยาไพริเมทามีนจะมีอาการดังต่อไปนี้ เกิดภาวะ Stevens-Johnson syndrome Lyell’s syndrome (ภาวะ Stevens-Johnson syndrome ที่รุนแรงมากจนอาจถึงเสียชีวิต) ตับอักเสบ ผิวหนังเกิดผื่นคัน เป็นต้น ซึ่งถ้าผู้ป่วยมีอาการดังกล่าวต้องรีบไปโรงพยาบาลทันที/ฉุกเฉิน 
 ///// มีข้อควรระวังการใช้ไพริเมทามีนอย่างไร? ///// 
มีข้อควรระวังการใช้ยาไพริเมทามีนเช่น 
- ห้ามใช้กับผู้ที่แพ้ยาไพริเมทามีน 
- ห้ามใช้ยานี้กับผู้ที่ติดเชื้อมาลาเรียที่ดื้อกับยานี้ 
- ห้ามปรับขนาดรับประทานด้วยตนเอง 
- ห้ามใช้ยานี้กับผู้ป่วยด้วยภาวะ Megaloblastic anemia 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร 
- ระวังการใช้ยานี้กับผู้ป่วยโรคตับ โรคไต ผู้ป่วยที่ร่างกายขาดสาร Folate 
- กรณีที่ใช้ยานี้เป็นเวลานานๆแพทย์จะตรวจเลือดดูค่าซีบีซี/CBC เพื่อดูความผิดปกติทุกๆประมาณ 2 สัปดาห์ 
- หยุดการใช้ยานี้ทันทีหากพบผื่นคันหรือเกิดแผลในปากหรือมีภาวะอึดอัดหายใจไม่ออก/หายใจลำบากหลังใช้ยานี้ 
- ปฏิบัติตามคำแนะนำของแพทย์อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไพริเมทามีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองด้วยเช่นกัน 
 ///// ไพริเมทามีนมีปฏิกิริยาระหว่างยากับยาตัวอื่นอย่างไร? ///// 
ไพริเมทามีนมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาไพริเมทามีนร่วมกับยา Lorazepam ด้วยจะทำให้เสี่ยงต่อการเกิดพิษที่ตับ 
- การใช้ยาไพริเมทามีนร่วมกับยา Sulfadoxine อาจเกิดความเสี่ยงทำให้มีภาวะโลหิตจาง การต้องใช้ยาร่วมกันแพทย์จะเป็นผู้ปรับขนาดรับประทานเป็นกรณีไป 
- การใช้ยาไพริเมทามีนร่วมกับยา Zidovudine จะเกิดความเสี่ยงกดการทำงานของไขกระดูก  ซึ่งมีผลต่อการสร้างเม็ดเลือดของร่างกาย หากจำเป็นต้องใช้ยาร่วมกันแพทย์จะปรับขนาดการใช้ยา  ให้เหมาะสมเป็นรายบุคคลไป 
- การใช้ยาไพริเมทามีนร่วมกับยาที่มีองค์ประกอบของ Magnesium hydroxide อาจทำให้ฤทธิ์การรักษาของยาไพริเมทามีนลดน้อยลงไป กรณีที่จำเป็นต้องใช้ยาร่วมกันควรรับประทานยากลุ่ม Magnesium hydroxide หลังจากรับประทานยาไพริเมทามีนไปแล้ว 2 - 3 ชั่วโมง 
 ///// ควรเก็บรักษาไพริเมทามีนอย่างไร? ///// 
ควรเก็บยาไพริเมทามีนในช่วงอุณหภูมิ 15 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// ไพริเมทามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไพริเมทามีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Pyrimethamine  [2016,Feb13] 
http://www.drugs.com/cdi/pyrimethamine.html  [2016,Feb13] 
http://www.mims.com/India/drug/info/pyrimethamine/?type=full&amp;mtype=generic#Dosage  [2016,Feb13] 
http://www.drugs.com/ppa/pyrimethamine.html  [2016,Feb13] 
http://www.drugs.com/imprints/daraprim-a3a-243.html   [2016,Feb13]
