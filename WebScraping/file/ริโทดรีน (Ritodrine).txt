ริโทดรีน (Ritodrine)
 ///// บทนำ ///// 
ยาริโทดรีน (Ritodrine หรือ Ritodrine hydrochloride ยาชื่อการค้าในต่างประเทศคือ Yutopar) เป็นยาในกลุ่ม Beta 2-adrenergic agonist มีฤทธิ์ทำให้กล้ามเนื้อเรียบเกิดการคลายตัว ในทางคลินิกใช้เป็นยายับยั้งอาการเจ็บครรภ์คลอดก่อนกำหนด มีรูปแบบของผลิตภัณฑ์ทั้งแบบรับประทานและแบบยาฉีด 
การตัดสินใจที่จะใช้ยาริโทดรีนหรือไม่นั้นขึ้นอยู่กับแพทย์แต่เพียงผู้เดียวที่จะเป็นผู้พิจารณาความเหมาะสมในการใช้ยานี้ โดยมีเงื่อนไขบางประการที่ต้องนำมาประกอบกันเช่น 
- ผู้ป่วยต้องไม่มีประวัติการแพ้ยานี้ 
- มีเลือดออกในระหว่างการปวดครรภ์หรือไม่ 
- มีโรคประจำตัวเรื้อรังที่ยังต้องรักษาต่อเนื่องเช่น โรคเบาหวาน โรคความดันโลหิตสูง ปวดศีรษะไมเกรน โรคหัวใจ โรคต่อมไทรอยด์เป็นพิษ ด้วยยาริโทดรีนอาจทำให้อาการของโรคดังกล่าว กำเริบมากขึ้น 
- ทารกในครรภ์ยังมีชีวิตอยู่หรือไม่ 
โดยทั่วไปการใช้ยาริโทดรีนในลักษณะลดอาการเจ็บครรภ์คลอดบุตรนั้น แพทย์จะใช้เป็นยาฉีดก่อนเพื่อบำบัดอาการปวด/เจ็บครรภ์คลอดได้อย่างรวดเร็ว จากนั้นจึงจะจ่ายยาตามมาในลักษณะยารับประทาน ขนาดยานี้ที่ใช้กับผู้ป่วยแต่ละรายก็มีความแตกต่างกันออกไปทั้งนี้ขึ้นกับการตอบสนองของผู้ป่วยเอง ประการสำคัญต้องควบคุมปริมาณน้ำในร่างกายผู้ป่วยทั้งนี้เพื่อป้องกันการบวมของปอด/ปอดบวมน้ำ (Lung swelling/Pulmonary edema) 
ผลข้างเคียง/อาการข้างเคียงอื่นที่สามารถพบเห็นได้หลังการใช้ยาริโทดรีนมักจะเกิดต่อระบบการทำงานของหัวใจ ระบบประสาท และระบบทางเดินอาหาร อย่างไรก็ตามอาการข้างเคียงที่เกิดขึ้นมักจะทุเลาลงเมื่อหยุดการใช้ยา ซึ่งปกติร่างกายต้องใช้เวลาประมาณ 1.7 - 2.6 ชั่วโมงในการกำจัดยาริโทดรีนออกจากกระแสเลือด 
อนึ่งมีเหตุผลบางประการที่ไม่ทราบแน่ชัดที่ประเทศในแถบทวีปอเมริกาเพิกถอนการใช้ยาริโทดรีน แต่เราจะยังพบเห็นการใช้ยานี้ได้ในแถบเอเชียเช่น ประเทศอินเดีย ประเทศไทย เป็นต้น 
 ///// ริโทดรีนมีสรรพคุณ (คุณสมบัติ) อย่างไร? ///// 
ยาริโทดรีนมีสรรพคุณ/ข้อบ่งใช่เช่น 
- ยับยั้งอาการปวด/เจ็บครรภ์คลอดก่อนกำหนด (Stop premature labor) 
 ///// ริโทดรีนมีกลไกการออกฤทธิ์อย่างไร? ///// 
กลไกการออกฤทธิ์ของยาริโทดรีนคือ ตัวยาจะออกฤทธิ์ที่กล้ามเนื้อเรียบของผนังมดลูกส่ง ผลให้มดลูกเกิดการคลายตัว ลดแรงดันและลดความถี่ของการบีบตัวลง ยานี้ยังส่งผลให้หลอดลมคลายตัวได้อีกด้วย แต่สรรพคุณข้อนี้ก็ไม่ได้เป็นประโยชน์ที่โดดเด่นต่อการรักษาอาการทางหลอด ลมหรือต่อมดลูกแต่อย่างใด 
 ///// ริโทดรีนมีรูปแบบการจัดจำหน่ายอย่างไร? ///// 
ยาริโทดรีนมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 10 มิลลิกรัม/เม็ด 
- ยาฉีด ขนาด 50 มิลลิกรัม/5 มิลลิลิตร 
 ///// ริโทดรีนมีขนาดการบริหารยาอย่างไร? ///// 
ยาริโทดรีนมีขนาดการบริหารยา/ใช้ยาเช่น 
ก.ยาฉีด: 
- ผู้ใหญ่: กรณีให้ยาทางหลอดเลือดดำเริ่มต้นที่อัตรา 0.05 มิลลิกรัม/นาที และเพิ่มขนาดการให้ยาอีก 0.05 มิลลิกรัม/นาทีในทุก 10 นาทีจนกระทั่งอาการปวด/เจ็บครรภ์คลอดของผู้ป่วยทุเลาลง โดยอัตราการให้ยาปกติอยู่ที่ 0.15 - 0.35 มิลลิกรัม/นาที
	กรณีฉีดยาเข้ากล้ามเนื้อใช้ยาขนาด 10 มิลลิกรัมฉีดเข้ากล้ามเนื้อทุกๆ 3 - 8 ชั่วโมง เมื่ออาการผู้ป่วยดีขึ้นและมดลูกลดการบีบตัวลง แพทย์อาจต้องให้ยาอีกทุกๆ 12 - 48 ชั่วโมงเพื่อคงระดับการรักษาไว้ 
ข.ยารับประทาน: 
- ผู้ใหญ่: ควรให้ยารับประทานกับผู้ป่วยเป็นเวลา 30 - 60 นาทีก่อนหยุดการใช้ยาฉีดซึ่งปกติ การใช้ยารับประทานอยู่ที่ 10 - 20 มิลลิกรัมทุกๆ 4 - 6 ชั่วโมง ขนาดรับประทานสูงสุดไม่เกิน 120 มิลลิกรัม/วันโดยรับประทานยานี้ก่อนหรือหลังอาหารก็ได้ 
*อนึ่ง ในเด็ก: ในทางคลินิกยังไม่มีการจัดทำขนาดยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาริโทดรีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาริโทดรีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาริโทดรีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ริโทดรีนมีผลไม่พึงประสงค์อย่างไร? ///// 
ยาริโทดรีนสามารถก่อให้เกิดผลไม่พีงประสงค์ (ผลข้างเคียง/อาการข้างเคียง) ต่างๆดังนี้ เช่น 
- ผลต่อระบบหัวใจและหลอดเลือด: มีภาวะหัวใจเต้นเร็วหรือเต้นผิดปกติ แน่นหน้าอก เจ็บหน้าอก 
- ผลต่อระบบทางเดินอาหาร: เกิดอาการปากแห้ง กระหายน้ำ คลื่นไส้และอาเจียน เจ็บคอ เบื่ออา หาร ปวดกระเพาะอาหาร/ปวดท้องบริเวณลิ้นปี่ 
- ผลต่อระบบประสาท: วิงเวียน ง่วงนอน ปวดศีรษะ วิตกกังวล กระสับกระส่าย มีภาวะตัวสั่น และอารมณ์แปรปรวน 
- ผลต่อตา: เกิดอาการตาพร่า 
- ผลต่อผิวหนัง: มีภาวะผิวแห้ง ผื่นคัน 
 ///// มีข้อควรระวังการใช้ริโทดรีนอย่างไร? ///// 
มีข้อควรระวังการใช้ยาริโทดรีนเช่น 
- ห้ามใช้ยานี้กับสตรีที่บุตร/ทารกเสียชีวิตในครรภ์ 
- ห้ามใช้ยานี้กับผู้ป่วยโรคหัวใจ ผู้ที่อยู่ในภาวะตกเลือด สตรีตั้งครรภ์ที่อยู่ในภาวะชัก 
- ห้ามใช้ยาที่มีสภาพเปลี่ยนแปลงไปจากเดิม 
- ระวังการใช้ยานี้กับผู้ป่วยโรคเบาหวาน ผู้ป่วยโรคหัวใจเต้นผิดจังหวะ ผู้ป่วยต่อมไทรอยด์เป็นพิษ ผู้ป่วยโรคความดันโลหิตสูง 
- ระวังการใช้ยานี้เพื่อวัตถุประสงค์เป็นยาขยายหลอดลมในสตรีที่อยู่ในภาวะให้นมบุตร 
- ควบคุมและเฝ้าระวังภาวะปอดบวมน้ำ (Pulmonary edema) ขณะที่ใช้ยานี้และต้องหยุดการใช้ยานี้ทันทีเมื่อเกิดภาวะปอดบวมน้ำ 
- ในระหว่างที่ใช้ยานี้ต้องควบคุมระดับน้ำตาลในเลือดและระดับเกลือโพแทสเซียมในเลือดของผู้ป่วยให้อยู่ในภาวะปกติเสมอ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาริโทดรีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ริโทดรีนมีปฏิกิริยาระหว่างยากับยาตัวอื่นอย่างไร? ///// 
ยาริโทดรีนมีปฏิกิริยาระหว่างยากับยาตัวอื่นเช่น 
- การใช้ยาริโทดรีนร่วมกับยา Dolasetron (ยาแก้คลื่นไส้อาเจียน), Droperidol, Methadone อาจส่งผลให้เกิดความเสี่ยงต่อภาวะหัวใจเต้นผิดจังหวะ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาริโทดรีนร่วมกับยา Albuterol/Ventolin, Phenylephrine, อาจทำให้เกิดผลข้างเคียงต่างๆตามมา เช่น หัวใจเต้นเร็ว ความดันโลหิตสูง หรือไม่ก็เกิดภาวะหัวใจเต้นผิดจังหวะ หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาริโทดรีนร่วมกับยารักษาโรคเบาหวานเช่น Glimepiride, Metformin สามารถทำให้ประสิทธิภาพการลดน้ำตาลในกระแสเลือดของยารักษาโรคเบาหวานลดน้อยลง กรณีที่ต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- หลีกเลี่ยงการใช้ยาริโทดรีนร่วมกับยา Theophylline ด้วยจะทำให้ผู้ป่วยได้รับอาการข้างเคียงต่อระบบการทำงานของหัวใจมากยิ่งขึ้นเช่น ชีพจรเต้นเร็ว เกิดความดันโลหิตสูง และเสี่ยงกับการเกิดภาวะเกลือโพแทสเซียมในเลือดต่ำซึ่งจะก่อให้เกิดอาการกล้ามเนื้ออ่อนแรง มีภาวะอัมพาต หายใจลำบาก กลืนลำบาก รวมถึงเกิดอาการหัวใจเต้นผิดจังหวะตามมา 
 ///// ควรเก็บรักษาริโทดรีนอย่างไร? ///// 
ควรเก็บยาริโทดรีนในช่วงอุณหภูมิห้องที่เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ริโทดรีนมีชื่ออื่นอีกไหม? ผลิตจากบริษัทอะไรบ้าง? ///// 
ยาริโทดรีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Beta2-adrenergic_agonist  [2016,Feb6] 
https://en.wikipedia.org/wiki/Ritodrine   [2016,Feb6] 
http://www.drugs.com/cons/ritodrine-oral-intravenous.html  [2016,Feb6] 
http://www.medindia.net/doctors/drug_information/ritodrine.html  [2016,Feb6] 
http://www.mims.com/THAILAND/Home/GatewaySubscription/?generic=Ritodrine   [2016,Feb6] 
http://www.drugs.com/drug-interactions/ritodrine-index.html?filter=3&amp;generic_only=  [2016,Feb6] 
http://www.medindia.net/drug-price/ritodrine.html  [2016,Feb6]
