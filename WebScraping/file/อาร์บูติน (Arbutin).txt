อาร์บูติน (Arbutin)
 ///// บทนำ ///// 
ยาอาร์บูติน(Arbutin) เป็นสารประกอบประเภทไกลโคไซด์(Glycoside) มีสูตรเคมีคือ C12H16O7 และสามารถสกัดสาร/ยาอาร์บูตินได้จากพืชจำพวกแบร์เบอร์รี่(Bearberry) ซึ่งเป็นต้นไม้ที่พบมากในแถบอเมริกาเหนือและยุโรป  ในอดีตมนุษย์ได้ใช้แบร์เบอร์รี่ที่มีส่วนผสมของอาร์บูตินมาทำเป็นยาสมุนไพรรักษาการติดเชื้อของระบบทางเดินปัสสาวะและปัจจุบันนักวิทยาศาสตร์ได้นำสารอาร์บูตินมาผลิตเป็นเครื่องสำอางที่ช่วยลดจุดด่างดำบนผิวหนังที่รวมถึงในการดูแลรักษาฝ้า   ด้วยคุณสมบัติของอาร์บูตินที่มีฤทธิ์ต่อต้านการรวมตัวของเม็ดสีอย่างเมลานิน(Melanin)ที่อยู่ในชั้นของผิวหนัง  ความต้องการอาร์บูตินเป็นปริมาณมากๆทางอุตสาหกรรม จนไม่สอดคล้องกับอาร์บูตินที่สกัดได้จากแหล่งธรรมชาติ  นักวิจัยพยายามแก้ปัญหาดังกล่าวโดยสังเคราะห์สาร/ยาอาร์บูตินบริสุทธิ์จากปฏิกิริยาเคมีระหว่างสาร2ตัว คือ  Acetobromoglucose กับ Hydroquinone ในสภาวะที่เป็นด่าง  อย่างไรก็ตามผลิตภัณฑ์จากอาร์บูตินที่สกัดได้จากพืชน่าจะเป็นที่ชื่นชอบของผู้บริโภคที่นิยมความเป็นธรรมชาติมากกว่า และถือเป็นจุดขายของผลิตภัณฑ์อีกด้วย 
เราอาจพบเห็นการใช้ผลิตภัณฑ์อาร์บูตินในลักษณะของเวชสำอาง ประเภทครีม  โลชั่น  สบู่หรือสเปรย์  ในแง่มุมของผู้บริโภคก่อนตัดสินใจใช้ผลิตภัณฑ์เครื่องสำอางใดควรศึกษาข้อมูลและทำความเข้าใจถึงคุณประโยชน์ว่า ตอบสนองต่อความต้องการของตนเองได้จริงหรือไม่  กรณีมีปัญหาเกี่ยวกับผิวพรรณ สามารถขอคำปรึกษาได้จากแพทย์ผิวหนัง เพื่อประเมินอาการและเข้ารับการรักษาผิวหนังที่เป็นจุดด่างดำได้อย่างเหมาะสมและปลอดภัยต่อตนเอง 
 
 ///// สรรพคุณของอาร์บูตินมีอะไรบ้าง? ///// 
สาร/ยาอาร์บูตินถูกนำเสนอในสรรพคุณ/ข้อบ่งใช้ที่ช่วยป้องกันผิวหนังเกิดรอยคล้ำหรือเป็นจุดดำเนื่องจากการกระตุ้นด้วยแสงแดด  ยาอาร์บูตินจะทำให้ผิวหนังดูสดใสขึ้น แต่การใช้ผลิตภัณฑ์ยาอาร์บูตินในระยะยาว ควรต้องอยู่ภายใต้การดูแล หรือทำตามคำแนะนำของแพทย์ผิวหนังร่วมด้วย เช่น การเลี่ยงสัมผัสแดดจัด การเลือกอาหารที่บำรุงร่างกายและผิวพรรณอย่างเหมาะสม ตลอดจนกระทั่งการพักผ่อน การออกกำลังกาย เพื่อช่วยกระตุ้นเซลล์ผิวหนังให้มีสุขภาพและดูกระจ่างอ่อนเยาว์ได้ยาวนาน 
 
 ///// กลไกการออกฤทธิ์ของอาร์บูตินเป็นอย่างไร? ///// 
สาร/ยาอาร์บูตินมีกลไกการออกฤทธิ์ ในการยังยั้งการทำงานของเอนไซม์ที่ชื่อ ไทโรซิเนส(Tyrosinase)ซึ่งมีความจำเป็นต่อการผลิตเม็ดสี เมลานิน ของร่างกาย  ส่งผลให้การรวมตัวของเมลานินที่บริเวณผิวหนังลดน้อยลง การเกิดจุดดำบนผิวหนังถูกจำกัด ปิดกั้น  จึงเป็นที่มาของสรรพคุณ 
 
 ///// อาร์บูตินปลอดภัยหรือไม่? ///// 
ควรเลือกใช้ผลิตภัณฑ์อาร์บูตินที่มีส่วนประกอบของสาร/ยาอาร์บูตินที่ผ่านการรับรองจากคณะกรรมการอาหารและยา(อย.)  ประเด็นที่สำคัญมากไปกว่านั้นคือ เมื่อใช้ผลิตภัณฑ์บำรุงผิวหนังชนิดใดก็ตาม ผลิตภัณฑ์ดังกล่าวจะต้องไม่กระตุ้นหรือก่อให้เกิดอาการแพ้  อาการระคายเคืองต่อผิวหนัง จนก่อให้เกิดความเสียหายต่อผิวหนัง  แม้สารอาร์บูตินที่สกัดได้จากพืชธรรมชาติเอง ก็ยังต้องอาศัยระยะเวลาการใช้ผลิตภัณฑ์อย่างเหมาะสม เพื่อทำให้ผิวหนังดูกระจ่างขึ้นอย่างค่อยเป็นค่อยไป 
นักวิทยาศาสตร์ได้มีการศึกษาความเสี่ยงของการใช้อาร์บูตินในแง่การกระตุ้น
มะเร็งพบว่า แบคทีเรียในลำไส้เล็กของมนุษย์สามารถเปลี่ยนอาร์บูตินไปเป็นสารประเภทไฮโดรควิโดน(Hydroquinone) ซึ่งสามารถทำให้เกิดมะเร็งในลำไส้เล็กได้  ทำให้มีคำถามว่าอาร์บูตินจะมีผลเช่นไรกับผิวหนัง  ผู้บริโภคอาจได้รับคำตอบว่า อาร์บูตินไม่กระตุ้นการเกิดมะเร็งเหมือนไฮโดรควิโนน  กลไกการทำงานอย่างหนึ่งของอาร์บูตินคือยับยั้งการก่อตัวของเม็ดสีเมลานินที่ผิวหนัง  และประโยชน์ของเมลานินตามธรรมชาติอีกประการหนึ่งคือ ช่วยป้องกันมะเร็งผิวหนังจากการกระตุ้นของแสงแดด   ดังนั้นผู้บริโภคควรใช้วิจารณญาณอย่างเหมาะสมและเป็นกลางต่อผลิตภัณฑ์ประเภทนี้ 
ดังนั้น เพื่อความปลอดภัยของตนเอง ก่อนใช้ผลิตภัณฑ์ดูแลผิวหนังใดๆ ควร
ขอคำปรึกษาจากแพทย์ผิวหนัง หรือเภสัชกร เพื่อเลือกใช้ผลิตภัณฑ์ที่เหมาะสมและปลอดภัยต่อตนเอง 
 
 ///// ผลิตภัณฑ์ของอาร์บูตินที่มีจำหน่ายมีชื่อว่าอะไรบ้าง? ///// 
ขอยกตัวอย่างผลิตภัณฑ์สาร/ยาอาร์บูตินที่มีการจัดจำหน่ายดังนี้ 
1. SKIN-ION (สกิน-ไออน): เป็นผลิตภัณฑ์ยาแบบสเปรย์ผิวหนัง ประกอบด้วย Arbutin 0.8 มิลลิลิตร + Adenosine 0.016 มิลลิลิตร + Glycerin 0.8 มิลลิลิตร/40 มิลลิลิตร  ผลิตภายใต้ลิขสิทธิ์ของประเทศเกาหลี 
2. Dr Young 2p Brightening UV Sun Block SPF50 PA (ด็อกเตอร์ยัง 2พี ไบร์ทเทนนิ่ง ยูวี ซันบล็อก เอสพีเอฟ50 พีเอ):	เป็นผลิตภัณฑ์ยาครีมทาผิวหนัง   ประกอบด้วย Arbutin เข้มข้น 5 มิลลิลิตร/50 มิลลิลิตร  ดำเนินการผลิตโดย The Doctor’s Cosmetic Inc 
3. Isaknox White Symphony Brightening Emulsion (ไอเซนอกซ์ ไวท์ ซิมโฟนี ไบร์ทเทนนิ่ง อีมัลชั่น): เป็นผลิตภัณฑ์โลชั่นทาผิวหนัง  ประกอบด้วย Arbutin เข้มข้น 2.1 กรัม /100 กรัม	  ดำเนินการผลิตโดย  Lg Household &amp; Health Care Ltd. 
 
 ///// บรรณานุกรม ///// 
https://en.wikipedia.org/wiki/Arbutin  [2018,March3] 
https://www.livestrong.com/article/339696-the-health-benefits-of-melanin/  [2018,March3] 
https://www.drugs.com/otc/100763/skin-ion.html  [2018,March3] 
https://www.drugbank.ca/drugs/DB11217  [2018,March3]
