อะโทซิแบน (Atosiban)
 ///// บทนำ ///// 
ยาอะโทซิแบน (Atosiban) เป็นยาที่มีฤทธิ์ต่อต้านฮอร์โมน Oxytocin (ฮอร์โมนจากต่อมใต้สมองเพื่อการหดตัวของกล้ามเนื้อมดลูก) และฮอร์โมน Vasopressin (ฮอร์โมนรักษาสมดุลของน้ำในร่างกายจากต่อมใต้สมองเช่นกัน) ทางคลินิกนำมาใช้บำบัดและชะลอการคลอดก่อนกำหนดโดยใช้กับผู้ป่วยช่วงที่มีอายุครรภ์ระหว่าง 24 - 33 สัปดาห์ 
ยาอะโทซิแบนถูกพัฒนาขึ้นโดยบริษัท Ferring pharmaceuticals ในประเทศสวีเดนเมื่อปี ค.ศ. 1985 (พ.ศ. 2528) รูปแบบยาแผนปัจจุบันของยานี้จะเป็นชนิดฉีด ตัวยาจะออกฤทธิ์ลดการบีบตัวรวมถึงชะลอเวลาหรือความถี่ของการบีบตัวของมดลูก ปกติแพทย์จะใช้ยานี้กับผู้ป่วยที่เริ่มมีอาการปวดครรภ์คลอดก่อนกำหนดและมดลูกมีการหดตัวถี่มาก ซึ่งการให้ยาอะโทซิแบนจะเป็นการฉีดเข้าหลอดเลือดดำเป็นครั้งคราวหรือหยดเข้าหลอดเลือดดำต่อเนื่องนั้นแพทย์จะพิจารณาเป็นรายบุคคลไป 
นอกจากนั้นประโยชน์ทางคลินิกด้านอื่นของยาอะโทซิแบนจะเป็นการบำบัดภาวะตกเลือด ของสตรีตั้งครรภ์ในช่วงไตรมาสแรกและไตรมาสที่สองของการตั้งครรภ์ (ภาวะตกเลือดช่วงครึ่งแรกของตั้งครรภ์) 
ทั้งนี้มีข้อจำกัดบางประการที่แพทย์มักจะนำมาประกอบการพิจารณาก่อนที่จะสั่งจ่ายยาอะโทซิแบนให้กับผู้ป่วยที่ผู้บริโภคควรทราบเช่น 
- แพทย์จะไม่ใช้ยานี้กับผู้ป่วยที่มีอายุครรภ์ต่ำกว่า 24 สัปดาห์หรืออายุครรภ์เกิน 33 สัปดาห์ ขึ้นไป 
- กรณีถุงน้ำคร่ำแตกก่อนเจ็บครรภ์คลอด (Premature rupture membranes) โดยที่มีอายุครรภ์มากกว่า 30 สัปดาห์ขึ้นไปก็อยู่ในขอบข่ายห้ามใช้ยานี้ในการบำบัดรักษา 
- หากตรวจพบอัตราการเต้นของหัวใจทารกในครรภ์ผิดปกติถือเป็นข้อห้ามใช้ยาอะโทซิแบนอีกเช่นกัน 
- ทารกเสียชีวิตในครรภ์ก่อนคลอด รวมถึงเกิดการติดเชื้อในมดลูกระหว่างการตั้งครรภ์ก็ไม่สามารถใช้ยาอะโทซิแบนในการบำบัดรักษาได้ 
- กรณีที่ผู้ป่วยเกิดอาการแพ้ยานี้หรือส่วนประกอบในสูตรตำรับยานี้ก็เป็นอีกเหตุผลสำคัญที่ห้ามใช้ยานี้หรือต้องหยุดการใช้ยานี้ทันทีถ้าพบว่าผู้ป่วยเริ่มมีอาการแพ้ยานี้ 
อนึ่งการให้ยาอะโทซิแบนกับผู้ป่วยจำเป็นต้องกระทำเฉพาะในสถานพยาบาลโดยมีขั้นตอนและต้องอาศัยเครื่องมือเพื่อช่วยในการทำหัตถการทางการแพทย์อย่างมากมาย 
คณะกรรมการอาหารและยาของไทยได้จัดให้ยาอะโทซิแบนอยู่ในหมวดของยาอันตราย มีข้อห้ามใช้ ข้อควรระวัง รวมถึงผลข้างเคียงต่างๆที่สามารถเกิดขึ้นได้ แพทย์ผู้รักษาเท่านั้นจึงจะสามารถใช้ยานี้กับผู้ป่วยได้อย่างเหมาะสมและปลอดภัย 
 ///// อะโทซิแบนมีสรรพคุณ (คุณสมบัติ) อย่างไร? ///// 
ยาอะโทซิแบนมีสรรพคุณ/ข้อบ่งใช่เพื่อยับยั้งการบีบตัวของมดลูกในสตรีตั้งครรภ์ที่อยู่ในภาวะปวด/เจ็บครรภ์คลอดก่อนกำหนด 
 ///// อะโทซิแบนมีกลไกการออกฤทธิ์อย่างไร? ///// 
กลไกการออกฤทธิ์ของยาอะโทซิแบนคือ ตัวยาจะออกฤทธิ์ยับยั้งการทำงานของฮอร์โมน Oxytocin ส่งผลให้มดลูกคลายตัวพร้อมกับลดความถี่การหดตัวของมดลูกจึงช่วยบรรเทาอาการปวด/เจ็บครรภ์คลอดก่อนกำหนด 
 ///// อะโทซิแบนมีรูปแบบการจัดจำหน่ายอย่างไร? ///// 
ยาอะโทซิแบนมีรูปแบบการจัดจำหน่ายเป็นยาฉีด ความแรง 7.5 มิลลิกรัม/มิลลิลิตรในขนาดบรรจุ 0.9 และ 5 มิลลิลิตร/ขวด 
 ///// อะโทซิแบนมีขนาดการบริหารยาอย่างไร? ///// 
ยาอะโทซิแบนมีขนาดการบริหารยา/ใช้ยาเช่น 
- ผู้ใหญ่: เริ่มต้นฉีดยาเข้าหลอดเลือดดำขนาด 6.75 มิลลิกรัมอย่างช้าๆโดยใช้เวลาให้ยานานมากกว่า 1 นาที จากนั้นให้ยาโดยหยดเข้าทางหลอดเลือดดำขนาด 18 มิลลิกรัม/ชั่วโมงเป็นเวลาต่อเนื่อง 3 ชั่วโมง แล้วเปลี่ยนขนาดการให้ยาเป็น 6 มิลลิกรัม/ชั่วโมงหยดเข้าหลอดเลือดดำเป็นเวลาต่อเนื่องสูงสุดไม่เกิน 45 ชั่วโมงหรือจนกระทั่งมดลูกคลายตัว 
- เด็ก: ยังไม่มีข้อมูลทางคลินิกที่ชัดเจนของการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาอะโทซิแบน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอะโทซิแบนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนอาจก่อให้เกิดผลข้างเคียงได้ 
 ///// หากลืมให้ยาควรทำอย่างไร? ///// 
การใช้ยาอะโทซิแบนกับผู้ป่วยจะกระทำกันในสถานพยาบาลโดยบุคลากรทางการแพทย์จะเป็นผู้ให้ยานี้กับผู้ป่วยตามตารางเวลาที่แพทย์ระบุไว้ โอกาสการลืมให้ยากับผู้ป่วยจึงมีโอกาสเกิดได้น้อยมากๆ 
 ///// อะโทซิแบนมีผลไม่พึงประสงค์อย่างไร? ///// 
ยาอะโทซิแบนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบการทำงานของร่างกายดังนี้เช่น 
- ผลต่อระบบทางเดินอาหาร: ทำให้มีอาการคลื่นไส้ อาเจียน 
- ผลต่อระบบประสาท: เกิดอาการวิงเวียน นอนไม่หลับ ปวดศีรษะ มีไข้ 
- ผลต่อการทำงานของหัวใจ: มีภาวะหัวใจเต้นเร็ว ความดันโลหิตต่ำ 
- ผลต่อผิวหนัง: พบอาการผื่นคันที่อาจเกิดขึ้นได้หรือเกิดอาการคล้ายแพ้ยา 
- ผลต่อระบบการเผาผลาญพลังงานของร่างกาย: มีภาวะน้ำตาลในเลือดสูง 
 ///// มีข้อควรระวังการใช้อะโทซิแบนอย่างไร? ///// 
นอกจากข้อควรระวังที่ระบุไว้ใน บทนำ ยังมีข้อห้ามใช้และคำเตือนอื่นๆอีกบางประการที่ผู้ป่วยควรทราบเมื่อใช้ยาอะโทซิแบนเช่น 
- ห้ามใช้ในผู้แพ้ยานี้หรือแพ้ส่วนประกอบของยานี้ 
- ห้ามใช้ยานี้กับวัยรุ่นตั้งครรภ์ที่อายุต่ำกว่า 18 ปี 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามใช้ยานี้กับสตรีตั้งครรภ์ที่อยู่ในภาวะตกเลือดก่อนคลอด 
- ระวังการใช้ยานี้กับผู้ป่วยโรคตับ โรคไต สตรีตั้งครรภ์ที่มีสภาพของรกเกาะตัวกับมดลูกในลักษณะผิดปกติเช่น ภาวะรกเกาะต่ำ 
- ระหว่างการให้ยานี้กับผู้ป่วยต้องควบคุมเฝ้าระวังการบีบรัดตัวของมดลูกว่าเกิดขึ้นอีกหรือไม่ รวมถึงต้องคอยตรวจสอบอัตราการเต้นของหัวใจของทารกในครรภ์อย่างสม่ำเสมอ 
- คอยควบคุมสัญญาณชีพต่างๆของผู้ป่วยอย่างใกล้ชิด 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะโทซิแบนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะโทซิแบนมีปฏิกิริยาระหว่างยากับยาตัวอื่นอย่างไร? ///// 
ปฏิกิริยาระหว่างยาอะโทซิแบนกับยาอื่นยังมีข้อมูลทางคลินิกน้อยมาก และรอการทดสอบเพื่อยืนยันความปลอดภัยของการใช้ยานี้ 
 ///// ควรเก็บรักษาอะโทซิแบนอย่างไร? ///// 
ควรเก็บยาอะโทซิแบนตามเงื่อนไขที่ระบุอยู่ในเอกสารกำกับยา เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อะโทซิแบนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะโทซิแบนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
อนึ่งยาชื่อการค้าของยานี้ที่จำหน่ายในต่างประเทศเช่น Antocin และ Atosiban SUN 
 ///// บรรณานุกรม ///// 
https://en.wikipedia.org/wiki/Atosiban  [2016,Feb6] 
http://www.drugs.com/uk/atosiban-sun.html  [2016,Feb6] 
http://www.ema.europa.eu/docs/en_GB/document_library/EPAR_-_Product_Information/human/000253/WC500040495.pdf  [2016,Feb6] 
http://www.mims.com/Thailand/drug/info/Tractocile/?type=brief  [2016,Feb6]
