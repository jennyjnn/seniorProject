แอมโมเนียสปิริต (Ammonia spirit)
 ///// บทนำ ///// 
ยาแอมโมเนียสปิริต (Ammonia spirit) หรืออะโรมาติกแอมโมเนียสปิริต (Aromatic ammonia spirit) เป็นยาที่ใช้ป้องกันและบำบัดอาการเป็นลม (Fainting) ซึ่งอาจมีสาเหตุมาจากความกดดันและรู้สึกไม่สบายใจอย่างมาก หรือเกิดจากโรคประจำตัวของผู้ป่วยเช่น มีโรคหัวใจ ภาวะซีด อาการเป็นลมมักจะเกิดกับผู้สูงอายุมากกว่าผู้ที่มีอายุยังน้อย ยาอะโรมาติกแอมโมเนียสปิริตสามารถใช้ได้โดยไม่จำเป็นต้องรอคำสั่งจากแพทย์ แต่ก็ยังต้องใช้ด้วยความระมัดระวังถึงแม้จะเป็นยาที่ใช้สูดดมก็ตาม กับผู้ป่วยบางรายยานี้ก็สามารถทำให้เกิดการแพ้ยาได้ หรือการใช้ยากับเด็กควรใช้ขนาดตามที่แพทย์แนะนำ นอกจากนี้ผู้ที่มีโรคประจำตัวบางอย่างก็ไม่สมควรใช้ยานี้ด้วยอาจทำให้อาการป่วยกำเริบได้มากขึ้นเช่น มีโรคหืด หลอดลมอักเสบ เป็นโรคปอดเรื้อรัง หรือผู้ที่มีปัญหาด้านสายตาเมื่อใช้แอมโมเนียสปิริตก็อาจทำให้อาการทางสายตาแย่ลง ประการสำคัญระวังมิให้แอมโมเนียสปิริตกระเด็นเข้าตาด้วยจะทำให้เกิดการระคายเคืองและแสบร้อนอย่างมาก หากยานี้กระเด็นเข้าตาให้รีบล้างตาด้วยน้ำสะอาดเป็นเวลาอย่างน้อย 20 นาที หรือกรณีที่เผลอรับประทานแอมโมเนียสปิริตเข้าไปควรต้องรีบดื่มน้ำตามประมาณ 1 - 2 แก้วเพื่อเจือจางยาดังกล่าวแล้วรีบนำผู้ป่วยส่งโรงพยาบาลทันที/ฉุกเฉิน 
แอมโมเนียสปิริตจัดอยู่ในบัญชียาหลักแห่งชาติของไทย สามารถพบเห็นการใช้ยานี้ได้ตามสถานพยาบาลของรัฐและเอกชนรวมถึงมีจำหน่ายตามร้านขายยาทั่วไป 
 ///// แอมโมเนียสปิริตมีสรรพคุณ (คุณสมบัติ) อย่างไร? ///// 
ยาแอมโมเนียสปิริตมีสรรพคุณ/ข้อบ่งใช้คือ ป้องกันและบรรเทาอาการเป็นลม 
 ///// แอมโมเนียสปิริตมีกลไกการออกฤทธิ์อย่างไร? ///// 
กลไกการออกฤทธิ์ของยาแอมโมเนียสปิริตคือ ตัวยาจะกระตุ้นอวัยวะในระบบทางเดินหายใจ โดยออกฤทธิ์ทำให้เกิดการระคายเคืองต่อตัวรับที่อยู่ในโพรงจมูก หลอดอาหาร ตลอดจนส่วนฐานของกระเพาะอาหาร ส่งผลให้กระตุ้นการหายใจและทำให้อาการของผู้ที่จะเป็นลมหรืออยู่ระหว่างเป็นลมมีอาการดีขึ้นตามลำดับ 
 ///// แอมโมเนียสปิริตมีรูปแบบการจัดจำหน่ายอย่างไร? ///// 
ยาแอมโมเนียสปิริตมีรูปแบบการจัดจำหน่ายดังนี้ 
- ยาน้ำสารละลายชนิดสูดดมบรรจุขวด ขนาด 450 มิลลิลิตร 
- เป็นแท่ง/แอมพูล (Ampule) สำหรับสูดดม 
 ///// แอมโมเนียสปิริตมีขนาดการบริหารยาอย่างไร? ///// 
ยาแอมโมเนียสปิริตมีขนาดการบริหารยา/ใช้ยาดังนี้ 
- ผู้ใหญ่: ใช้สำลีชุบแอมโมเนียสปิริตเพียงเบาบาง กะระยะห่างจากจมูกผู้ป่วยประมาณ 4 นิ้ว หรือ 10 เซนติเมตร ค่อยๆให้ไอระเหยจากสำลีกระจายเข้าสู่ลมหายใจของผู้ที่เป็นลม ให้ดมยานี้จนกระทั่งผู้ป่วยค่อยฟื้นตัว 
- เด็ก: ขนาดการใช้ยากับเด็กขึ้นอยู่กับแพทย์เป็นผู้ตัดสินใจโดยพิจารณาเป็นกรณีไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาแอมโมเนียสปิริต ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาแอมโมเนียสปิริตอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่/ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// แอมโมเนียสปิริตมีผลไม่พึงประสงค์อย่างไร? ///// 
ยาแอมโมเนียสปิริตอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการไอ ท้องเสีย อึดอัด/หายใจลำบาก ปวดศีรษะ และมีอาการอาเจียน 
 ///// มีข้อควรระวังการใช้แอมโมเนียสปิริตอย่างไร? ///// 
มีข้อควรระวังการใช้ยาแอมโมเนียสปิริตเช่น 
- ห้ามใช้กับผู้ที่แพ้ยานี้ 
- ห้ามให้ยานี้เข้าตา ปาก จมูก ด้วยจะมีอาการแสบคันและระคายเคือง 
- กรณียานี้หกรดเสื้อผ้าที่สวมใส่ ให้ถอดเสื้อผ้าออก แล้วล้างผิวที่มีการสัมผัสกับแอมโมเนียสปิริตด้วยน้ำสะอาดจำนวนมาก และไม่จำเป็นต้องทาผิวที่สัมผัสยานี้ด้วยขี้ผึ้งยาใดๆ แต่หากยังมีอาการแสบระคายเคืองให้รีบไปพบแพทย์/ไปโรงพยาบาลโดยเร็ว 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวม   ยาแอมโมเนียสปิริตด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แอมโมเนียสปิริตมีปฏิกิริยาระหว่างยากับยาตัวอื่นอย่างไร? ///// 
ด้วยยาแอมโมเนียสปิริตเป็นยาใช้ภายนอกชนิดสูดดม ไม่ใช่ยากิน จึงยังไม่มีรายงานปฏิกิริยาระหว่างยากับยากินชนิดใด 
ขณะใช้ยาแอมโมเนียสปิริตจะเป็นลักษณะเชิงป้องกันหรือไม่ก็บำบัดอาการเป็นลม ในช่วงเวลาดังกล่าว ห้ามป้อนยาหรืออาหาร/เครื่องดื่มใดๆให้กับผู้ป่วยโดยเด็ดขาด เพราะอาจเกิดการสำลักสิ่งเหล่านั้นเข้าปอดได้ 
 ///// ควรเก็บรักษาแอมโมเนียสปิริตอย่างไร? ///// 
สามารถเก็บยาแอมโมเนียสปิริตภายใต้อุณหภูมิห้องที่เย็น ห้ามเก็บยาในตู้เย็น ไม่เก็บยาใน ห้องน้ำหรือรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// แอมโมเนียสปิริตมีชื่ออื่นอีกไหม? ผลิตจากบริษัทอะไรบ้าง? ///// 
ยาแอมโมเนียสปิริตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.medicinenet.com/aromatic_ammonia-inhalation/article.html  [2015,Aug22] 
http://www.mayoclinic.org/drugs-supplements/aromatic-ammonia-spirit-inhalation-route/description/drg-20061724  [2015,Aug22] 
http://www.drugs.com/mmx/ammonia-spirit-aromatic.html [2015,Aug22] 
http://www.mims.com/Thailand/Drug/info/Ammonia%20Spirit%20Aromatic%20BPC%201973%20Srichand/ [2015,Aug22]
