แคนรีโนน (Canrenone)
 ///// บทนำ ///// 
ยาแคนรีโนน(Canrenone) เป็นยาในกลุ่ม Aldosterone antagonist หรืออีกชื่อคือ Antimineralocorticoid  ยานี้จะมีฤทธิ์ต่อต้านฮอร์โมนอัลดอสเตอโรน (Aldosterone) ที่สร้างจากต่อมหมวกไต หน้าที่หลักของฮอร์โมนอัลดอสเตอโรนจะช่วยร่างกายรักษาระดับเกลือโซเดียมในเลือด โดยทำให้ไตดูดซึมโซเดียมจากปัสสาวะ กลับเข้ากระแสเลือด แต่ส่งผลขับเกลือโปแตสเซียมทิ้งออกนอกร่างกายทางปัสสาวะ  ด้วยกลไกการทำงานของยาแคนรีโนนจะทำให้ร่างกายขับเกลือโซเดียมและน้ำออกจากร่างกายได้มากยิ่งขึ้น  ทางคลินิกจึงนำมาใช้เป็นยาขับปัสสาวะ นอกจากนี้ยาแคนรีโนนยังมีฤทธิ์ต่อต้านการทำงานของฮอร์โมนแอนโดรเจน/ยายับยั้งฮอร์โมนแอนโดรเจน (Antiandrogen) จึงสามารถใช้ยานี้รักษาภาวะขนดกในสตรีได้อีกด้วย 
รูปแบบเภสัชภัณฑ์ของยาแคนรีโนน เป็นยาชนิดรับประทาน หลังการดูดซึมจากระบบทางเดินอาหาร  ตัวยานี้สามารถอยู่ในร่างกายได้นาน 10–35 ชั่วโมง ก่อนที่จะถูกกำจัดออกจากกระเสเลือด 
สำหรับข้อจำกัดการใช้ยาแครีโนนที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้แพ้ยานี้ 
- ห้ามใช้กับผู้ที่มีเกลือโปแตสเซียมในเลือดสูง และผู้ที่มีระดับเกลือโซเดียมใน	  เลือดต่ำอยู่แล้ว 
- ห้ามใช้ยานี้กับ ผู้ป่วยโรคไตในระยะรุนแรง และผู้ป่วยโรค Addison’s disease  และต้องระวังการใช้กับ ผู้ป่วยโรคเบาหวาน  ผู้ป่วยโรคตับ  รวมถึงกลุ่มผู้ป่วยที่มีความเสี่ยงต่อภาวะเลือดเป็นกรด   ผู้ป่วย Porphyria   ด้วยตัวยาแคนรีโนนสามารถส่งผล
กระตุ้นให้อาการโรคเหล่านี้รุนแรงขึ้น 
- ห้ามใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร ทั้งนี้เพื่อเป็นการป้องกันการส่งผ่านตัวยานี้ไปสู่ทารก 
- ขณะใช้ยาแคนรีโนน ผู้ป่วยจะต้องมารับการตรวจเลือดตามแพทย์นัดหมายทุกครั้ง  ทั้งนี้เพื่อตรวจสอบระดับเกลือแร่ในเลือด อย่างเช่น โซเดียม และโปรแตสเซียม ว่ายังอยู่ในระดับปกติหรือไม่ รวมถึงตรวจเลือดดูการทำงานของตับและไต 
- การใช้ยาบางตัวร่วมกับยาแคนรีโนน สามารถก่อให้เกิดผลเสีย(ผลข้างเคียง)ต่อร่างกายตามมาอย่างมากมาย เช่น ยารับประทานที่มีโปแตสเซียมเป็นส่วนประกอบหลัก(เช่น Potassium chloride),   ยากลุ่ม ACE inhibitors, กลุ่มยา Angiotensin II receptor antagonists, Trilostane,  Lithium, Thiazide, Chlorpropamide, Noradrenaline, Carbenoxolone, 	และรวมถึงยาลดความดันโลหิตชนิดต่างๆ    การจะใช้ยาชนิดใดร่วมกับยาแคนรีโนน จึงต้องได้รับการยินยอมจากแพทย์เท่านั้น 
- กรณีที่ได้รับยาแคนรีโนนแล้วเกิดอาการข้างเคียง(ผลข้างเคียง)ที่เป็นอุปสรรคต่อการดำรงชีวิตประจำวัน เช่น เกิดผื่นคัน  มีภาวะขนดก  มีอาการทางตับ เช่น ตัวเหลือง
ตาเหลือง  ผู้ป่วยควรรีบกลับมาปรึกษาแพทย์/มาโรงพยาบาลโดยเร็ว โดยไม่ต้องรอถึงวันแพทย์นัด 
ปัจจุบันยาแคนรีโนนมีการจัดจำหน่ายอยู่แต่ในแถบทวีปยุโรป แต่ในอนาคตอันใกล้ประเทศในแถบเอเชียก็อาจจะพบเห็นการจัดจำหน่ายยาชนิดนี้ และถือเป็นยาทางเลือกของยากลุ่มอัลดอสเตอโรน แอนตาโกนิสต์ อีกหนึ่งรายการ 
 
 ///// แคนรีโนนมีสรรพคุณ(คุณสมบัติ)อย่างไร? ///// 
ยาแคนรีโนนมีสรรพคุณ/ข้อบ่งใช้ เช่น 
- เป็นยาขับปัสสาวะ 
- รักษาภาวะหัวใจล้มเหลว 
- ลดอาการบวมน้ำของร่างกาย 
- รักษาโรคความดันโลหิตสูง 
- รักษาภาวะขนดกในสตรี 
 
 ///// แคนรีโนนมีกลไกการออกฤทธิ์อย่างไร? ///// 
ยาแคนรีโนนมีกลไกการออกฤทธิ์ที่ไต โดยมีกลไกแข่งขันหรือยับยั้งการทำงานของฮอร์โมนอัลดอสเตอโรน  ทำให้เพิ่มการขับออกของโซเดียม และของน้ำจากไตไปกับปัสสาวะ แต่มีการดูดกลับของเกลือโปแตสเซียมจากปัสสาวะคืนสู่ร่างกาย/กระแสเลือด หรือที่เรียกกันว่า โปแตสเซียม-สแปริ่ง ไดยูเรติก (Potassium-sparing diuretics)  จากเหตุผลดังกล่าว ทำให้ยากลุ่มนี้มีฤทธิ์เป็นยาขับปัสสาวะ  ลดอาการบวมน้ำ  ลดความดันโลหิต  และช่วยบำบัดภาวะหัวใจล้มเหลว  ส่วนคุณสมบัติที่มีฤทธิ์ต่อต้านการทำงานของฮอร์โมนแอนโดรเจน/ยายับยั้งฮอร์โมนแอนโดรเจน (Antiandrogen) ก็จะช่วยในการบำบัดรักษาภาวะขนดกในสตรี้  ด้วยกลไกดังกล่าว จึงทำให้ยานี้ใช้รักษาอาการโรคได้ตามสรรพคุณ 
 
 ///// แคนรีโนนมีรูปแบบการจัดจำหน่ายอย่างไร? ///// 
ยาแคนรีโนนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Canrenone 50 มิลลิกรัม/เม็ด 
 
 ///// แคนรีโนนมีขนาดรับประทานอย่างไร? ///// 
ยาแคนรีโนน มีขนาดรับประทาน เช่น 
- ผู้ใหญ่: รับประทานวันละ 50–200 มิลลิกรัม ซึ่งเวลาของการรับประทานยานี้ให้เป็นไปตามแพทย์สั่ง   และแพทย์อาจปรับขนาดรับประทานเป็น 300 มิลลิกรัมต่อวัน โดยต้องขึ้นกับดุลยพินิจของแพทย์เท่านั้น 
- เด็ก: ยังไม่มีข้อมูลทางคลินิก ของการใช้ยานี้ในเด็ก 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแคนรีโนน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคไต  โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาแคนรีโนน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแคนรีโนน สามารถรับประทานยาทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาที่ขนาดปกติ 
แต่อย่างไรก็ดี การลืมรับประทานยาแคนรีโนน อาจส่งผลให้อาการโรคกำเริบตามมา 
 
 ///// แคนรีโนนมีผลไม่พึงประสงค์อย่างไร? ///// 
ยาแคนรีโนนสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบประสาท:  เช่น  ปวดศีรษะ   ง่วงนอน  รู้สึกสับสน 
- ผลต่อระบบทางเดินอาหาร:  เช่น  รู้สึกไม่สบายในช่องท้อง 
- ผลต่อกล้ามเนื้อ:   เช่น กล้ามเนื้อในร่างกายทำงานเสียสมดุล 
- ผลต่อผิวหนัง:  เช่น  อาจพบผื่นคัน 
- ผลต่อระบบต่อมไร้ท่อ:  เช่น  เกิดภาวะหน้าอก/เต้านมโต   ขนดก 
- ผลต่ออวัยวะสืบพันธุ์ในสตรี:   เช่น   ประจำเดือนผิดปกติ 
- ผลต่อระบบการเผาผลาญพลังงานของร่างกาย:  เช่น  เกลือโปแตสเซียมในเลือดสูง  และเกลือโซเดียมในเลือดต่ำ 
- ผลต่อตับ:  เช่น  เกิดพิษกับตับ/ตับอักเสบ 
 
 ///// มีข้อควรระวังการใช้แคนรีโนนอย่างไร? ///// 
มีข้อควรระวังการใช้ยาแคนรีโนน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์  สตรีในภาวะให้นมบุตร และเด็ก นอกจากมีคำสั่งแพทย์ 
- ห้ามใช้ยานี้กับผู้ที่มีภาวะขับปัสสาวะไม่ออก/ปัสสาวะขัด  ผู้ป่วยไตวาย  และผู้ป่วยโรค Addison’s disease 
- ห้ามปรับขนาดรับประทานด้วยตนเอง 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาแคนรีโนนด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// แคนรีโนนมีปฏิกิริยาระหว่างยากับยาตัวอื่นอย่างไร? ///// 
ยาแคนรีโนนมีปฏิกิริยาระหว่างยากับยาตัวอื่น เช่น 
- ห้ามใช้ยาแคนรีโนนร่วมกับยาโปแตสเซียมชนิดรับประทาน เพราะจะทำให้ระดับ โปแตสเซียมในเลือดสูงขึ้น จนก่อให้เกิดอาการข้างเคียงต่างๆตามมา 
- หลีกเลี่ยงการใช้ยาแคนรีโนนร่วมกับ กลุ่มยาACE inhibitors ด้วยจะทำให้เกิดภาวะความดันโลหิตต่ำมากตามมา 
 
 ///// ควรเก็บรักษาแคนรีโนนอย่างไร? ///// 
ควรเก็บยาแคนรีโนน ภายใต้คำแนะนำของเอกสารกำกับยา  ห้ามเก็บยาในช่องแช่แข็งตู้เย็น	 เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 
 ///// แคนรีโนนมีชื่ออื่นอีกไหม? ผลิตจากบริษัทอะไรบ้าง? ///// 
ยาแคนรีโนนมีหลายยาชื่อการค้าในต่างประเทศ เช่น Contaren, Luvion, Phanurane, และ Spiroletan  แต่ไม่มีการระบุชื่อผู้ผลิต อาจเป็นเพราะการสงวนสิทธิ์ทางสื่ออิเล็กทรอนิกส์ของตัวแทนจำหน่ายยาดังกล่าว 
 
 ///// บรรณานุกรม ///// 
https://en.wikipedia.org/wiki/Canrenone[2017,Oct7] 
https://drug.mynahcare.com/drugs/genericdetail/canrenone-Mzcw[2017,Oct7] 
http://www.mims.com/malaysia/drug/info/canrenone?mtype=generic[2017,Oct7] 
https://www.drugbank.ca/drugs/DB12221[2017,Oct7]
