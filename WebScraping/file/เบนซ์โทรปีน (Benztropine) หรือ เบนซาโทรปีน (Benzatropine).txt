เบนซ์โทรปีน (Benztropine) หรือ เบนซาโทรปีน (Benzatropine)
 ///// บทนำ ///// 
ยาเบนซ์โทรปีน (Benztropine) หรือเบนซาโทรปีน (Benzatropine) เป็นยาที่ออกฤทธิ์ทั้งในด้านแอนไทโคลิเนอร์จิก (Anticholinergic หรือ Antimuscarinic) และแอนไทฮีสตามีน (Antihista mine) ตัวยาในสูตรตำรับคือ เบนซ์โทรปีน มีไซเลท (Benztropine mesylate) รูปแบบยาแผนปัจจุบันของยานี้จะมีทั้งยารับประทานและยาฉีดถูกนำมาใช้รักษาอาการโรคพาร์กินสัน (Parkinson disease) และสามารถใช้ร่วมกับยาอื่นที่รักษาโรคนี้ 
ธรรมชาติของยาเบนซ์โทรปีนสามารถซึมผ่านหลอดเลือดและออกฤทธิ์ที่สมองของผู้ป่วยโดยปิดกั้นสารสื่อประสาทบางตัวและก่อให้เกิดสมดุลของสารสื่อประสาท ทำให้ลดอาการสั่นและลดความอ่อนล้าของกล้ามเนื้อ 
เมื่อตัวยาเบนซ์โทรปีนเข้าสู่กระแสเลือด จะมีการรวมตัวกับพลาสมาโปรตีนประมาณ 95% กรณีของยารับประทานตัวยาจะออกฤทธิ์ภายในประมาณ 1 ชั่วโมงหลังรับประทานหรือประมาณ 15 นาทีกรณีที่เป็นยาฉีด โดยที่ฤทธิ์ของการรักษาอาจอยู่ได้นานประมาณ 6 - 48 ชั่วโมงทั้งนี้ขึ้นอยู่กับร่างกายของผู้ป่วยที่แต่ละคนมีความสามารถกำจัดยาออกจากร่างกายได้ไม่เท่ากัน 
ข้อห้ามและข้อควรระวังบางประการที่ผู้บริโภค/ผู้ป่วยควรทราบก่อนที่จะใช้ยาเบนซ์โทรปีน เช่น 
- ผู้ป่วยมีประวัติแพ้ยาเบนซ์โทรปีนหรือไม่ 
- เป็นผู้ป่วยด้วยโรคต้อหิน มีภาวะเลือดออกง่าย มีการบีบตัวของหลอดอาหารผิดปกติ เป็นโรคกล้ามเนื้ออ่อนแรง มีทางเดินลำไส้อุดตัน มีทางเดินปัสสาวะอุดตัน มีลำไส้ใหญ่อักเสบหรือเป็นแผลหรือไม่ โรคต่างๆเหล่านี้ถูกจัดให้อยู่ในกลุ่มห้ามใช้ยาเบนซ์โทรปีน 
- ผู้ป่วยโรคต่อมลูกหมากโต โรคหัวใจเต้นผิดจังหวะ ผู้ป่วยโรคจิต ผู้ป่วยโรค Tardive dyskinesia ผู้ที่ติดสุรา เป็นกลุ่มผู้ป่วยที่ต้องเพิ่มความระมัดระวังหากจำเป็นต้องใช้ยาเบนซ์โทรปีน 
- สตรีตั้งครรภ์ สตรีที่อยู่ในภาวะให้นมบุตร และเด็ก ถือเป็นกลุ่มเสี่ยงต่อการใช้ยาหลายประเภทรวมถึงยาเบนซ์โทรปีน 
- การใช้ยาบางก็กลุ่มสามารถรบกวนการออกฤทธิ์ของยาเบนซ์โทรปีนได้เช่น ยา Phenothiazine ยาต้านโรคซึมเศร้าอย่าง TCAs กรณีที่ผู้ป่วยมีการใช้ยาเหล่านี้อยู่ก่อนต้องแจ้งแพทย์ทุกครั้ง 
- การใช้ยานี้อาจทำให้เกิดภาวะตาพร่า วิงเวียนคล้ายจะเป็นลม หากเกิดอาการดังกล่าวผู้ป่วยควรหลีกเลี่ยงการขับขี่ยวดยานพาหนะใดๆและ/หรือการทำงานกับเครื่องจักรด้วยจะเกิดอุบัติเหตุได้ง่าย 
ยาเบนซ์โทรปีนใช้ควบคุมอาการโรคพาร์กินสันไม่ได้เป็นยารักษาให้อาการป่วยหายขาด การใช้ยานี้เป็นเวลานานเท่าใดนั้นต้องขึ้นอยู่กับแพทย์ผู้รักษาแต่เพียงผู้เดียว 
สำหรับผู้ป่วยที่ได้รับยาเบนซ์โทรปีนเกินขนาดอาจสังเกตได้จากมีอาการวิงเวียน การทรงตัวไม่เหมือนปกติ หน้าแดง กล้ามเนื้ออ่อนแรง มีอาการรู้สึกร้อนวูบวาบ ปวดศีรษะ หายใจลำบาก และอาจหมดสติ ซึ่งหากพบอาการต่างๆเหล่านี้ต้องรีบแจ้งแพทย์/มาโรงพยาบาลโดยเร็วทันที/ฉุกเฉิน 
นอกจากนี้ผู้ที่ได้รับยาเบนซ์โทรปีนควรหลีกเลี่ยงการอยู่ในที่ที่มีอากาศร้อนด้วยฤทธิ์การรักษาของยานี้สามารถทำให้ผู้ป่วยทนต่ออุณหภูมิสูงของอากาศได้ไม่เท่าเดิมจึงอาจเกิดภาวะเป็นลมแดดได้ง่าย อาการเป็นลมแดดมักเกิดกับผู้ป่วยที่ชอบดื่มสุรา ผู้ที่ใช้ยากลุ่มแอนไทโคลิเนอร์จิก หรือผู้ที่ต้องทำงานกลางแจ้ง ดังนั้นจึงถือเป็นข้อปฏิบัติที่แพทย์มักจะแนะนำให้ผู้ที่ได้รับยานี้ควรหลีกเลี่ยงการอยู่ในสภาวะแวดล้อมที่มีอุณหภูมิสูง 
ประเทศไทยโดยคณะกรรมการอาหารและยาได้บรรจุให้ยาเบนซ์โทรปีนอยู่ในบัญชียาหลักแห่งชาติ และมีเงื่อนไขการใช้เพื่อบำบัดภาวะเสื่อมของกล้ามเนื้อ/ภาวะกล้ามเนื้อบิดเกร็ง (Dystonia) 
ทั้งนี้เราจะพบเห็นการใช้ยาเบนซ์โทรปีนแต่ในสถานพยาบาลเท่านั้น และผู้ป่วยจะต้องใช้ยาตามคำสั่งแพทย์ผู้รักษาแต่เพียงผู้เดียว 
 ///// เบนซ์โทรปีนมีสรรพคุณ (คุณสมบัติ) อย่างไร? ///// 
ยาเบนซ์โทรปีนมีสรรพคุณ/ข้อบ่งใช้เช่น 
- บำบัดอาการโรคพาร์กินสัน (Parkinson’s disease) 
- บำบัดกลุ่มอาการที่เกิดจากการใช้ยารักษาทางจิตเวช (Extrapyramidal reaction) 
 ///// เบนซ์โทรปีนมีกลไกการออกฤทธิ์อย่างไร? ///// 
กลไกการออกฤทธิ์ของยาเบนซ์โทรปีนคือ ตัวยาจะออกฤทธิ์ต่อต้านการทำงานของสารสื่อประสาทในสมองกลุ่มโคลิเนอร์จิก (Cholinergic, สารสื่อประสาทชนิดหนึ่งที่ทำงานเกี่ยวข้องกับกล้ามเนื้อ) และยับยั้งการดูดกลับเข้าเซลล์สมองของสารสื่อประสาทประเภทโดพามีน (Dopamine) จนเกิดการปรับสมดุลของสารสื่อประสาทดังกล่าวในสมองเสียใหม่มีผลให้การทรงตัวของร่างกายกลับมาเหมือนปกติ อีกทั้งยังนำกลไกนี้มาช่วยบำบัดอาการที่เรียกว่า Extrapyramidal symptoms/ reaction (อาการเคลื่อนไหวร่างกายที่ผิดปกติที่มักเกิดจากผลข้างเคียงของยาบางชนิดต่อสมอง) ซึ่งเป็นผลข้างเคียงจากที่ผู้ป่วยได้รับยารักษาทางจิตเวชอีกด้วย 
 ///// เบนซ์โทรปีนมีรูปแบบการจัดจำหน่ายอย่างไร? ///// 
ยาเบนซ์โทรปีนมีรูปแบบการจัดจำหน่ายเช่น 
- ยาฉีดขนาด 2 มิลลิกรัม/2 มิลลิลิตร 
- ยาเม็ดชนิดรับประทานขนาด 0.5 และ 1 มิลลิกรัม/เม็ด 
 ///// เบนซ์โทรปีนมีขนาดรับประทานอย่างไร? ///// 
ยาเบนซ์โทรปีนมีขนาดรับประทานเช่น 
ก. สำหรับบำบัดอาการ Extrapyramidal reaction: 
- ผู้ใหญ่: เริ่มต้นฉีดยาขนาด 1 - 2 มิลลิกรัมเข้ากล้ามเนื้อหรือเข้าหลอดเลือดดำ จากนั้นให้ยารับประทานขนาด 1 - 2 มิลลิกรัมวันละ 1 - 2 ครั้ง ทั้งนี้การใช้ยาต้องเป็นไปตามคำสั่งของแพทย์ 
- เด็กอายุมากกว่า 3 ปีขึ้นไป: ให้รับประทานหรือฉีดยาเข้ากล้ามเนื้อหรือฉีดยาเข้าหลอดเลือดดำขนาด 0.02 - 0.05 มิลลิกรัม/น้ำหนักตัว 1 กิโลกรัมวันละ 1 - 2 ครั้ง 
- เด็กอายุตั้งแต่ 3 ปีลงมา: ยังไม่มีข้อมูลทางคลินิกถึงผลข้างเคียงของยานี้ในเด็กกลุ่มนี้อย่างชัดเจน การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
ข. สำหรับบำบัดอาการโรคพาร์กินสัน (Parkinson disease): 
- ผู้ใหญ่: เริ่มต้นรับประทานหรือฉีดยาเข้ากล้ามเนื้อหรือเข้าหลอดเลือดดำขนาด 0.5 - 2 มิลลิกรัมวันละครั้งและทุกๆ 5 - 6 วัน แพทย์สามารถเพิ่มขนาดการให้ยาอีก 0.5 มิลลิกรัมขึ้นกับการตอบสนองต่อยาของผู้ป่วย ขนาดการใช้ยาสูงสุดไม่เกิน 6 มิลลิกรัม/วัน 
- เด็ก: พาร์กินสันเป็นโรคของผู้ใหญ่จึงยังไม่มีการจัดทำขนาดยานี้ในเด็ก 
*อนึ่ง ควรรับประทานยานี้พร้อมอาหาร 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเบนซ์โทรปีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเบนซ์โทรปีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเบนซ์โทรปีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาเบนซ์โทรปีนตรงเวลา 
 ///// เบนซ์โทรปีนมีผลไม่พึงประสงค์อย่างไร? ///// 
ยาเบนซ์โทรปีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: เช่น มีอาการปากแห้ง กลืนลำบาก เบื่ออาหาร ท้องผูก คลื่นไส้และอาเจียน 
- ผลต่อระบบประสาท: เช่น ซึมเศร้า วิตกกังวล ง่วงนอน ชาปลายนิ้ว อาจพบอาการนอนละเมอ 
- ผลต่อภาวะทางจิต: เช่น รู้สึกสับสน เกิดภาวะประสาทหลอน มีความคิดอยากทำร้ายตนเอง อาการข้างเคียงนี้สามารถหายได้เมื่อหยุดใช้ยานี้ประมาน 2 - 3 วันขึ้นไป 
- ผลต่อการทำงานของหัวใจ: เช่น อาจทำให้หัวใจเต้นเร็วหรือเต้นช้าก็ได้ 
- ผลต่อระบบทางเดินปัสสาวะ: เช่น ปัสสาวะขัดหรือปัสสาวะไม่ออก 
- ผลต่อการเผาผลาญพลังงานของร่างกาย: เช่น ยานี้มีกลไกยับยั้งการหลั่งเหงื่อของร่างกายผู้ป่วยจึงทำให้ร่างกายทนต่ออุณหภูมิสูงๆได้ไม่ดีเท่าเดิม 
 ///// มีข้อควรระวังการใช้เบนซ์โทรปีนอย่างไร? ///// 
มีข้อควรระวังการใช้ยาเบนซ์โทรปีนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับเด็กที่มีอายุตั้งแต่ 3 ปีลงมา 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และผู้สูงอายุ โดยไม่มีคำสั่งจากแพทย์ 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามปรับขนาดรับประทานยาด้วยตนเอง 
- หากใช้ยานี้แล้วพบอาการอ่อนแรง การทรงตัวทำได้ไม่ดี ต้องรีบแจ้งแพทย์/มาโรงพยาบาล/ก่อนนัดเพื่อแพทย์พิจารณาปรับขนาดการใช้ยา 
- หลังได้รับยานี้แล้วผู้ป่วยมีอาการอยากทำร้ายตัวเอง ญาติจะต้องรีบนำผู้ป่วยมาพบแพทย์/ส่งโรงพยาบาลโดยเร็วทันที/ฉุกเฉิน 
- รับประทานยานี้ ปฏิบัติตัว พักผ่อน ออกกำลังกาย ตามคำแนะนำของแพทย์พยาบาล 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเบนซ์โทรปีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เบนซ์โทรปีนมีปฏิกิริยาระหว่างยากับยาตัวอื่นอย่างไร? ///// 
ยาเบนซ์โทรปีนมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาเบนซ์โทรปีนร่วมกับยา Potassium chloride ชนิดรับประทานด้วยจะทำให้เกิดอาการระคายเคืองในระบบทางเดินอาหารเป็นอย่างมาก 
- การใช้ยาเบนซ์โทรปีนร่วมกับยา Topiramate จะทำให้อุณหภูมิของร่างกายเพิ่มสูงขึ้นด้วยมีการหลั่งเหงื่อน้อยลง หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป รวมถึงควรดื่มน้ำอย่างเพียงพอหากต้องอยู่ในสภาพแวดล้อมที่มีอุณหภูมิสูง 
- ห้ามรับประทานยาเบนซ์โทรปีนพร้อมสุรา/เครื่องดื่มแอลกอฮอล์ด้วยจะทำให้เกิดอาการวิงเวียนและง่วงนอนอย่างมาก 
- การใช้ยาเบนซ์โทรปีนร่วมกับยา Amantadine อาจทำให้ผู้ป่วยมีอาการข้างเคียงต่างๆเช่น ปากแห้ง ท้องผูก ปัสสาวะลำบาก/ปัสสาวะขัด เป็นลมแดด รู้สึกสับสน ตาพร่า ชัก ประสาทหลอน และหัวใจเต้นผิดจังหวะ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีบุคคลไป 
 ///// ควรเก็บรักษาเบนซ์โทรปีนอย่างไร? ///// 
ควรเก็บยาเบนซ์โทรปีนภายใต้อุณหภูมิที่ต่ำกว่า 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// เบนซ์โทรปีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเบนซ์โทรปีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/cdi/benztropine.html  [2016,April2] 
http://www.nps.org.au/__data/cmi_pdfs/CMR08410.pdf  [2016,April2] 
http://drug.fda.moph.go.th:81/nlem.in.th/medicine/essential/list/16#item-9102  [2016,April2] 
http://www.mims.com/Thailand/drug/info/Cogentin/  [2016,April2] 
http://www.mims.com/THAILAND/Home/GatewaySubscription/?generic=Benzatropine  [2016,April2] 
https://en.wikipedia.org/wiki/Benzatropine  [2016,April2] 
http://www.drugs.com/pro/benztropine.html  [2016,April2] 
http://www.drugs.com/drug-interactions/benztropine-index.html?filter=3&amp;generic_only=  [2016,April2]
