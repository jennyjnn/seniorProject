แคลเซียมแลคเตท (Calcium lactate)
 ///// บทนำ ///// 
ยาแคลเซียมแลคเตท (Calcium lactate หรือ Ca lactate) มีลักษณะทางกายภาพเป็นผลึกเกลือ ทางคลินิกใช้เป็นยาบำบัดรักษาผู้ป่วยที่มีสภาวะขาดธาตุแคลเซียม กระบวนการเกิดแคลเซียมแลคเตทตามธรรมชาติได้จากการทำปฏิกิริยาระหว่างกรดแลคติก (Lactic acid) กับแคลเซียมคาร์บอเนต (Calcium carbonate) อีกทั้งจัดเป็นสารอาหารที่พบได้ในพวกชีส (Cheese /เนยแข็ง) ต่างๆ อุตสาหกรรมอาหารได้นำแคลเซียมแลคเตทมาเป็นส่วนประกอบของผลิตภัณฑ์ที่ปราศจากน้ำตาล และใช้เป็นจุดขายโดยระบุว่าไม่ทำให้ฟันผุด้วยมีสารแคลเซียมแลคเตทคอยเสริมสร้างเคลือบฟัน นอกจากนี้ในบางสูตรตำรับยังนำเอาสารแคลเซียมแลคเตทมาเป็นส่วนประ กอบของยาลดกรดอีกด้วย 
ปกติยาแคลเซียมแลคเตทจะปลดปล่อยธาตุแคลเซียมให้ร่างกายประมาณ 13% เท่านั้น ดังนั้นการบริโภคยากลุ่มแคลเซียมแลคเตทอาจต้องรับประทาน 2 - 3 ครั้งต่อวันเพื่อให้ร่างกายได้รับแคลเซียมอย่างพอเพียง ยาแคลเซียมแลคเตทสามารถถูกดูดซึมเข้าสู่ร่างกายจากลำไส้เล็ก เมื่อเข้าสู่กระแสเลือดก็จะถูกร่างกายนำไปซ่อมแซมกระดูกและรักษาสมดุลของเกลือแคล เซียมในเลือด แคลเซียมส่วนเกินจะถูกขับออกมากับปัสสาวะ และบางส่วนจะถูกขับออกมากับน้ำดี 
ก่อนการใช้ยาประเภทแคลเซียมทั้งหลาย แพทย์มักจะมีการตรวจผู้ป่วยก่อนเช่น การตรวจร่างกาย การตรวจมวลกระดูก (การตรวจความหนาแน่นกระดูก) ตรวจเอกซเรย์ดูพยาธิสภาพของกระดูกหรือโรคของกระดูก รวมถึงสอบถามประวัติว่าเคยมีก้อนนิ่วในไต หรือป่วยด้วยโรคที่เกี่ยว กับต่อมพาราไทรอยด์หรือไม่ การได้รับแคลเซียมน้อยเกินไปก็จะไม่สามารถบำบัดรักษาอาการป่วยทางกระดูกได้ การได้รับมากเกินไปก็อาจก่อให้เกิดอันตรายโดยเฉพาะต่อระบบการทำงานของหัวใจ การใช้ยากลุ่มนี้จึงต้องอยู่ภายใต้การควบคุมดูแลของแพทย์เท่านั้น 
 ///// แคลเซียมแลคเตทมีสรรพคุณ (คุณสมบัติ) อย่างไร? ///// 
ยาแคลเซียมแลคเตทมีสรรพคุณ/ข้อบ่งใช้เช่น 
- บำบัดสภาวะร่างกายขาดธาตุแคลเซียม 
-  รักษาอาการกระดูกอ่อน (Osteomalacia, โรคที่กระดูกมีลักษณะอ่อนนิ่มไม่แข็งจากร่างกายขาดสมดุลของเกลือแร่/ธาตุแคลเซียมและฟอสฟอรัส) 
-  รักษาภาวะกระดูกพรุน (Osteoporosis) 
-  รักษาภาวะความผิดปกติของต่อมพาราไทรอยด์ (Pseudohypoparathyroidism 
 ///// แคลเซียมแลคเตทมีกลไกการออกฤทธิ์อย่างไร? ///// 
กลไกการออกฤทธ์ของยาแคลเซียมแลคเตทคือ ตัวยาจะปลดปล่อยเกลือ/เกลือแร่แคล เซียมเข้าสู่กระแสเลือดเพื่อสร้างสมดุลที่เหมาะสมของเกลือแร่ในร่างกาย และถูกนำไปซ่อมแซมกระดูกที่สึกหรอ อีกทั้งป้องกันการสูญเสียแคลเซียมจากกระดูก นอกจากนี้เกลือแคลเซียมยังช่วยทำให้ระบบประสาทและกล้ามเนื้อโดยเฉพาะที่กล้ามเนื้อหัวใจทำงานได้อย่างปกติ 
 ///// แคลเซียมแลคเตทมีรูปแบบการจัดจำหน่ายอย่างไร? ///// 
ยาแคลเซียมแลคเตทมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 300 มิลลิกรัม/เม็ด 
- ยาเม็ดฟู่ละลายน้ำที่ประกอบด้วยเกลือ/เกลือแร่แคลเซียมชนิดอื่นเช่น
Calcium lactate 2.93 กรัม + Calcium gluconate 0.01 กรัม + Calcium carbonate 0.3 กรัม 
*หมายเหตุ 
- ยาแคลเซียมแลคเตทมีเกลือแคลเซียมเป็นส่วนประกอบประมาณ 13% มีการดูดซึมเข้าร่างกายได้ปานกลาง มักนำไปใช้เป็นยาลดกรดอีกด้วย 
- ยาแคลเซียมคาร์บอเนตมีเกลือแคลเซียมเป็นส่วนประกอบประมาณ 40% ราคาถูกที่สุด พบในอาหารทะเลเป็นส่วนมาก ร่างกายมีการดูดซึมได้ต่ำ ต้องรับประทานพร้อมมื้ออาหารจึงจะดูดซึมได้ดี 
- ยาแคลเซียมกลูโคเนตมีเกลือแคลเซียมเป็นส่วนประกอบประมาณ 9% ซึ่งเป็นปริมาณ ต่ำ หากใช้เป็นองค์ประกอบหลักของยาเม็ดจะต้องรับประทานต่อวันเป็นปริมาณมาก มีการดูดซึมเข้าร่างกายได้ในอัตราที่ไม่แน่นอนนัก และต้องรับประทานพร้อมหรือหลังอาหาร 
 ///// แคลเซียมแลคเตทมีขนาดรับประทานอย่างไร? ///// 
ขนาดการใช้ยา/ขนาดรับประทานยาแคลเซียมแลคเตทขึ้นกับชนิดของอาการ/โรค จึงขึ้นอยู่กับดุลพินิจของแพทย์ผู้รักษาเป็นหลัก ซึ่งในที่นี้ขอยกตัวอย่างดังนี้เช่น 
ก.สำหรับภาวะร่างกายขาดแคลเซียมและอาการกระดูกอ่อน: 
- ผู้ใหญ่: รับประทานครั้งละ 325 - 650 มิลลิกรัมวันละ 2 - 3 ครั้ง อาจรับประทานร่วมกับวิตามินดีตามคำสั่งแพทย์ 
ข.สำหรับรักษาอาการกระดูกพรุน: 
ผู้ใหญ่: รับประทานครั้งละ 325 - 650 มิลลิกรัม วันละ 3 ครั้ง 
*อนึ่ง: 
- เด็ก: การใช้ยาแคลเซียมแลคเตทกับเด็ก มักเป็นกรณีที่ร่างกายของเด็กมีแคลเซียมต่ำ และต้องใช้ตามคำสั่งแพทย์ผู้รักษาเท่านั้น ตัวอย่างเช่น มีขนาดรับประทาน 45 - 65 มิลลิกรัม/น้ำหนักตัว 1 กิโลกรัม/วันโดยแบ่งรับประทานเป็น 4 ครั้ง 
-  การรับประทานยานี้พร้อมอาหารจะช่วยเพิ่มการดูดซึมของแคลเซียมแลคเตทได้ดียิ่งขึ้น 
*****หมายเหตุ: 
- 	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาแคลเซียมแลคเตท ผู้ป่วยควรแจ้งแพทย์/พยาบาลและเภสัชกรดังนี้ 
-  ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
-  มีโรคประจำตัวต่างๆรวมทั้งกำลังกินยาอะไรอยู่ เพราะยาแคลเซียมแลคเตทอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
-  หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแคลเซียมแลคเตทสามารถรับประทานเมื่อนึกขึ้นได้ ถ้าเวลาใกล้เคียง กับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// แคลเซียมแลคเตทมีผลไม่พึงประสงค์อย่างไร? ///// 
ยาแคลเซียมแลคเตทสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น พบอาการผื่นคัน หายใจไม่ออก/หายใจลำบาก ใบหน้า-ริมฝีปาก-ลิ้น-คอ เกิดอาการบวม คลื่นไส้ 
อาเจียน เบื่ออาหาร ท้องผูก ปากแห้ง กระหายน้ำ ปัสสาวะบ่อย 
 ///// มีข้อควรระวังการใช้แคลเซียมแลคเตทอย่างไร? ///// 
มีข้อควรระวังการใช้ยาแคลเซียมแลคเตทเช่น 
-  ห้ามใช้กับผู้แพ้ยานี้ 
- ห้ามใช้กับผู้ที่ลำไส้มีการเคลื่อนตัวผิดปกติ ผู้ที่ป่วยด้วยโรคนิ่วในไต ผู้ที่มีภาวะต่อมพาราไทรอยด์ทำงานมากกว่าปกติ ผู้ที่ตรวจปัสสาวะพบมีภาวะเกลือแคลเซียมในปัสสาวะมาก ผู้ที่อยู่ในภาวะเกลือแคลเซียมในกระแสเลือดสูง ผู้ที่อยู่ในภาวะร่างกายสูญเสียน้ำ (ภาวะขาดน้ำ)	 	- ระวังการใช้แคลเซียมในเด็กเล็กที่มีภาวะเกลือโพแทสเซียมในเลือดต่ำ ด้วยเกลือแคล เซียมสามารถลดระดับเกลือโพแทสเซียมในกระแสเลือดได้ 
- ระวังการใช้ยานี้กับผู้ป่วยโรคไตและโรคหัวใจ 
- การใช้ยาในสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ ควรต้องมีคำสั่งจากแพทย์เท่านั้น 
-  ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแคลเซียมแลคเตทด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แคลเซียมแลคเตทมีปฏิกิริยาระหว่างยากับยาตัวอื่นอย่างไร? ///// 
ยาแคลเซียมแลคเตทมีปฏิกิริยาระหว่างยากับยาตัวอื่นเช่น 
- การใช้ยาแคลเซียมแลคเตทร่วมกับยาต้านไวรัสเอดส์เช่น Dolutegravir จะทำให้การดูดซึมของ Dolutegravir ลดน้อยลงจนส่งผลถึงประสิทธิภาพของการรักษา หากจำเป็นต้องใช้ยาร่วมกันควรรับประทานยา Dolutegravir ก่อนแคลเซียมแลคเตท 2 ชั่วโมง หรือหลังจากรับประ ทานแคลเซียมแลคเตทไปแล้ว 6 ชั่วโมง 
- การใช้ยาแคลเซียมแลคเตทร่วมกับยาขับปัสสาวะประเภท Hydrochlorothiazide จะทำให้ระดับแคลเซียมในกระแสเลือดเพิ่มสูงมากจนอาจทำให้เกิดอาการวิงเวียน ง่วงนอน อ่อนเพลีย ปวดศีรษะ คลื่นไส้ อาเจียน ชักเกร็ง หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาแคลเซียมแลคเตทร่วมกับยาปฏิชีวนะบางประเภทเช่น Tetracycline หรือ Doxy cycline จะทำให้ลดประสิทธิภาพในการรักษาของยาปฏิชีวนะดังกล่าว กรณีจำเป็นต้องใช้ยาร่วม กันให้เว้นระยะเวลารับประทานของยาทั้ง 2 กลุ่มห่างกันประมาณ 2 - 3 ชั่วโมง 
- การใช้ยาแคลเซียมแลคเตทร่วมกับยาลดความดันโลหิตเช่น Amlodipine หรือ Verapamil อาจทำให้การออกฤทธิ์ของยาลดความดันโลหิตดังกล่าวด้อยประสิทธิภาพลง หากต้องใช้ยาร่วม กันควรต้องเฝ้าระวังและควบคุมความดันโลหิตให้เป็นปกติเสมอ หรือแพทย์ปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาแคลเซียมแลคเตทอย่างไร? ///// 
ควรเก็บยาแคลเซียมแลคเตทภายในอุณหภูมิห้องที่เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// แคลเซียมแลคเตทมีชื่ออื่นอีกไหม? ผลิตจากบริษัทอะไรบ้าง? ///// 
ยาแคลเซียมแลคเตทที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Calcium_lactate[2015,July4] 
http://www.drugs.com/mtm/calcium-lactate.html[2015,July4] 
http://www.webmd.com/drugs/2/drug-3709/calcium-lactate-oral/details#precautions
[2015,July4] 
https://www.medicines.org.uk/guides/Calcium%20carbonate~calcium%20lactate%20gluconate/Calcium%20deficiency[2015,July4] 
http://www.drugs.com/drug-interactions/calcium-lactate-index.html?filter=3&amp;generic_only[2015,July4] 
http://www.mims.com/Thailand/drug/search/?q=calcium%20lactate [2015,July4] 
https://www.medicines.org.uk/emc/medicine/23857  [2015,July4] 
href="	http://www.medicines.org.uk/emc/PIL.18126.latest.pdf [2015,July4] 
http://drug.fda.moph.go.th:81/ndh/index.php/drug-infomation?character=C&amp;start=3380 [2015,July4] 
http://www.mims.com/Thailand/Drug/info/KAL-forte/?type=brief [2015,July4] 
http://www.everydayhealth.com/drugs/calcium-lactate[2015,July4]
