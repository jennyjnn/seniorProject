โทรลีแอนโดมัยซิน (Troleandomycin)
 ///// บทนำ ///// 
ยาโทรลีแอนโดมัยซิน (Troleandomycin) เป็นยาปฏิชีวนะกลุ่มแมคโครไลด์ (Macrolide) มีลักษณะเป็นผงผลึกสีขาวที่ไม่ละลายน้ำ แต่สามารถละลายได้ในกรดของกระเพาะอาหาร นำมาใช้รักษาภาวะการติดเชื้อแบคทีเรียของร่างกายแต่ไม่สามารถยับยั้งการติดเชื้อไวรัสได้ 
ยาโทรลีแอนโดมัยซินเป็นที่รู้จักในแถบยุโรปโดยใช้ชื่อการค้าว่า “Triocetin” และ “Tekmisin” รูปแบบยาแผนปัจจุบันของยานี้จะเป็นยาชนิดชนิดรับประทาน ด้วยมีการดูดซึมจากระบบทางเดินอา หารได้ดีและถูกขับออกจากร่างกายโดยผ่านไปกับอุจจาระ 
ทางคลินิกมักนำยาโทรลีแอนโดมัยซินไปรักษาอาการอักเสบจากการติดเชื้อเช่น ไซนัสอักเสบ หลอดลมอักเสบ ปอดบวม เป็นต้น 
ข้อพึงระวังประการหนึ่งของการใช้ยาปฏิชีวนะ (รวมถึงยาโทรลีแอนโดมัยซิน) คือ ระหว่างการใช้ยาและรู้สึกอาการป่วย/อาการอักเสบดีขึ้น ควรต้องรับประทานยาต่อให้ครบจำนวนตามที่แพทย์สั่งจ่าย การหยุดยาเมื่ออาการดีขึ้นอาจทำให้เกิดการดื้อยาของเชื้อโรคและอาการอาจกลับมาเป็นหนักมากกว่าเดิม ดังนั้นการใช้ยาโทรลีแอนโดมัยซินในการรักษาอาการติดเชื้อนั้นควรต้องเป็นไปตามคำ          สั่งแพทย์อย่างเคร่งครัด 
 ///// โทรลีแอนโดมัยซินมีสรรพคุณ (คุณสมบัติ) อย่างไร? ///// 
ยาโทรลีแอนโดมัยซินมีสรรพคุณ/ข้อบ่งใช้เช่น 
- รักษาอาการติดเชื้อจากเชื้อแบคทีเรีย Chlamydia, Staphylococcus และ Streptococcus 
- รักษาอาการไซนัสอักเสบ หลอดลมอักเสบ ทอลซิลอักเสบ ปอดอักเสบ 
-  ใช้เป็นยาร่วมรักษาในโรคหืด 
- รักษาการติดเชื้อโกโนเรีย/หนองใน ซิฟิลิส 
- รักษาและบรรเทาอาการจากโรค Legionnaires disease (โรคปอดบวมจากติดเชื้อแบคทีเรียชื่อ Legionella pneumophila) 
 ///// โทรลีแอนโดมัยซินมีกลไกการออกฤทธิ์อย่างไร? ///// 
ยาโทรลีแอนโดมัยซินจะออกฤทธิ์ยับยั้งการสังเคราะห์โปรตีนของแบคทีเรียที่ตอบสนองกับยานี้ อีกทั้งยังยับยั้งการเปลี่ยนถ่ายและสลายการเชื่อมกันของสารพันธุกรรมที่มีชื่อเรียกว่า ไรโบโซม(Ribosome) ซึ่งอยู่ในตัวแบคทีเรีย ส่งผลให้แบคทีเรียหยุดการเจริญเติบโตไม่สามารถแพร่พันธุ์ได้ และตายลงในที่สุด 
 ///// โทรลีแอนโดมัยซินมีรูปแบบการจัดจำหน่ายอย่างไร? ///// 
ยาโทรลีแอนโดมัยซินมีรูปแบบการจัดจำหน่ายเช่น 
- ยารับประทานชนิดแคปซูล ขนาด 250 มิลลิกรัม/แคปซูล 
- ยาน้ำแขวนตะกอนชนิดรับประทาน ขนาด 125 มิลลิกรัม/5 มิลลิลิตร 
 ///// โทรลีแอนโดมัยซินมีขนาดรับประทานอย่างไร? ///// 
ยาโทรลีแอนโดมัยซินมีขนาดรับประทานสำหรับการติดเชื้อที่ตอบสนองต่อยาโทรลีแอนโดมัยซินเช่น 
- ผู้ใหญ่: รับประทานครั้งละ 250 - 500 มิลลิกรัมวันละ 4 ครั้ง 
- ด็กที่อายุตั้งแต่ 1 ปีขึ้นไป: รับประทานครั้งละ 125 - 250 มิลลิกรัมทุกๆ 6 ชั่วโมง 
- เด็กที่อายุต่ำกว่า 1 ปี: ยังไม่มีข้อมูลแน่ชัดในการใช้ยานี้ในเด็กกลุ่มนี้ การใช้ยานี้ที่รวมถึงขนาดยาในเด็กกลุ่มนี้จึงอยู่ในดุลพินิจของแพทย์ผู้รักษา 
- อนึ่ง: ควรรับประทานยานี้ในช่วงท้องว่างเช่น ก่อนอาหาร 
*****หมายเหตุ: 
- 	 ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโทรลีแอนโดมัยซิน ผู้ป่วยควรแจ้งแพทย์/พยาบาลและ เภสัชกรดังนี้ 
-  ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
-  มีโรคประจำตัวต่างๆรวมทั้งกำลังกินยาอะไรอยู่ เพราะยาโทรลีแอนโดมัยซินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
-  หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโทรลีแอนโดมัยซินสามารถรับประทานเมื่อนึกขึ้นได้ ถ้าเวลาใกล้ เคียงกับการรับประทานยาในมื้อถัด ไปไม่จำเป็นต้องเพิ่มปริมาณยาเป็น 2 เท่า 
 ///// โทรลีแอนโดมัยซินมีผลไม่พึงประสงค์อย่างไร? ///// 
ยาโทรลีแอนโดมัยซินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น คลื่นไส้ อาเจียน ท้องเสีย ปวดท้อง วิงเวียน อ่อนแรง ปวดศีรษะ เกิดการติดเชื้อราในช่องคลอด และการรับประทานยานี้ต่อเนื่องเป็นเวลานานอาจก่อให้เกิดภาวะตับอักเสบ 
สำหรับผู้ที่มีอาการแพ้ยานี้จะสังเกตได้จากเกิดอาการบวมตามหน้า - ลิ้น - คอ รวมถึงอาการผื่นคันขึ้นตามร่างกาย หายใจไม่ออก/หายใจลำบาก แน่นหน้าอก หากพบอาการเหล่านี้ต้องรีบนำตัวผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้โทรลีแอนโดมัยซินอย่างไร? ///// 
มีข้อควรระวังการใช้ยาโทรลีแอนโดมัยซินเช่น 
-  ห้ามใช้กับผู้ที่แพ้ยานี้และแพ้ยาในกลุ่มแมคโคไลด์ (Macrolide) 
-  ห้ามรับประทานยานี้พร้อมกับสุรา 
-  หลีกเลี่ยงการใช้ยานี้กับผู้ป่วยโรคตับ 
-  ห้ามปรับขนาดการรับประทานด้วยตนเองและควรรับประทานยานี้ตามคำสั่งของแพทย์โดยเคร่งครัด 
-  การใช้ยานี้นานมากกว่า 10 วันมีความเสี่ยงต่อการเกิดภาวะตับอักเสบ 
-  ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ 
- หากพบอาการแพ้ยานี้หรือเกิดอาการข้างเคียง (ผลข้างเคียง) จนรบกวนการดำรงชีวิตประจำ วัน ให้หยุดใช้ยานี้แล้วรีบไปพบแพทย์/ไปโรงพยาบาล เพื่อแพทย์พิจารณาปรับแนวทางการรักษาใหม่ 
-  ห้ามแบ่งยาให้ผู้อื่นใช้ 
- ห้ามใช้ยาหมดอายุ 
-  ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโทรลีแอนโดมัยซินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โทรลีแอนโดมัยซินมีปฏิกิริยาระหว่างยากับยาตัวอื่นอย่างไร? ///// 
ยาโทรลีแอนโดมัยซินมีปฏิกิริยาระหว่างยากับยาตัวอื่นเช่น 
- การใช้ยาโทรลีแอนโดมัยซินร่วมกับยา Hydrocodone อาจทำให้ระดับของยา Hydrocodone ในกระแสเลือดเพิ่มขึ้นจนก่อให้เกิดอาการข้างเคียงติดตามมาเช่น มีอาการวิงเวียน ง่วงนอน ขาดสมาธิในการตัดสินใจ ความดันโลหิตต่ำ หายใจไม่ออก/หายใจลำบาก เป็นลม มีอาการโคม่า จนถึงขั้นเสีย ชีวิต (ตาย) ได้ เพื่อหลีกเลี่ยงอาการเหล่านี้จึงไม่สมควรใช้ยาร่วมกัน 
- การใช้ยาโทรลีแอนโดมัยซินร่วมกับยา Atorvastatin อาจทำให้ปริมาณยา Atorvastatin ในกระแสเลือดเพิ่มสูงขึ้นจนเป็นเหตุให้เกิดอาการข้างเคียงที่รุนแรงติดตามมาเช่น เกิดการทำลายตับ    (ตับอักเสบ) มีภาวะกล้ามเนื้อลายสลาย รวมถึงมีภาวะไตวาย และเป็นเหตุให้เสียชีวิตได้ เพื่อมิให้เกิดภาวะรุนแรงดังกล่าวจึงควรเลี่ยงการใช้ยาร่วมกัน 
- ห้ามใช้ยาโทรลีแอนโดมัยซินร่วมกับยากลุ่ม Ergotamine ด้วยจะทำให้อาการข้างเคียงของ Ergotamine เกิดขึ้นได้อย่างมากเช่น มีภาวะหลอดเลือดตีบ (อวัยวะต่างๆขาดเลือด) ความดันโลหิตสูง หัวใจล้มเหลว สมองขาดเลือด เนื้อเยื่อตามร่างกายตายด้วยขาดเลือดไปหล่อเลี้ยง เป็นต้น 
- การใช้ยาโทรลีแอนโดมัยซินร่วมกับยา Warfarin อาจเป็นสาเหตุให้เกิดภาวะเลือดออกง่าย หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาโทรลีแอนโดมัยซินอย่างไร? ///// 
ควรเก็บยาโทรลีแอนโดมัยซินภายใต้อุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โทรลีแอนโดมัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาโทรลีแอนโดมัยซินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Troleandomycin [2015,July18] 
http://www.mims.com/THAILAND/Home/GatewaySubscription/?generic=troleandomycin[2015,July18] 
http://www.rxlist.com/tao-drug.htm[2015,July18] 
http://www.drugs.com/mtm/troleandomycin.html[2015,July18] 
http://www.drugs.com/drug-interactions/troleandomycin.html [2015,July18] 
http://www.drugs.com/drug-interactions/troleandomycin-index.html?filter=3&amp;generic_only= [2015,July18] 
http://www.drugs.com/imprints/roerig-159-tao-2574.html [2015,July18] 
http://www.rxwiki.com/troleandomycin#brand-name [2015,July18] 
http://www.medschat.com/Drugs/Troleandomycin/[2015,July18] 
https://en.wikipedia.org/wiki/Macrolide [2015,July18] 
http://drugs-about.com/drugs-t/triocetin.html[2015,July18]
