กรดไกลโคลิก (Glycolic acid)
 ///// บทนำ ///// 
ยากรดไกลโคลิก (Glycolic acid) หรือ Hydroxyacetic acid หรืออาจเรียกว่าเป็น กรดผลไม้อย่างอ่อนๆ (AHA: Alpha Hydroxy Acid) ชนิดหนึ่งที่ไม่มีสี ไร้กลิ่น และดูดความชื้นได้ง่าย ละลายได้ดีในน้ำ พบมากในตระกูลพืชที่มีการสร้างน้ำตาลได้มากเช่น อ้อย (Sugar cane) วงการยานำมาใช้เป็นผลิตภัณฑ์ที่ช่วยดูแลผิวพรรณเช่น ริ้วรอย ฟื้นฟูสภาพผิวหนัง บรรเทาอาการผิวแห้ง รูปแบบผลิตภัณฑ์จะใช้เป็นยาทาภายนอก (ยาใช้ภายนอก) ที่มีหลายความเข้มข้นให้เลือกใช้ ผู้บริโภคสามารถขอคำปรึกษาการใช้ยาพวกกรดไกลโคลิกจากแพทย์ผิวหนัง เพื่อเลือกใช้ขนาดความเข้มข้นที่เหมาะสมและปลอดภัยต่อตัวผู้ป่วยเอง 
 ///// กรดไกลโคลิกมีสรรพคุณ (คุณสมบัติ) อย่างไร? ///// 
ยากรดไกลโคลิกมีสรรพคุณดังนี้คือ 
- บำบัดริ้วรอยของผิวหน้าให้ดูดีขึ้น 
- รักษาสิว 
- ฟื้นฟูภาวะผิวแห้ง 
- ช่วยผลัดเปลี่ยนเซลล์ผิวหนังชั้นนอกทำให้เซลล์ผิวหนังรุ่นใหม่เจริญเติบโตได้เร็วขึ้น 
 ///// กรดไกลโคลิกมีกลไกการออกฤทธิ์อย่างไร? ///// 
กลไกการออกฤทธิ์ของยากรดไกลโคลิกคือ ตัวยาจะซึมผ่านผิวหนังและช่วยขจัดเซลล์ผิวหนังชั้นนอกที่ตายแล้วให้หลุดลอกออกไป จึงช่วยสนับสนุนให้ร่างกายผลัดเซลล์ผิวหนังรุ่นใหม่ออกมาได้ง่ายและได้เร็วขึ้นจึงทำให้ริ้วรอยจางลง นอกจากนี้กรดไกลโคลิกยังสามารถจับกับน้ำและทำให้มีปริมาณน้ำหล่อเลี้ยงในผิวหนังได้นานขึ้น รวมถึงช่วยปรับค่าความเป็นกรด – ด่างของผิวหนังให้เหมาะ สมมากขึ้น จากกลไกเหล่านี้จึงทำให้กรดไกลโคลิกมีฤทธิ์รักษาตามสรรพคุณ 
 ///// กรดไกลโคลิกมีรูปแบบการจัดจำหน่ายอย่างไร? ///// 
ยากรดไกลโคลิกมีรูปแบบการจัดจำหน่ายดังนี้เช่น 
- สารละลาย ขนาดความเข้มข้น 20, 35 และ 50 กรัม/สารละลาย 100 มิลลิลิตร 
- ยาครีม ขนาด 80 และ 100 มิลลิกรัม/น้ำหนักยาครีม 10 กรัม 
- ยาเจล ขนาดความเข้มข้น 10 มิลลิกรัม/เจล 100 มิลลิกรัม 
 ///// กรดไกลโคลิกมีขนาดการบริหารยาอย่างไร? ///// 
การใช้ยากรดไกลโคลิกเองที่บ้านควรใช้ตามคำแนะนำวิธีการใช้จากแพทย์ผู้รักษาอย่างถูกต้องเคร่งครัด เพราะยาอาจก่ออันตรายต่อผิวได้ ไม่ควรซื้อยามาใช้เอง อย่างไรก็ตาม ขอยก ตัวอย่างวิธีใช้ยานี้โดยทั่วไปเพื่อให้ทราบเบื้องต้นพอเป็นสังเขปดังนี้ 
1. สำหรับยาชนิดทีเป็นสารละลาย: 
- ผู้ใหญ่: ล้างทำความสะอาดใบหน้าจากเครื่องสำอางให้หมด ทาขี้ผึ้งพาราฟินหรือปิโตเลียม เจลลีตรงบริเวณผิวอ่อนบางของใบหน้าเช่น ที่ขอบตา ริมฝีปาก ร่องระหว่างจมูกกับริมฝีปาก เพื่อเป็นการป้องกันไม่ให้ผิวหนังในบริเวณดังกล่าวสัมผัสและเกิดอาการระคายเคืองเนื่องจากฤทธิ์ของกรดไกลโคลิก จากนั้นทาสารละลายกรดไกลโคลิกเพียงเบาบางตรงผิวหนังที่ต้องการดูแลรักษา โดยทาไล่จากหน้าผากลงมาถึงด้านข้างของใบหน้าจนถึง คาง จมูก และแก้ม ทิ้งไว้ประมาณ 2 - 5 นาที หรือจนรู้สึกใบหน้าเริ่มแดงในบริเวณที่สัมผัสกับตัวยา จากนั้นทาสารที่ช่วยทำให้ฤทธิ์ของกรดไกลโคลิกเป็นกลางและปลอดภัยมากขึ้น (Neutralized solution) เพื่อที่จะทำการล้างยากรดฯนี้ออกโดยทาเบาๆจนไม่รู้สึกถึงความร้อนจากตัวผลิตภัณฑ์ แล้วล้างออกด้วยน้ำเย็นให้เกลี้ยง ซับใบหน้าด้วยผ้าเย็นเป็นเวลาอย่างน้อย 30 วินาทีเพื่อให้เกิดความรู้สึกที่สบาย หลังจากนั้นทาผิวหน้าด้วยครีมที่ให้ความชุ่มชื้นกับผิว (Skin moisturizer) และควรต้องใช้ยานี้ควบคู่กับครีมกันแดดเสมอเมื่อต้องออกแดดหรือถูกแสงสว่าง 
2. สำหรับชนิดทีเป็นครีมหรือเจลที่มีความข้นหนืดกว่าชนิดสารละลาย: 
- ผู้ใหญ่: ทาก่อนนอน โดยล้างทำความสะอาดใบหน้าจากเครื่องสำอางให้หมด ทาครีม/เจล ลงบนใบหน้า เลี่ยงการทาในบริเวณที่มีผิวหนังบอบบางเช่น มุมจมูก โพรงจมูก ปากและบริเวณตา (ไม่จำเป็นต้องใช้ปิโตเลียม เจลลีดังในข้อ 1. เพราะตัวยาที่ข้นกว่า จะลดโอกาสซึมเข้าเนื้อเยื่อเหล่า นั้น) ครั้งแรกให้ทาทิ้งไว้ประมาณ 10 นาทีแล้วล้างออกด้วยน้ำเย็นให้เกลี้ยงสะอาด ในการใช้ครั้งถัดไปอาจปรับเวลาเพิ่มเป็น 30 นาทีจนถึง 2 ชั่วโมง แล้วค่อยล้างออก บางผลิตภัณฑ์ให้ทาทิ้งไว้ข้ามคืนและล้างออกในตอนเช้า หลังจากนั้นใช้ Skin moisturizer และครีมกันแดดเช่นเดียวกับกรณีใช้ยาทาชนิดเป็นสารละลาย 
*****หมายเหตุ: 
- เนื่องจากยานี้เป็นยาเกี่ยวกับความสวยงาม จึงห้ามใช้ยานี้ในเด็ก จากผิวของเด็กจะไวต่อสาร/ยาต่างๆมากจนยาอาจก่ออันตรายรุนแรงต่อผิวของเด็กได้ 
- ในครั้งแรกของการใช้ยานี้ควรใช้ยาในปริมาณเพียงเล็กน้อย เพื่อทดสอบว่าผิวแพ้ยานี้หรือไม่ และอย่างไร และไม่ควรใช้ถ้ายาฯก่ออาการระคายเคืองต่อผิวมาก ควรต้องกลับไปปรึกษาแพทย์ผู้สั่งใช้ยาเสมอ 
- วิธีใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอด้วยขนาดยามีความเข้มข้นและระยะเวลาของการใช้ที่แตกต่างกันออกไป 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยากรดไกลโคลิก ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจ ติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยากรดไกลโคลิกอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่/ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมทายาควรทำอย่างไร? ///// 
หากลืมทายากรดไกลโคลิกสามารถทายาเมื่อนึกขึ้นได้ ถ้าเวลาใกล้เคียงกับการทายาในครั้งถัดไป ไม่จำเป็นต้องเพิ่มปริมาณยาเป็น 2 เท่า 
 ///// กรดไกลโคลิกมีผลไม่พึงประสงค์อย่างไร? ///// 
ยากรดไกลโคลิกอาจก่อให้เกิดผลไม่พึงประสงค์ (ผลข้างเคียง) ดังนี้เช่น สามารถทำให้ผิวลอกและเกิดเป็นจุดดำหรือน้ำตาลในบริเวณที่ใช้ยา ก่อให้เกิดการอักเสบของผิวหนัง อาจกระตุ้นให้เกิดอาการคัน ทำให้ผิวแพ้แสงแดด (ผิวหนังอักเสบจากแสงแดดเช่น แสบ  ระคายเคือง ขึ้นผื่น) ได้ง่าย ดังนั้นระหว่างใช้ยานี้ควรเลี่ยงการออกแดดเป็นเวลานานอาจทำให้เกิดอาการบวมของผิวหนังที่ใช้ยา ผิวแห้งและระคายเคือง 
 ///// มีข้อควรระวังการใช้กรดไกลโคลิกอย่างไร? ///// 
มีข้อควรระวังการใช้ยากรดไกลโคลิกดังนี้เช่น 
- ห้ามใช้กับผู้ที่แพ้ยาผลิตภัณฑ์กรดไกลโคลิก 
- ห้ามให้ผลิตภัณฑ์นี้เข้าตา ปาก หรือบริเวณที่เป็นผิวอ่อนบาง 
- ระหว่างใช้ยานี้ควรหลีกเลี่ยงไม่ให้ผิวส่วนที่ใช้ยาได้รับแสงแดดหรือถูกแสงแดดโดยตรง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมยากรดไกลโคลิกด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// กรดไกลโคลิกมีปฏิกิริยาระหว่างยากับยาตัวอื่นอย่างไร? ///// 
ด้วยเป็นผลิตภัณฑ์ที่ใช้ทาผิวภายนอก (ยาใช้ภายนอก) จึงยังไม่พบปฏิกิริยาระหว่างยากรดไกลโคลิกกับกลุ่มยารับประทานใดๆ 
 ///// ควรเก็บรักษากรดไกลโคลิกอย่างไร? ///// 
ควรเก็บผลิตภัณฑ์ยากรดไกลโคลิกภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น ไม่ควรเก็บยาในห้องน้ำหรือในรถยนต์ ควรเก็บยาในภาชนะที่ปิด มิดชิด พ้นแสงแดด แสงสว่าง ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// กรดไกลโคลิกมีชื่ออื่นอีกไหม? ผลิตจากบริษัทอะไรบ้าง? ///// 
ยากรดไกลโคลิกที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://www.mims.com/Singapore/drug/info/TDF%20Glycolic%20Acid%20Peel%20System/?type=BRIEF [2015,Feb7]
	2. http://en.wikipedia.org/wiki/Glycolic_acid#Uses [2015,Feb7]
	3. https://books.google.co.th/books?id=lbheBAAAQBAJ&amp;pg=PA171&amp;lpg=PA171&amp;dq=mechanism+of+glycolic+acid&amp;source=bl&amp;ots=RJ0YK1vPN9&amp;sig=TzJo3nyq7CIzf6PW1kz-lSZRBi8&amp;hl=th&amp;sa=X&amp;ei=zTauVKqIO83luQSFy4DICQ&amp;ved=0CG0Q6AEwCQ#v=onepage&amp;q=mechanism%20of%20glycolic%20acid&amp;f=false [2015,Feb7] 
	4. http://china.mims.com/SINGAPORE/drug/info/tdf%20oily%20and%20acne%20prone%20-%20control/ [2015,Feb7]
	5. http://www.drugsupdate.com/generic/view/1140/Glycolic-acid [2015,Feb7]
	6. http://www.webmd.com/vitamins-supplements/ingredientmono-977-alpha%20hydroxy%20acids.aspx?activeingredientid=977&amp;activeingredientname=alpha%20hydroxy%20acids [2015,Feb7]
	7. http://www.buzzle.com/articles/glycolic-acid-side-effects.html [2015,Feb7]
	8. http://www.dermatech.co.nz/Facts-about-Skincare/#howtousegc [2015,Feb7]
	9. http://www.peterthomasroth.com/p-54-glycolic-acid-10-hydrating-gel.aspx [2015,Feb7]
	10. http://www.mariobadescu.com/glycolic-gel#helpme [2015,Feb7]
	11. http://www.ulta.com/ulta/browse/productDetail.jsp?productId=prod2076995 [2015,Feb7]
