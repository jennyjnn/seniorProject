ไตรเมโทพริม (Trimethoprim)
 ///// บทนำ ///// 
ยาไตรเมโทพริม (Trimethoprim) เป็นยาปฏิชีวนะที่มีฤทธิ์ยับยั้งเชื้อแบคทีเรียและจัดเป็นสารเคมีประเภท Dihydrofolate reductase inhibitors (สารต้านการสร้างโปรตีนชนิดที่ใช้เพื่อการเจริญเติบโตของเซลล์) มักถูกใช้เป็นยาป้องกันและรักษาการติดเชื้อของระบบทางเดินปัสสาวะ ต่างประเทศจะรู้จักยาไตรเมโทพริมในชื่อการค้าว่า “Proloprim”, “Monoprim”, และ “Triprim” 
จากการศึกษาด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) ของยานี้พบว่า การดูดซึมยาไตรเมโทรพริมชนิดรับประทานเข้าสู่ร่างกายมีถึง 90 - 100% ซึ่งเมื่อยาเข้าสู่กระแสเลือดจะเข้าจับกับพลาสมาโปรตีนประมาณ 44% ซึ่งตับจะเป็นอวัยวะที่คอยเปลี่ยนแปลงโครงสร้างทางเคมีของยานี้ โดยร่างกายต้องใช้เวลา 8 - 12 ชั่วโมงในการกำจัดยา 50% ออกจากกระแสเลือดที่ผ่านไปกับปัสสาวะและอุจจาระ 
องค์การอนามัยโลกจัดให้ยาไตรเมโทพริมเป็นยาจำเป็นขั้นพื้นฐานสำหรับสถานพยาบาลที่ประ จำในชุมชน คณะกรรมการอาหารและยาของไทยได้บรรจุยาไตรเมโทพริมเข้าในบัญชียาหลักแห่งชาติ โดยระบุการใช้เป็น 2 กรณีคือ 
ก. ยาเดี่ยว เพื่อรักษาปอดอักเสบจากเชื้อ Pneumocystis jiroveci โดยใช้ร่วมกับยาอื่นในกรณีที่ไม่สามารถใช้ร่วมกับยา Sulfonamides ได้ และมีรูปแบบการใช้เป็นยาเม็ด 
ข. ใช้ในสูตรตำรับที่ผสมร่วมกับ Sulfamethoxazole (อ่านเพิ่มเติมในเว็บ haamor.com บทความเรื่อง Sulfa drug) หรือจะเรียกสูตรตำรับนี้ว่า Co-trimoxazole ซึ่งมีรูปแบบการใช้ทั้งชนิด แคปซูล ยาเม็ด ยาน้ำแขวนตะกอน และยาฉีด 
ปัจจุบันเรายังสามารถพบเห็นการใช้ยาไตรเมโทพริมทั้งในสถานพยาบาลของรัฐและเอกชนทั่วไป 
 ///// ไตรเมโทพริมมีสรรพคุณ (คุณสมบัติ) อย่างไร? ///// 
ยาไตรเมโทพริมมีสรรพคุณใช้รักษาการติดเชื้อแบคทีเรียในทางเดินปัสสาวะ (โรคติดเชื้อระบบทางเดินปัสสาวะ) และในต่อมลูกหมากอักเสบในผู้ใหญ่ 
 ///// ไตรเมโทพริมมีกลไกการออกฤทธิ์อย่างไร? ///// 
กลไกการออกฤทธิ์ของยาไตรเมโทพริมคือ ตัวยาจะเข้าไปรบกวนกระบวนการสร้างโปรตีนของแบคทีเรีย โดยเปลี่ยนกรดไดไฮโดรโฟลิก (Dihydrofolic acid) ไปเป็นกรดเตตระไฮโดรโฟลิก (Tetrahydrofolic acid) ซึ่งเป็นกระบวนการสำคัญในการสร้างสารพันธุกรรมชนิดดีเอ็นเอ (DNA) ทำให้แบคทีเรียหยุดการเจริญเติบโตหรือตายลง 
ยาไตรเมโทพริมยังสามารถออกฤทธิ์ดังกล่าวต่อแบคทีเรียที่ต้องการออกซิเจนทั้งชนิดแกรมลบและแกรมบวกเช่น Staphylococcus species, Enterobacter species, Escherichiacoli, Klebsiella pneumoniae และ Proteus mirabilis นอกจากนี้ยังออกฤทธิ์ได้ดีต่อโปรโตซัว/สัตว์เซลล์เดียว (Protozoa) บางจำพวกอีกด้วย 
 ///// ไตรเมโทพริมมีรูปแบบการจัดจำหน่ายอย่างไร? ///// 
ยาไตรเมโทพริมมีรูปแบบการจัดจำหน่ายดังนี้ 
- ยาเม็ดขนาด 100 และ 200 มิลลิกรัม/เม็ด 
- ยาเม็ดที่ผสมร่วมกับ Sulfamethoxazole (Sulfa drug) เช่น Trimethoprim 160 มิลลิกรัม + Sulfamethoxazole 800 มิลลิกรัม/เม็ด, Trimethoprim 80 มิลลิกรัม + Sulfamethoxazole 400 มิลลิกรัม/เม็ด, Trimethoprim 20 มิลลิกรัม + Sulfamethoxazole 100 มิลลิกรัม/เม็ด 
- ยาแคปซูลที่ผสมร่วมกับ Sulfamethoxazole เช่น Trimethoprim 80 มิลลิกรัม + Sulfame thoxazole 400 มิลลิกรัม/แคปซูล 
- ยาน้ำแขวนตะกอนที่ผสมร่วมกับ Sulfamethoxazole เช่น Trimethoprim 40 มิลลิกรัม + Sulfamethoxazole 200 มิลลิกรัม/5 มิลลิลิตร 
- ยาฉีดที่ผสมร่วมกับ Sulfamethoxazole เช่น Trimethoprim 80 มิลลิกรัม + Sulfametho xazole 400 มิลลิกรัม/5 มิลลิลิตร 
 ///// ไตรเมโทพริมมีขนาดรับประทานอย่างไร? ///// 
ยาไตรเมโทพริมมีขนาดรับประทานดังนี้เช่น 
ก. สำหรับระบบทางเดินปัสสาวะอักเสบจากการติดเชื้อ (โรคติดเชื้อระบบทางเดินปัสสาวะ): 
- ผู้ใหญ่: เมื่อเป็นการติดเชื้อที่ไม่มีภาวะแทรกซ้อน รับประทาน 100 มิลลิกรัมทุก 12 ชั่วโมง หรือ 200 มิลลิกรัมวันละครั้งเป็นเวลา 10 วัน แต่ถ้าเป็นการติดเชื้อที่มีภาวะแทรกซ้อน การใช้ยานี้ ขึ้นกับดุลพินิจของแพทย์ 
ข. สำหรับต่อมลูกหมากอักเสบจากการติดเชื้อ: 
- ผู้ใหญ่: รับประทาน 200 มิลลิกรัมทุก 12 ชั่วโมงเป็นเวลา 4 - 6 สัปดาห์ 
*****หมายเหตุ: 
- เด็ก: การใช้ยานี้ในเด็กจะขึ้นอยู่กับดุลพินิจของแพทย์ โดยแพทย์จะประเมินจากอายุเด็ก น้ำหนักตัว ชนิดของเชื้อโรค โรคร่วมอื่นๆ และความรุนแรงของอาการ 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไตรเมโทพริมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไตรเมโทพริมสามารถรับประทานเมื่อนึกขึ้นได้ ถ้าเวลาใกล้เคียงกับ การรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไตรเมโทพริมมีผลไม่พึงประสงค์อย่างไร? ///// 
ยาไตรเมโทพริมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น อาจพบอาการผื่นคันตามผิวหนัง (ยิ่งรับประทานยาติดต่อกันเป็นเวลาหลายวันโอกาสเกิดผื่นคันยิ่งมีมากขึ้น) มีภาวะผิวหนังไวต่อแสงแดด (Photosensitive, เมื่อได้รับแสงแดดแล้วเกิดผิวหนังอักเสบได้ง่ายกว่าคนทั่วไป) ลมพิษ บางคนอาจเกิดอาการแพ้ยาและมีผิวหนังอักเสบ เกิดภาวะ Stevens-Johnson syndrome พบอาการปวดเสียดบริเวณยอดอก คลื่นไส้ อาเจียน ตรวจเลือดพบการทำงานของตับผิดปกติ บางกรณีอาจพบภาวะดีซ่าน (Cholestatic jaundice) นอกจากนี้ตรวจเลือดยังสามารถพบความผิดปกติของเม็ดเลือดเช่น เกล็ดเลือดต่ำ (Thrombocytopenia) เม็ดเลือดขาวต่ำ (Leukopenia) ภาวะซีด (Megaloblastic anemia) และยังอาจพบเกลือโพแทสเซียมในเลือดสูงหรือมีเกลือโซเดียมในเลือดต่ำ และอาจมีไข้ได้ เป็นต้น 
 ///// มีข้อควรระวังการใช้ไตรเมโทพริมอย่างไร? ///// 
มีข้อควรระวังการใช้ยาไตรเมโทพริมดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีภาวะโลหิตจางอันเนื่องจากขาดสารอาหารพวกโฟเลต (Folate)/กรดโฟลิค (Folic acid) ที่เรียกว่าภาวะ Megaloblastic anemia 
- ห้ามใช้ยานี้กับหญิงตั้งครรภ์โดยเฉพาะในช่วงไตรมาสแรกของการตั้งครรภ์ รวมถึงหญิงที่อยู่ในภาวะให้นมบุตร ด้วยยานี้สามารถขับออกมากับน้ำนมมารดาได้ 
- ห้ามใช้ยานี้กับผู้ป่วยด้วยโรคพอร์ไฟเรีย (Porphyria, โรคทางพันธุกรรมที่มีความผิดปกติในการสร้างสารฮีม/Heme ของเม็ดเลือดแดง) 
- ไม่ควรใช้ยานี้กับเด็กที่มีอายุต่ำกว่า 12 ปี 
- ระวังการใช้ยานี้กับผู้ที่มีภาวะตับ และ/หรือไตทำงานผิดปกติ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไตรเมโทพริมด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไตรเมโทพริมมีปฏิกิริยาระหว่างยากับยาตัวอื่นอย่างไร? ///// 
ยาไตรเมโทพริมมีปฏิกิริยาระหว่างยากับยาตัวอื่นดังนี้เช่น 
- การใช้ยาไตรเมโทพริมร่วมกับยา Methotrexate อาจเป็นเหตุให้การทำงานของไขกระดูกลดลง/การกดไขกระดูก ทำให้ปริมาณเกล็ดเลือด เม็ดเลือดแดง และเม็ดเลือดขาวลดจำนวนลง นอกจากนี้ยังสามารถพบอาการไข้ หนาวสั่น เจ็บคอ วิงเวียน อ่อนเพลีย มีแผลในปาก เป็นต้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาไตรเมโทพริมร่วมกับยา Valsartan อาจทำให้ระดับโพแทสเซียมในกระแสเลือดเพิ่มสูงขึ้น (Hyperkalemia) จนอาจนำไปสู่ภาวะไตวาย กล้ามเนื้อเป็นอัมพาต หัวใจเต้นผิดจังหวะ จนถึงหัวใจหยุดเต้น หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสม และควบคุมภาวะโพแทสเซียมในร่างกายอย่างใกล้ชิด 
- การใช้ยาไตรเมโทพริมร่วมกับยา Cyclosporine อาจทำให้ประสิทธิภาพของยา Cyclosporine ด้อยลงไป กรณีใช้ยาร่วมกันแพทย์จะปรับขนาดการใช้ให้เหมาะสมเป็นกรณีไป 
- การใช้ยาไตรเมโทพริมสูตรตำรับ Sulfamethoxazole/Trimethoprim ร่วมกับยาลดความดันโลหิตกลุ่ม ACE inhibitors จะทำให้ระดับโพแทสเซียมในกระแสเลือดเพิ่มสูงขึ้น แพทย์จะปรับขนาดรับประทานให้เหมาะสมในผู้ป่วยแต่ละรายไป 
- ห้ามรับประทานยาไตรเมโทพริมร่วมกับการดื่มเครื่องดื่มที่มีส่วนผสมของแอลกอฮอล์ด้วยจะทำให้เกิดภาวะหัวใจเต้นเร็ว มีผื่นแดงเกิดตามผิวหนัง คลื่นไส้และอาเจียน ตามมา 
 ///// ควรเก็บรักษาไตรเมโทพริมอย่างไร? ///// 
สามารถเก็บยาไตรเมโทพริมที่อุณหภูมิห้อง ห้ามเก็บยาในช่องแช่แข็งของตู้เย็น ไม่ควรเก็บยาในห้องน้ำ เก็บยาในภาชนะที่ปิดมิดชิด พ้นแสงแดด ความร้อน และความชื้น และเก็บยาให้พ้นมือเด็กและสัตว์เลี้ยง 
 ///// ไตรเมโทพริมมีชื่ออื่นอีกไหม? ผลิตจากบริษัทอะไรบ้าง? ///// 
ยาไตรเมโทพริมที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://apps.who.int/medicinedocs/en/d/Js5406e/16.33.html [2015,Jan10]
	2 http://en.wikipedia.org/wiki/Trimethoprim [2015,Jan10]
	3 http://drug.fda.moph.go.th:81/nlem.in.th/medicine/essential/list/91#item-8626 [2015,Jan10] 
	4 http://www.mims.com/USA/drug/info/Proloprim/Proloprim%20Tablet?type=full [2015,Jan10]
	5 http://www.drugs.com/drug-interactions/trimethoprim-index.html?filter=3&amp;generic_only= [2015,Jan10]
	6 http://www.drugs.com/dosage/trimethoprim.html#Usual_Adult_Dose_for_Urinary_Tract_Infection [2015,Jan10]
