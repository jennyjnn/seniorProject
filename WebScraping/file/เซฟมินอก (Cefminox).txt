เซฟมินอก (Cefminox)
 ///// บทนำ ///// 
ยาเซฟมินอก(Cefminox หรือ Cefminox sodium หรือ Cefminox Na ) เป็นยา ปฏิชีวนะในกลุ่มเซฟาโลสปอริน(Cephalosporin)รุ่นที่ 2 มีฤทธิ์ต่อต้านการเจริญเติบโตของแบคทีเรียชนิดแกรมลบ(Gram-negative)และกลุ่มแอนแอโรบ (Anaerobes,แบคทีเรียที่ไม่ใช้ออกซิเจนในการดำรงค์ชีวิต) เช่น Streptococcus sp/species , Escherichia coli,  Klebsiella pneumoniae, Proteus sp, Haemophilus influenzae และ Bacteroides sp,  โดยแบคทีเรียเหล่านี้เป็นสาเหตุของโรคติดเชื้อต่างๆอาทิ การติดเชื้อในกระแสเลือด(ภาวะพิษเหตุติดเชื้อ)  ทอนซิลอักเสบ   ฝีบริเวณต่อมทอนซิล  หลอดลมอักเสบ  ปอดบวม  กระเพาะปัสสาวะอักเสบ  อุ้งเชิงกรานอักเสบ(การติดเชื้อในอุ้งเชิงกราน)  ปีกมดลูกอักเสบ  ติดเชื้อในโพรงมดลูก(เยื่อบุมดลูกอักเสบ)   ทั้งนี้รูปแบบซึ่งเป็นยาแผนปัจจุบันของยาเซฟมินอกจะเป็นยาฉีด ที่สามารถฉีดเข้าหลอดเลือดดำโดยตรงหรือใช้วิธีหยดเข้าทางหลอดเลือดดำก็ได้ 
ตัวยาเซฟมินอกในกระแสเลือดจะถูกขับทิ้งผ่านไปกับปัสสาวะโดยใช้เวลาประมาณ 6–12 ชั่วโมง  กลไกการออกฤทธิ์ของยาเซฟมินอก คือ ยับยั้งการสร้างผนังเซลล์ของแบคทีเรีย  ทำให้แบคทีเรียหมดความสามารถในการเจริญพันธุ์และตายในที่สุด 
ตัวยาเซฟมินอกไม่สามารถต่อต้านอาการป่วยจากเชื้อไวรัส อย่างเช่น  การป่วยจากไข้หวัดใหญ่   และถ้าการใช้ยานี้ทำได้ถูกต้อง และตรงกับเชื้อที่มีการตอบสนองกับยาเซฟมินอกผู้ป่วยจะเริ่มมีอาการดีขึ้นภายในเวลาไม่กี่วัน  ข้อสำคัญคือ ผู้ป่วยจะต้องได้รับยานี้จนครบคอร์ส(Course)ของการรักษา ทั้งนี้เพื่อป้องกันมิให้เชื้อโรคเกิดการดื้อยา 
ผลข้างเคียงที่พบและเกิดขึ้นบ่อยกับผู้ป่วยที่ได้รับยาเซฟมินอก คือ คือ อาการของตับทำงานผิดปกติ/ตับอักเสบ 
ข้อมูลด้านความปลอดภัยในการใช้ยาเซฟมินอกที่ผู้บริโภค/ผู้ป่วยควรทราบ เช่น 
- มีประวัติแพ้ยานี้ หรือแพ้ยาในกลุ่มเซฟาโลสปอรินหรือไม่ ซึ่งห้ามใช้ยานี้ในกรณีแพ้ยาเหล่านั้น 
- การใช้ยานี้กับผู้ป่วยกลุ่มผู้สูงอายุ  อาจทำให้ได้รับผลข้างเคียงของยานี้ สูงมากกว่า                ผู้ป่วยกลุ่มอื่น 
- การใช้ยานี้กับเด็กทารก ถือเป็นข้อที่ควรหลีกเลี่ยง  ด้วยยังไม่มีข้อมูลความปลอดภัยของการใช้ยานี้กับผู้ป่วยกลุ่มนี้ 
- การใช้ยาเซฟมินอกติดต่อกันเป็นเวลานาน อาจทำให้ผู้ป่วยติดเชื้อโรคชนิดอื่น 	  ที่ไม่ตอบสนองต่อยานี้ เช่น  เชื้อรา เป็นต้น 
- ยานี้อาจเป็นเหตุให้ร่างกายขาดวิตามินเคได้ จึงเป็นเหตุผลที่ต้องเฝ้าระวังและ
สังเกตอาการขาดวิตามินดังกล่าว 
- การใช้ยานี้กับสตรีมีครรภ์/ตั้งครรภ์ หรือสตรีในภาวะให้นมบุตร ต้องอยู่ในดุลยพินิจของแพทย์เท่านั้น 
- ระหว่างที่ใช้ยานี้(ยานี้ใช้เฉพาะในโรงพยาบาล)แล้วพบอาการหอบหืดเกิดขึ้น ต้องหยุดการใช้ยานี้ทันที แล้วรีบแจ้งแพทย์ทันทีเพื่อทำการช่วยเหลือผู้ป่วยโดยเร็ว 
- หลังการใช้ยานี้แล้วอาการป่วยไม่ดีขึ้นหรือมีอาการทรุดหนักลง แพทย์จะพิจารณาปรับเปลี่ยนเป็นยาปฏิชีวนะตัวอื่น 
อนึ่ง คณะกรรมการอาหารและยาของไทยได้ระบุให้ยาเซฟมินอกอยู่ในกลุ่มยาอันตราย การใช้ยานี้จะต้องอาศัยหัตถการทางการแพทย์อย่างเหมาะสมและปฏิบัติอยู่เฉพาะในสถานพยาบาล/โรงพยาบาล  ซึ่งในประเทศไทยสามารถพบเห็นการจัดจำหน่ายยานี้ภายใต้ชื่อการค้าว่า “Meicelin” 
 
 
 ///// เซฟมินอกมีสรรพคุณ(คุณสมบัติ)อย่างไร? ///// 
ยาเซฟมินอกมีสรรพคุณ/ข้อบ่งใช้เพื่อ บำบัดรักษาการติดเชื้อแบคทีเรียที่ตอบสนองต่อยานี้ ซึ่งแบคทีเรียดังกล่าวเป็นสาเหตุของ การติดเชื้อในกระแสเลือด  ทอนซิลอักเสบ  หลอดลมอักเสบ  ปอดบวม  กระเพาะปัสสาวะอักเสบ  การติดเชื้อที่ปีกมดลูก หรือในโพรงมดลูก อุ้งเชิงกรานอักเสบ 
 
 ///// เซฟมินอกมีกลไกการออกฤทธิ์อย่างไร? ///// 
ยาเซฟมินอกมีกลไกการออกฤทธิ์คือ ตัวยาจะยับยั้งการสร้างผนังเซลล์ของตัวแบคทีเรีย  ส่งผลให้แบคทีเรียหยุดการเจริญเติบโต หมดความสามารถของการแพร่พันธุ์และตายลงในที่สุด 
 
 ///// เซฟมินอกมีรูปแบบการจัดจำหน่ายอย่างไร? ///// 
ยาเซฟมินอกมีรูปแบบการจัดจำหน่าย เช่น 
- ยาฉีดที่ประกอบด้วยตัวยา Cefminox ขนาด 1 กรัม/ขวด(Vial) 
 
 ///// เซฟมินอกมีขนาดการบริหารยาอย่างไร? ///// 
ยาเซฟมินอก มีขนาดการบริหารยา เช่น 
- ผู้ใหญ่: ฉีดยาเข้าหลอดเลือดดำ หรือหยดเข้าหลอดเลือดดำขนาด 
2 กรัม/วัน โดยแบ่งการให้ยาเป็น 2 ครั้ง ตามแพทย์สั่ง 
- เด็ก: ฉีดยาเข้าหลอดเลือดดำหรือหยดเข้าหลอดเลือดดำขนาด 
20 มิลลิกรัม/น้ำหนักตัว 1 กิโลกรัม โดยแบ่งการให้ยาเป็น 3–4 ครั้ง/วัน ตามแพทย์สั่ง 
อนึ่ง: 
- ในผู้ใหญ่ กรณีมีการติดเชื้อในกระแสเลือด และมีอาการรุนแรง แพทย์อาจใช้ยานี้เป็น 6 กรัม/วัน โดยแบ่งการให้ยา 3–4 ครั้ง 
- ด้วยเป็นยาฉีดชนิดผง การเตรียมยาฉีด สามารถใช้น้ำกลั่นที่ปราศจากเชื้อ 20 มิลลิลิตร  ละลายกับตัวยาเซฟมินอก 1 กรัม แล้วฉีดเข้าหลอดเลือดดำ	หรือละลายตัวยาด้วยสารละลายเดกซ์โทรส(Dextrose) 100–500 มิลลิลิตร แล้วหยดเข้าทางหลอดเลือดดำโดยใช้เวลาการให้ยานาน 1–2 ชั่วโมง 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเซฟมินอก  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว  คลื่นไส้มาก  ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคไต  รวมทั้งกำลังกินยา/ใช้ยาอะไรอยู่เพราะยาเซฟมินอก	 อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
การฉีดยาเซฟมินอกจะกระทำในสถานพยาบาล  โดยมีตารางการฉีดยาตามคำสั่งของแพทย์  การลืมให้ยากับผู้ป่วยจึงเป็นเรื่องที่เป็นไปได้ยากมากๆ 
 
 ///// เซฟมินอกมีผลไม่พึงประสงค์อย่างไร? ///// 
ยาเซฟมินอกสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆ ดังนี้ เช่น 
- ผลต่อระบบทางเดินอาหาร:   เช่น ท้องเสีย  คลื่นไส้  มีภาวะลำไส้ใหญ่อักเสบ  ถ่ายอุจจาระเป็นเลือด   ปวดท้อง 
- ผลต่อระบบหายใจ: เช่น เกิดอาการไอ 
- ผลต่อระบบประสาท:  เช่น  มีไข้ 
- ผลต่อไต:  เช่น ไตวาย 
- ผลต่อผิวหนัง:  เช่น  เกิดกลุ่มอาการ Stevens-Johnson syndrome 
- ผลต่อระบบเลือด:  เช่น  โลหิตจาง  เกิดภาวะเม็ดเลือดขาวต่ำ และ Eosinophilia(เม็ดเลือดขาวชนิด Eosinophilในเลือดสูง) 
- ผลต่อตับ:  เช่น มีระดับเอนไซม์การทำงานของตับในเลือดสูงขึ้น 
 
 ///// มีข้อควรระวังการใช้เซฟมินอกอย่างไร? ///// 
มีข้อควรระวังการใช้ยาเซฟมินอก เช่น 
- ห้ามใช้กับผู้ที่มีประวัติแพ้ยานี้ หรือแพ้ยากลุ่ม Cephalosporin 
- ห้ามใช้ยานี้กับสตรีมีครรภ์  สตรีในภาวะให้นมบุตร  นอกจากเป็นไปตามคำสั่งแพทย์เท่านั้น 
- ห้ามใช้ยาที่มีสิ่งเจือปน เช่น  กรณีพบฝุ่นผงปนมากับตัวยา 
- หากใช้ยานี้แล้วเกิดอาการแพ้ยา  ต้องหยุดใช้ยานี้ทันที แล้วรีบแจ้งแพทย์ทันที 
- เมื่อใช้ยานี้ ผู้ป่วยอาจเกิด ภาวะท้องเสีย กรณีการถ่ายมีเลือดปน/อุจจาระเป็นเลือด  หรือท้องเสียอย่างรุนแรง ต้องรีบแจ้งแพทย์ เพื่อแพทย์พิจาณาปรับแนวทางการรักษา 
- ผู้ป่วยต้องได้รับยานี้ครบคอร์สการรักษาตามแพทย์สั่ง ถึงแม้อาการจะดีขึ้นภายใน 1–2 วันแรกก็ตาม  ทั้งนี้เพื่อเป็นการป้องกันมิให้เกิดอาการดื้อยาของเชื้อโรค 
- ยานี้ใช้ต่อต้านเชื้อแบคทีเรีย  ห้ามนำไปรักษาการติดเชื้อไวรัส 
- ปฏิบัติตามคำสั่ง แพทย์ พยาบาล เภสัชกร อย่างเคร่งครัด 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเซฟมินอกด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เซฟมินอกมีปฏิกิริยาระหว่างยากับยาตัวอื่นอย่างไร? ///// 
ยาเซฟมินอกมีปฏิกิริยาระหว่างยากับยาตัวอื่น เช่น 
- การใช้ยาเซฟมินอกร่วมกับยาขับปัสสาวะ  ด้วยอาจทำให้ไตทำงานผิดปกติ  
หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ขณะได้รับยาเซฟมินอก ห้ามดื่มเครื่องดื่มประเภทแอลกอฮอล์  ด้วยจะทำให้เกิดอาการข้างเคียงต่างๆ เช่น  ชีพจรเต้นผิดปกติ  วิงเวียน  ปวดศีรษะ  คลื่นไส้ เป็นต้น 
 
 ///// ควรเก็บรักษาเซฟมินอกอย่างไร? ///// 
ควรเก็บยาเซฟมินอก ภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// เซฟมินอกมีชื่ออื่นอีกไหม? ผลิตจากบริษัทอะไรบ้าง? ///// 
ยาเซฟมินอกที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น Tencef 
 ///// บรรณานุกรม ///// 
https://en.wikipedia.org/wiki/Cefminox[2017,July8] 
http://www.mims.com/thailand/drug/info/meicelin/?type=full[2017,July8] 
http://www.ndrugs.com/?s=cefminox%20sodium%20hydrate&amp;t=dosage[2017,July8]
