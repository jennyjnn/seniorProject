ไดเมทิโคน (Dimethicone treatment for lice)
 ///// บทนำ ///// 
ยาไดเมทิโคนสำหรับฆ่าเหา(Dimethicone หรือ Dimeticone treatment for lice) หรืออีกชื่อหนึ่งคือ โพลีไดเมทิลไซล็อกเซน (Polydimethylsiloxane)เป็นสารประกอบที่มีลักษณะเหนียวหนืด ใส และมีความเงาคล้ายโลหะ  ไม่ติดไฟ  ไม่ใช่สารพิษ  มีคุณสมบัติเป็นสารลดแรงตึงผิว(Surface tension,แรงที่ช่วยให้โมเลกุลของของเหลวยึดติดกัน) และช่วยป้องกันมิให้เกิดฟองอากาศ  โดยนำสารนี้มาผสมเป็นส่วนประกอบยากำจัดวัชพืช,  ใช้เป็นส่วนประกอบของยาขับลมชนิดรับประทาน, หรือใช้เป็นส่วนประกอบในผลิตภัณฑ์คอนดิชั่นเนอร์(Conditioner)ที่บำรุงและรักษาเส้นผมที่แตกปลาย,  ในอุตสาหกรรมอาหารบางประเภท ผู้ประกอบการจะผสมไดเมทิโคนลงในน้ำมันพืชที่ใช้ปรุงอาหาร  โดยไดเมทิโคนจะช่วยให้การกระเด็นของน้ำมันพืชขณะทอดอาหารลดน้อยลง 
ยังมีประโยชน์อีกด้านหนึ่งของสารไดเมทิโคนที่มนุษย์นำมาประยุกต์ใช้คือ ผลิตภัณฑ์ที่ใช้รักษาการเหาบนหนังศีรษะ โดยใช้กลไกความข้นเหนียวของสาร/ยาไดเมทิโคนก่อให้เกิดการอุดตันท่อลม/ท่อหายใจของเหา  และไม่ก่อให้เกิดอันตรายต่อหนังศีรษะ 
ข้อจำกัดประการหนึ่งของยาไดเมทิโคนคือ “ไม่สามารถทำลายไข่เหา”ได้  จึงอาจต้องใช้ผลิตภัณฑ์ยาไดเมทิโคนไดเมทิโคนซ้ำเมื่อตรวจพบว่ามีเหาเกิดขึ้นมาอีก 
ขณะใช้ผลิตภัณฑ์ยาไดเมทิโคน ต้องระวังมิให้ยาเข้า ตา-ปาก -จมูก  ในทางปฏิบัติสามารถใช้ผลิตภัณฑ์ไดเมทิโคนกำจัดเหาได้ทั้งกับเด็กและกับผู้ใหญ่ และจัดเป็นอีกหนึ่งทางเลือกสำหรับผู้บริโภค/ผู้ป่วย 
สิ่งสำคัญ ผู้บริโภคต้องรู้จักวิธีป้องกันการติดเชื้อเหา เช่น ไม่ใกล้ชิดกับผู้ที่กำลัง เป็นเหา  หากพบว่ามีอาการคันบริเวณหนังศีรษะควรตรวจให้แน่ใจว่า มีตัวเหาหรือไข่เหาบนหนังศีรษะหรือไม่  การรักษาแต่เนิ่นๆจะเป็นผลดีต่อผู้บริโภค อีกทั้งยังช่วยป้องกันการแพร่กระจายเหาไปยังผู้อื่นอีกด้วย 
ผู้บริโภคสามารถสืบค้นและหาความรู้เพิ่มเติมได้จากเว็บไซด์หาหมอ.com  บทความ “เหาและโลน (Pediculosis)” 
 ///// ไดเมทิโคนสำหรับฆ่าเหามีสรรพคุณ(คุณสมบัติ)อย่างไร? ///// 
ยาไดเมทิโคนสำหรับฆ่าเหามีสรรพคุณ/ข้อบ่งใช้ เพื่อกำจัดเหาบนหนังศีรษะ 
 
 ///// ไดเมทิโคน สำหรับฆ่าเหามีกลไกการออกฤทธิ์อย่างไร? ///// 
กลไกการออกฤทธิ์ของยาไดเมทิโคนคือ ตัวยา/สารนี้มีคุณสมบัติเป็นสารลดแรงตึงผิวที่มีความเหนียวหนืด และสามารถแทรกซึมและเข้าอุดตันในท่อลมของตัวเหา ส่งผลให้เหาขาดอากาศหายใจและตายลง 
 
 ///// ไดเมทิโคน สำหรับฆ่าเหามีรูปแบบการจัดจำหน่ายอย่างไร? ///// 
ยาไดเมทิโคนสำหรับฆ่าเหามีรูปแบบการจัดจำหน่าย เช่น 
- ผลิตภัณฑ์ในรูปแบบเจลเหลว ที่มีส่วนประกอบของยา/สาร Dimethicone 4% 
 
 ///// ไดเมทิโคนสำหรับฆ่าเหามีขนาดการบริหารผลิตภัณฑ์อย่างไร? ///// 
ยาไดเมทิโคนสำหรับฆ่าเหามีขนาดการบริหาร/การใช้ผลิตภัณฑ์ เช่น 
-ผู้ใหญ่และเด็ก: 
- ชโลมผลิตภัณฑ์ยาไดเมทิโคนลงบนเส้นผมที่แห้งจากด้านหน้าศีรษะไปถึงด้านหลังหู  นวดคลึงหนังศีรษะและผมเบาๆจนเปียกยาทั่วศีรษะ 
- รอเวลาประมาณ 10 นาทีเป็นอย่างต่ำเพื่อให้ยาไดเมทิโคนออกฤทธิ์กับตัวเหา 
- ใช้หวีเสนียด(หวีที่ใช้สางเหา/ไข่เหา)หวีผมเพื่อกำจัดซากเหาและไข่เหาให้มากที่สุด 
- หลังจากนั้น สระผมด้วยแชมพูตามปกติ แล้วล้างศีรษะ/ล้างยาไดเมทิโคนให้ออกให้หมดด้วยน้ำอุ่นซ้ำอีก 
- ตรวจสอบหนังศีรษะภายใน 7–10 วัน หลังการใช้ผลิตภัณฑ์ยาไดเมทิโคน  หากพบเหาปรากฏบนหนังศีรษะ ให้ใช้ผลิตภัณฑ์นี้ซ้ำอีก 1 ครั้ง 
*อนึ่ง:  ผลิตภัณฑ์ยากำจัดเหา/ยารักษาเหา ที่มีจำหน่ายตามร้านขายยา มีหลายยาชื่อการค้า  ผู้บริโภคสามารถสอบถามถึงประสิทธิภาพและกลไกการออกฤทธิ์ที่แตกต่างกันเพื่อใช้เป็นเกณฑ์ตัดสินใจในการเลือกใช้ผลิตภัณฑ์กำจัดเหา/ยารักษาเหา 
*****หมายเหตุ:	ขนาดและระยะเวลาของการใช้ผลิตภัณฑ์ยาไดเมทิโคนที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งหรือคำแนะนำการใช้ยานี้ของแพทย์ได้  การใช้ผลิตภัณฑ์นี้ได้อย่างเหมาะสมปลอดภัย ควรปรึกษาแพทย์หรือเภสัชกรเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยารักษาเหาไดเมทิโคน/ยาไดเมทิโคน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาไดเมทิโคนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมใช้ผลิตภัณฑ์ควรทำอย่างไร? ///// 
การใช้ผลิตภัณฑ์ยาไดเมทิโคน ขึ้นอยู่กับความสะดวกของผู้บริโภค  หากลืมใช้ผลิตภัณฑ์ในช่วงเวลาที่กำหนดไว้ ก็สามารถใช้ผลิตภัณฑ์ได้ทันทีที่นึกขึ้นได้ 
 
 ///// ไดเมทิโคน สำหรับฆ่าเหามีผลไม่พึงประสงค์อย่างไร? ///// 
โดยทั่วไป ยาไดเมทิโคนมักจะไม่ก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ใดๆ   แต่อาจทำให้รู้สึกเหนียวเหนอะหนะบริเวณหนังศีรษะเท่านั้น  อย่างไรก็ตาม หากพบอาการผิดปกติหลังใช้ผลิตภัณฑ์ยาไดเมทิโคน เช่น  เกิดผื่นคัน  ระคายเคืองผิวหนังบริเวณที่สัมผัสกับผลิตภัณฑ์  หายใจไม่ออก/หายใจลำบาก                                        ให้ผู้บริโภครีบมาพบแพทย์/มาโรงพยาบาลโดยเร็ว หรือทันที/ฉุกเฉินขึ้นกับความรุนแรงของอาการนั้นๆ 
 
 ///// มีข้อควรระวังการใช้ไดเมทิโคนสำหรับฆ่าเหาอย่างไร? ///// 
มีข้อควรระวังการใช้ยาไดเมทิโคนสำหรับฆ่าเหา เช่น 
- ห้ามใช้กับผู้แพ้ยา/แพ้ผลิตภัณฑ์นี้ 
- ห้ามรับประทาน  ห้ามมิให้ยานี้เข้า ตา จมูก และปาก 
- ห้าม/หลีกเลี่ยงการใช้หวีร่วมกับผู้อื่น  ด้วยเป็นหนึ่งช่องทางที่ก่อให้เกิด                                    การติดเหาตามมาได้ 
- หลีกเลี่ยงการเข้าใกล้ผู้ที่อยู่ในภาวะติดเหาบนหนังศีรษะ 
- ทำความสะอาด เสื้อผ้า  หมอน  ที่นอน  รวมถึงบ้านเรือนให้สะอาด เพื่อปิด	  ช่องทางการหลบซ่อนของเหา 
- ห้ามใช้ยา/ผลิตภัณฑ์ที่หมดอายุ 
- ห้ามเก็บยา/ผลิตภัณฑ์ที่หมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมผลิตภัณฑ์ยาไดเมทิโคนสำหรับฆ่าเหาด้วย) ยาแผนโบราณ                    ทุกชนิด  อาหารเสริม   ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไดเมทิโคน สำหรับฆ่าเหามีปฏิกิริยาระหว่างยากับยาตัวอื่นอย่างไร? ///// 
ด้วยผลิตภัณฑ์ยาไดเมทิโคน เป็นผลิตภัณฑ์ยาที่ใช้แต่ภายนอก จึงยังไม่มีรายงาน พบปฏิกิริยาระหว่างยากับยารับประทานชนิดใดๆ 
 
 ///// ควรเก็บรักษาไดเมทิโคน สำหรับฆ่าเหาอย่างไร? ///// 
ควรเก็บผลิตภัณฑ์ยาไดเมทิโคน ในอุณหภูมิห้องที่เย็น ห้ามเก็บผลิตภัณฑ์ในช่องแช่แข็งตู้เย็น เก็บผลิตภัณฑ์ให้พ้นมือเด็กและสัตว์เลี้ยง  ไม่เก็บผลิตภัณฑ์ในรถยนต์ และเก็บในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ไดเมทิโคนสำหรับฆ่าเหามีชื่ออื่นอีกไหม? ผลิตจากบริษัทอะไรบ้าง? ///// 
ผลิตภัณฑ์ยาไดเมทิโคน มียาชื่อการค้า และบริษัทผู้ผลิต/ผู้จำหน่าย เช่น    
 ชื่อการค้า 
อนึ่ง ยาชื่อการค้าอื่นของผลิตภัณฑ์ยานี้ เช่น Hedrin, Nyda 
 ///// บรรณานุกรม ///// 
http://www.healthychild.org/a-new-nontoxic-treatment-for-lice/[2017,April29] 
http://www.cbc.ca/news/health/head-lice-most-used-treatments-no-longer-very-effective-scientists-say-1.2776917[2017,April29] 
http://www.everettclinic.com/sites/default/files/resource_files/head-lice-treatment.pdf[2017,April29] 
https://en.wikipedia.org/wiki/Polydimethylsiloxane#Chemical_compatibility[2017,April29] 
https://www.google.co.th/search?q=lice+MD+(dimethicone+)+image&amp;espv=2&amp;tbm=isch&amp;imgil=U4ehS99qAowuKM%253A%253BvtAR82b9TnmGpM%253Bhttp%25253A%25252F%25252Fwww.dimethicone.net%25252Fdimethicone-lice-md%25252F&amp;source=iu&amp;pf=m&amp;fir=U4ehS99qAowuKM%253A%252CvtAR82b9TnmGpM%252C_&amp;usg=__nCEuGByBFXhzPUEquT5M1sEWRaY%3D&amp;biw=1920&amp;bih=950&amp;ved=0ahUKEwiWl5vBk5LTAhXERo8KHfWaCpIQyjcINQ&amp;ei=B2znWNb3I8SNvQT1taqQCQ#imgrc=w61O5uz8VrE2BM:[2017,April29] 
http://www.webmd.com/drugs/2/drug-18321/dimethicone-topical/details#side-effects[2017,April29]
