โซเดียม พอลิสไตรีน ซัลโฟเนต (Sodium polystyrene sulfonate)
 ///// บทนำ ///// 
ยาโซเดียม พอลิสไตรีน ซัลโฟเนต(Sodium polystyrene sulfonate หรือ Polystyrene sulfonate) เป็นสารประเภทพอลิสไตรีน(Polystyrene, สารที่ใช้ทำพลาสติก) ที่มีส่วนประกอบของเกลือโซเดียม และเกลือซัลเฟต(Sulfate,สารประกอบชนิดหนึ่งที่มักใช้ในอุตาสหกรรมต่างๆ เช่น อุตสาหกรรมยา)มาประกอบกัน   ทางคลินิกนำมาใช้บำบัดอาการโพแทสเซียมในเลือดสูงเกินปกติ(Hyperkalaemia)  ซึ่งตัวยามีกลไกการออกฤทธิ์โดยรวมตัวกับเกลือโพแทสเซียมจากอาหารภายในลำไส้ จึงช่วยยับยั้งการดูดซึมโพแทสเซียมเข้าสู่ร่างกาย และตัวยาที่รวมกับโพแทสเซียมจะถูกกำจัดทิ้งไปกับอุจจาระ 
ยาโซเดียม พอลิสไตรีน ซัลโฟเนต  ใช้บำบัดอาการของผู้ป่วยโรคไต ที่มีภาวะโพแทสเซียมในเลือดสูงได้เช่นกัน  รูปแบบของยาแผนปัจจุบันของยานี้ จะเป็นยาน้ำแขวนตะกอนชนิดรับประทาน และยาสวนทวารหนัก(อ่านเพิ่มเติมในเว็บ haamor.com บทความเรื่อง “รูปแบบยาเตรียม”)   ด้วยตัวยานี้ เป็นสารประกอบที่มีโมเลกุลใหญ่ จึงไม่สามารถถูกดูดซึมเข้าสู่ร่างกายได้ และจะถูกขับออก100%ทางอุจจาระ 
ก่อนการใช้ยาโซเดียม พอลิสไตรีน ซัลโฟเนต   แพทย์จะต้องตรวจสอบร่างกายของผู้ป่วยอย่างละเอียดโดยใช้ข้อมูลสำคัญบางประการมาประกอบในการสั่งจ่ายยานี้ เช่น 
- ผู้ป่วยแพ้ยา และ/หรือแพ้ส่วนประกอบในสูตรตำรับของยาโซเดียม พอลิสไตรีน ซัลโฟเนต หรือไม่ 
- มีภาวะโพแทสเซียมในเลือดต่ำ หรือสูง 
- มีภาวะลำไส้ไม่ทำงานเนื่องจากเพิ่งรับการผ่าตัดช่องท้อง หรือมีภาวะท้องผูกรุนแรง ลำไส้อักเสบ หรือ ลำไส้อุดตัน  หรือไม่ 
- หากเป็นสตรี อยู่ในช่วงตั้งครรภ์ หรือมีภาวะให้นมบุตรหรือไม่ 
- ห้ามใช้ยานี้กับเด็กแรกเกิดด้วยการทำงานของอวัยวะในทางเดินอาหารยังไม่สมบูรณ์พอ 
- มีการใช้ยาชนิดอื่นใดอยู่ก่อนหน้านี้หรือไม่โดยเฉพาะยาแก้ท้องผูก/ยาระบาย อย่างเช่น ยา  Magnesium hydroxide หรือ Sorbital 
- ผู้ที่มีโรคประจำตัวบางอย่างที่สมควรต้องแจ้งแพทย์ก่อนใช้ยานี้ อาทิ ผู้ป่วยโรคหัวใจล้มเหลว  โรคความดันโลหิตสูง   ร่างกายมีภาวะขาดน้ำ   มีเลือดในร่างกายน้อย/ภาวะโลหิตจาง    มีระดับอิเล็กโทรไลต์(Electrolyte)ในเลือดต่ำ 
การใช้ยาโซเดียม พอลิสไตรีน ซัลโฟเนต อาจให้ได้ในสถานพยาบาล หรือในคลินิกของแพทย์  หรือการใช้ยานี้ที่บ้าน ซึ่งกรณีแพทย์ให้ใช้ยานี้ที่บ้าน ผู้ป่วยจะต้องได้รับการสอนวิธีใช้ยานี้ และทำตามขั้นตอนอย่างถูกต้อง 
โดยทั่วไป หลังการรับประทานยาโซเดียม พอลิสไตรีน ซัลโฟเนต  แพทย์จะนัดผู้ป่วยเข้ารับการตรวจทางห้องปฏิบัติการของสถานพยาบาล  เพื่อตรวจวัดระดับเกลือโพแทสเซียมในเลือด และระดับอิเล็กโทรไลต์อื่นๆ รวมถึงการตรวจคลื่นไฟฟ้าหัวใจ/ECG 
หลังการใช้ยาโซเดียม พอลิสไตรีน ซัลโฟเนต  อาจพบผลข้างเคียงบางประการ เช่น  เบื่ออาหาร  คลื่นไส้  ท้องเสีย  อาเจียน 
กรณีใช้ยาโซเดียม พอลิสไตรีน ซัลโฟเนต เกินขนาด จะพบอาการ สับสน หงุดหงิด  เวียนศีรษะ   หัวใจเต้นผิดปกติ  ปวดกล้ามเนื้อ  เป็นตะคริว  หายใจลำบาก เป็นต้น ซึ่งหากพบอาการเหล่านี้ ต้องรีบนำผู้ป่วยส่งโรงพยาบาลด่วน/ฉุกเฉิน 
คณะกรรมการอาหารและยาของไทย ได้จัดให้ตัวยาโซเดียม พอลิสไตรีน ซัลโฟเนตอยู่ในหมวดยาทั่วไป (Non dangerous drug)  ไม่ได้อยู่ในกลุ่มวัตถุออกฤทธิ์  ยาเสพติด   ยาควบคุมพิเศษ  หรืออันตราย   แต่การใช้ยานี้ได้อย่างปลอดภัย ก็ควรต้องเป็นไปตามคำสั่งของแพทย์เท่านั้น 
 ///// โซเดียม พอลิสไตรีน ซัลโฟเนตมีสรรพคุณ(คุณสมบัติ)อย่างไร? ///// 
ยาโซเดียม พอลิสไตรีน ซัลโฟเนตมีสรรพคุณ/ข้อบ่งใช้ เพื่อ บำบัดภาวะมีโพแทสเซียมในเลือดสูง(Hyperkalaemia) 
 ///// โซเดียม พอลิสไตรีน ซัลโฟเนตมีกลไกการออกฤทธิ์อย่างไร? ///// 
ยาโซเดียม พอลิสไตรีน ซัลโฟเนต มีกลไกการออกฤทธิ์โดย ตัวยาจะออกฤทธิ์ยึดจับโพแทสเซียมจากอาหารในลำไส้  จึงส่งผลยับยั้งการดูดซึมโพแทสเซียมเข้าสู่ร่างกายและตัวยาที่ยึดจับกับโพแทสเซียมนี้ จะถูกขับออกไปกับอุจจาระ  ส่งผลบรรเทาภาวะโพแทสเซียมในเลือดสูงได้ระดับหนึ่ง   จากกลไกดังกล่าวทำให้เกิดฤทธิ์ของการรักษาตามสรรพคุณ 
 ///// โซเดียม พอลิสไตรีน ซัลโฟเนตมีรูปแบบการจัดจำหน่ายอย่างไร? ///// 
ในประเทศไทย ยาโซเดียม พอลิสไตรีน ซัลโฟเนต มีรูปแบบการจัดจำหน่ายเป็น ยาผงสำหรับกระจายตัวในน้ำ/ยาน้ำแขวนตะกอนชนิดรับประทาน ขนาดความเข้มข้น 99.934 % 
 ///// โซเดียม พอลิสไตรีน ซัลโฟเนตมีขนาดการบริหารยาอย่างไร? ///// 
ยาโซเดียม พอลิสไตรีน ซัลโฟเนต มีขนาดการบริหารยา/ใช้ยา เช่น 
- ผู้ใหญ่: ผสมผงยาโซเดียม พอลิสไตรีน ซัลโฟเนต 15 กรัมกับน้ำสะอาดในปริมาณตามที่ระบุในเอกสารกำกับยา  รับประทานวันละ 1- 4 ครั้ง หรือ ตามคำสั่งแพทย์ผู้รักษา 
- เด็กที่ยกเว้นเด็กทารก: รับประทานวันละ 1 กรัม/ น้ำหนักตัว 1กิโลกรัม โดยแบ่งรับประทานตามคำสั่งแพทย์ผู้รักษา 
*อนึ่ง: 
- ห้ามใช้ยานี้กับเด็กทารก 
- สามารถรับประทานยานี้ ก่อน หรือ หลังอาหาร ก็ได้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิด รวมถึงยาโซเดียม พอลิสไตรีน ซัลโฟเนต  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาโซเดียม พอลิสไตรีน ซัลโฟเนต อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโซเดียม พอลิสไตรีน ซัลโฟเนต สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตาม เพื่อประสิทธิผลของการรักษา ควรรับประทานยาโซเดียม พอลิสไตรีน ซัลโฟเนต ตรงเวลา 
 ///// โซเดียม พอลิสไตรีน ซัลโฟเนตมีผลไม่พึงประสงค์อย่างไร? ///// 
ยาโซเดียม พอลิสไตรีน ซัลโฟเนต สามารถก่อให้เกิดผลไม่พึงประสงค์(ผลข้างเคียง/อาการข้างเคียง)  ดังนี้ เช่น มีอาการเบื่ออาหาร  คลื่นไส้ อาเจียน  ท้องผูกหรือท้องเสีย  โพแทสเซียมในเลือดต่ำ  แคลเซี่ยมในเลือดต่ำ  มีภาวะคั่งโซเดียม/โซเดียมในเลือดสูงในผู้ป่วยที่มีการทำงานของไตบกพร่อง 
 ///// มีข้อควรระวังการใช้โซเดียม พอลิสไตรีน ซัลโฟเนตอย่างไร? ///// 
มีข้อควรระวังการใช้ ยาโซเดียม พอลิสไตรีน ซัลโฟเนต เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีอยู่ในช่วงตั้งครรภ์ หรืออยู่ในภาวะให้นมบุตร  โดยไม่มีคำสั่งจากแพทย์ 
- ห้ามใช้ยานี้กับทารกแรกเกิด 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามใช้ยานี้กับผู้ที่มีภาวะโพแทสเซียมในเลือดต่ำ 
- ห้ามปรับขนาดรับประทานด้วยตนเอง 
- หยุดการใช้ยาโซเดียม พอลิสไตรีน ซัลโฟเนต ทันที  หากผู้ป่วยมีอาการแพ้ยานี้ แล้วรีบนำผู้ป่วยส่งโรงพยาบาลทันที/ฉุกเฉิน 
- ระวังการใช้ยานี้กับผู้ป่วย โรคหัวใจล้มเหลว  โรคความดันโลหิตสูง  ผู้ที่ร่างกายมีภาวะขาดน้ำ   ผู้ที่มีเลือดในร่างกายน้อย/ภาวะโลหิตจาง ผู้ที่มีระดับอิเล็กโทรไลต์(Electrolyte)ในเลือดต่ำ 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโซเดียม พอลิสไตรีน ซัลโฟเนตด้วย) ยาแผนโบราณทุกชนิด และสมุนไพรต่างๆ เสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com  บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โซเดียม พอลิสไตรีน ซัลโฟเนตมีปฏิกิริยาระหว่างยากับยาตัวอื่นอย่างไร? ///// 
ยาโซเดียม พอลิสไตรีน ซัลโฟเนต มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาโซเดียม พอลิสไตรีน ซัลโฟเนต ร่วมกับยา Thyroxine/ Levothyroxine และ Lithium  ด้วยอาจทำให้การดูดซึมยา Thyroxine และ Lithium น้อยลงไปจนขาดประสิทธิภาพในการบำบัดรักษา 
 ///// ควรเก็บรักษาโซเดียม พอลิสไตรีน ซัลโฟเนตอย่างไร? ///// 
ควรเก็บยาโซเดียม พอลิสไตรีน ซัลโฟเนต ในช่วงอุณหภูมิ 15 – 30 องศาเซลเซียส(Celsius)  ไม่เก็บยาในช่องแช่แข็งของตู้เย็น  ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โซเดียม พอลิสไตรีน ซัลโฟเนตมีชื่ออื่นอีกไหม? ผลิตจากบริษัทอะไรบ้าง? ///// 
ยาโซเดียม พอลิสไตรีน ซัลโฟเนตที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ ในต่างประเทศ เช่น  Kalexate, Kionex, Kayexalate,   Marlexate 
 ///// บรรณานุกรม ///// 
https://en.wikipedia.org/wiki/Polystyrene_sulfonate  [2016,July30] 
https://www.drugs.com/mtm/sodium-polystyrene-sulfonate.html  [2016,July30] 
http://www.mayoclinic.org/drugs-supplements/sodium-polystyrene-sulfonate-oral-route/description/drg-20073487  [2016,July30] 
http://www.mims.com/thailand/drug/info/resonium-a%20(kayexalate)/?type=brief  [2016,July30] 
http://www.mims.com/thailand/drug/info/sodium%20polystyrene%20sulfonate/?type=brief&amp;mtype=generic  [2016,July30]
