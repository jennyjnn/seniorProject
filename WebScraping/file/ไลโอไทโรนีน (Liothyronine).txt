ไลโอไทโรนีน (Liothyronine)
 ///// บทนำ ///// 
ยาไลโอไทโรนีน(Liothyronine หรือ Liothyronine sodium) เป็นไทรอยด์ฮอร์โมนสังเคราะห์โดยเลียนแบบไทรอยด์ฮอร์โมนไตรไอโอโดไทโรนีน (Triiodothyronine) ที่เรียกย่อๆว่า ที3 (T3)   ทางคลินิกนำยาไลโอไทโรนีนมาบำบัดภาวะร่างกายพร่องไทรอยด์ฮอร์โมน(ภาวะขาดไทรอยด์ฮอร์โมน)กับผู้ป่วยที่ได้รับการผ่าตัดเอาต่อมไทรอยด์ออกไป(เช่น ในการรักษาโรคต่อมไทรอยด์เป็นพิษ) หรือใช้กับผู้ป่วยโรคต่อมไทรอยด์เป็นพิษชนิด Grave’s disease ที่อยู่ในระหว่างการบำบัดด้วยสารกัมมันตรังสี/น้ำแร่รังสีไอโอดีน (Radio-iodine)  ผู้ป่วยที่ได้รับยาไลโอไทโรนีนใน ขนาดต่ำๆจะช่วยกระตุ้นให้ภาวะซึมเศร้าของผู้ป่วยจากภาวะขาดไทรอยด์ฮอร์โมนดีขึ้น 
ไทรอยด์ฮอร์โมนในร่างกายมี 2 ชนิด คือ Triiodothyronine (ย่อว่า T3)  
และ Tetraiodothyronine หรือ Thyroxine (ย่อว่าT4) ในแง่ของผู้บริโภคการเลือกใช้ยาไทรอยด์ฮอร์โมนชนิดใดระหว่าง ที3 (T3) กับ ที4 (T4) จะขึ้นกับดุลพินิจของแพทย์ผู้รักษา ดังนี้ เช่น 
- กรณีผู้ป่วยที่ยังไม่ได้ตัดต่อมไทรอยด์ออก  แต่มีภาวะต่อมไทรอยด์ทำงานน้อย/ทำงานต่ำ  แพทย์มักจะเลือกรักษาโดยใช้ไทรอยด์ฮอร์โมนชนิด Levothyroxine หรือที4 (T4) ที่มีอายุหรือค่าครึ่งชีวิต(Half life)ในร่างกายได้นานถึง 7 วัน การรับประทานยานี้เพียง 1 เม็ดต่อวันก็สามารถควบคุมภาวะพร่อง/ขาดไทรอยด์ฮอร์โมนได้นาน 
- กรณีผู้ป่วยมีการผ่าตัดต่อมไทรอยด์ทิ้งไปแล้ว  แพทย์จะพิจารณาใช้ไทรอยด์ฮอร์โมนชนิด Liothyronine หรือที3 (T3) ซึ่งมีฤทธิ์แรงกว่า ที4 (T4) สามารถออกฤทธิ์ต่อเนื้อเยื่อของร่างกายให้ทำหน้าที่และเกิดเมตาบอลิซึม (Metabolism/สันดาป)สารอาหารต่างๆได้โดยตรง ไม่เหมือนกับที4 (T4) ที่จะต้องถูกเปลี่ยนมาเป็นที3 (T3) เสียก่อน  ทั้งนี้ ข้อด้อยของฮอร์โมนที3 (T3) คือมีอายุหรือค่าครึ่งชีวิตในร่างกายเพียง 24 ชั่วโมงซึ่งน้อยกว่าที4 (T4) ถึง 7 เท่า  ทำให้ผู้ป่วยบางรายอาจต้องได้รับยาที3 (T3)  มากกว่า 1 ครั้งต่อวัน 
อย่างไรก็ตาม มีข้อมูลทางคลินิกระบุว่า  การใช้ยา Liothyronine หรือที3 (T3) เป็นเวลานาน อาจทำให้ผู้ป่วยมีอาการหัวใจเต้นผิดปกติได้  ซึ่งแก้ไขด้วยการให้ยาไทรอยด์ฮอร์โมนชนิด Levothyroxine หรือที4 (T4)แทน 
สำหรับข้อจำกัดของการใช้ยาไลโอไทโรนีนมีเพียง ผู้ป่วยต้องไม่เคยมีประวัติแพ้ยาไลโอไทโรนีนมาก่อน  ทั้งนี้ผลข้างเคียงของยานี้จะเป็นไปในลักษณะเหมือนกับผู้ที่มีภาวะไทรอยด์ฮอร์โมนเกิน(ต่อมไทรอยด์เป็นพิษ) โดยจะสังเกตได้จากมี  น้ำหนักตัวลดลงเร็ว  มีอาการมือสั่น  ปวดศีรษะ ไม่สบายในท้อง อาเจียน ท้องเสีย  กระสับกระส่าย  เหงื่อออกมาก  มีไข้  และนอนไม่หลับ เป็นต้น  อาการข้างเคียง(ผลข้างเคียง)เหล่านี้อาจก่อให้เกิดอุปสรรคต่อการดำรงชีวิตประจำวัน  ซึ่งหากเกิดอาการเหล่านี้ระหว่างใช้ยานี้ ผู้ป่วยควรรีบกลับมาปรึกษาแพทย์/มาโรงพยาบาล เพื่อแพทย์พิจารณาปรับขนาดรับประทานยานี้ หรือปรับแนวทางการรักษา   ผู้ป่วยควรหลีกเลี่ยงการหยุดใช้ยานี้เองโดยมิได้ขอคำปรึกษาจากแพทย์ 
ยาไลโอไทโรนีนเป็นยาที่ถูกบรรจุอยู่ในบัญชียาหลักแห่งชาติของไทย  ทางคณะกรรมการอาหารและยาได้ระบุเงื่อนไขการใช้ไลโอไทโรนีนดังนี้ คือ  “ใช้แทนยา Levothyroxine sodium ชั่วคราวระหว่างรอทำ Total body scan(การตรวจสืบค้นทางเวชศาสตร์นิวเคลียร์เพื่อดูการแพร่กระจายของมะเร็งต่อมไทรอยด์) ในผู้ป่วยมะเร็งต่อมไทรอยด์” 
ประชาชน/ผู้ป่วยสามารถพบเห็นการใช้ยาไลโอไทโรนีนได้ตามสถานพยาบาลทั้งของรัฐและเอกชนและสามารถสอบถามข้อมูลการใช้ยาไลโอไทโรนีนเพิ่มเติมได้จากแพทย์และเภสัชกรได้โดยทั่วไป 
 ///// ไลโอไทโรนีนมีสรรพคุณ(คุณสมบัติ)อย่างไร? ///// 
ยาไลโอไทโรนีนมีสรรพคุณ/ข้อบ่งใช้ เช่น 
- บำบัดภาวะร่างกายพร่องไทรอยด์ฮอร์โมน/ภาวะขาดไทรอยด์ฮอร์โมน  ยานี้สามารถใช้ได้กับทั้งผู้ใหญ่และเด็ก  แต่ต้องเป็นไปตามดุลยพินิจที่แพทย์เห็นเหมาะสม 
- บำบัดรักษาภาวะ Myxedema (อาการบวมทั้งตัวจากร่างกายขาดไทรอยด์ฮอร์โมน) 
 
 ///// ไลโอไทโรนีนมีกลไกการออกฤทธิ์อย่างไร? ///// 
กลไกการออกฤทธิ์ของยาไลโอไทโรนีนคือ ตัวยาจะกระตุ้นกระบวนการเมตาโบลิซึม/สันดาปของร่างกายให้ดำเนินไปได้อย่างเป็นปกติ เช่น  การเผาผลาญคาร์โบไฮเดรตเพื่อนำมาเป็นพลังงาน  กระบวนการสังเคราะห์สารโปรตีน  กระบวนการการเต้นของหัวใจ  ความคิดอ่านของสมอง ฯลฯ ซึ่งกระบวนการต่างๆเหล่านี้จะส่งผลต่อพัฒนาการและการเจริญเติบโตของร่างกายให้เป็นไปอย่างปกติและสมดุล 
 
 ///// ไลโอไทโรนีนมีรูปแบบการจัดจำหน่ายอย่างไร? ///// 
ยาไลโอไทโรนีน มีรูปแบบการจัดจำหน่ายเป็น 
 
- ยาเม็ดชนิดรับประทาน ขนาด 5, 25, และ 50 ไมโครกรัม/เม็ด 
- ยาฉีด ขนาด 10 ไมโครกรัม/มิลลิลิตร 
 ///// ไลโอไทโรนีนมีขนาดรับประทานอย่างไร? ///// 
ขนาดการใช้ยาไลโอไทโรนีน ขึ้นกับหลายปัจจัย เช่น ความรุนแรงของอาการขาดไทรอยด์ฮอร์โมน  อายุผู้ป่วย  และดุลพินิจของแพทย์ผู้รักษา  ในบทความนี้ ขอยกตัวอย่างขนาดยานี้เฉพาะกรณีเป็นยารับประทาน ดังนี้ เช่น 
ก.บำบัดภาวะพร่อง/ขาดไทรอยด์ฮอร์โมน: 
- ผู้ใหญ่: เริ่มต้นรับประทาน 25 ไมโครกรัม วันละ 1 ครั้ง  แพทย์จะพิจารณาปรับเพิ่มขนาดรับประทานอีก 25 ไมโครกรัม ทุกๆ 1 – 2 สัปดาห์  ทั้งนี้ขึ้นอยู่กับการตอบสนองต่อยานี้ของผู้ป่วย  โดยขนาดที่ใช้คงระดับการรักษาอยู่ที่ 25 – 75 ไมโครกรัม/วัน 
- เด็กทารก-เด็กอายุ3 ปี: เริ่มรับประทาน 5 ไมโครกรัม วันละ1 ครั้ง แพทย์อาจปรับเพิ่มขนาดรับประทานอีก 5 ไมโครกรัม ทุก 3 วัน 
- สำหรับเด็กทารก: ขนาดรับประทานสูงสุดไม่เกิน 20 ไมโครกรัม/วัน 
- สำหรับเด็กอายุ 1 – 3 ปี:  ขนาดรับประทานสูงสุดไม่เกิน 50 ไมโครกรัม/วัน 
- สำหรับเด็กที่อายุมากกว่า 3 ปีขึ้นไป:  อาจใช้ยาขนาดเทียบเท่ากับผู้ใหญ่ ทั้งนี้ต้องขึ้นกับดุลยพินิจของแพทย์ผู้รักษาเท่านั้น 
ข.สำหรับรักษา Myxedema: 
- ผู้ใหญ่: เริ่มต้นรับประทาน 5 ไมโครกรัม วันละ1 ครั้ง  แพทย์อาจปรับเพิ่มขนาดรับประทานอีก 5 – 10 ไมโครกรัม ทุกๆ 1 – 2 สัปดาห์  โดยขึ้นอยู่กับการตอบสนองของอาการผู้ป่วยต่อยานี้  และเมื่อการใช้ยานี้เพิ่มถึงขนาด 25 ไมโครกรัม/วัน  แพทย์อาจปรับเพิ่มขนาดรับประทานอีก 5 – 25 ไมโครกรัม ทุกๆ 1 สัปดาห์ หรือทุกๆ 2 สัปดาห์ จนกระทั่งผลการรักษาออกมาเป็นที่น่าพอใจของแพทย์  ทั้งนี้ ขนาดที่ใช้คงระดับในการรักษาอยู่ที่ 50 – 100 ไมโครกรัม/วัน 
- เด็ก: การใช้ยานี้ในการรักษาภาวะอาการนี้ในเด็ก อยู่ในดุลพินิจของแพทย์ผู้รักษาเป็นกรณีๆไป 
อนึ่ง: ควรรับประทานยานี้ในช่วงท้องว่าง หรือรับประทานยานี้ก่อนอาหารประมาณ 30 นาที – 1 ชั่วโมง เพื่อช่วยให้ยาดูดซึมจากระบบทางเดินอาหารเข้าสู่กระแสเลือดได้ดี 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไลโอไทโรนีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น   โรคตับ  โรคเลือด รวมถึงกำลังกินยา/ใช้ยา และ/หรือ อาหารเสริม อะไรอยู่ เพราะยาไลโอไทโรนีน  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริม ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิด
ผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไลโอไทโรนีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
อย่างไรก็ดี เพื่อประสิทธิผลของการรักษา ควรรับประทานยาไลโอไทโรนีน  ตรงเวลา 
 
 ///// ไลโอไทโรนีนมีผลไม่พึงประสงค์อย่างไร? ///// 
ยาไลโอไทโรนีนสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:  เช่น หัวใจเต้นผิดจังหวะ  หัวใจเต้นเร็ว  หัวใจหยุดเต้น  หัวใจล้มเหลว  ความดันโลหิตต่ำหรือความดันโลหิตสูง 
- ผลต่อระบบประสาท:  เช่น มีภาวะกระตุก  ชัก   มีไข้ 
- ผลต่อกล้ามเนื้อ:  เช่น  อาจทำให้มวลกระดูกบางลง/โรคกระดูกบาง 
- ผลต่อระบบการเผาผลาญพลังงานของร่างกาย:  เช่น น้ำหนักตัวลด 
 
 ///// มีข้อควรระวังการใช้ไลโอไทโรนีนอย่างไร? ///// 
มีข้อควรระวังการใช้ยาไลโอไทโรนีน เช่น 
- ห้ามใช้กับผู้ที่แพ้ยานี้ 
- ผู้ป่วยต้องแจ้งรายละเอียด ประวัติการเจ็บป่วย โรคประจำตัว  ประวัติการใช้ยาต่างๆ    อาการปัจจุบัน ให้ แพทย์ พยาบาล เภสัชกร ทราบอย่างละเอียด 
- ขนาดการใช้ยานี้ ต้องเป็นไปตามคำสั่งแพทย์   ห้ามปรับขนาดรับประทานโดยมิได้ขอคำปรึกษาจากแพทย์  ทั้งนี้แพทย์จะเป็นผู้ปรับขนาดรับประทานโดยดูจากการตอบสนองของยานี้ต่อผู้ป่วย 
- กรณีที่มีอาการข้างเคียง(ผลข้างเคียง)จากยานี้เกิดขึ้น และส่งผลกระทบต่อการดำเนินของชีวิตประจำวัน 	เช่น  กล้ามเนื้ออ่อนแรง  เป็นตะคริว  ปวดศีรษะ  มีไข้  เกิดอาการชัก  หัวใจเต้นผิดจังหวะ  หัวใจล้มเหลว  ผู้ป่วยควรรีบมาปรึกษาแพทย์/มาโรงพยาบาลโดยไม่ต้องรอถึงวันนัด เพื่อแพทย์พิจารณาปรับแนวทางการรักษา 
- ควรรับประทานยานี้ก่อนอาหารประมาณ 30 นาทีเป็นอย่างต่ำ เพื่อหลีกเลี่ยงการ	 รบกวนการดูดซึมของยาจากอาหาร 
- ห้ามใช้ผลิตภัณฑ์ยานี้ที่หมดอายุ เพราะนอกจากไม่ได้ทำให้การรักษาดีขึ้นแล้ว อาจทำให้อาการป่วยแย่ลง และยังอาจได้รับพิษ/ผลข้างเคียงรุนแรงจากยานี้ที่เสื่อมสภาพตามมา 
- การใช้ยานี้ ต้องได้รับการตรวจเลือดตามแพทย์สั่ง และประเมินขนาดการใช้ยาโดยแพทย์เท่านั้น 
- การใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็ก  ต้องเป็นไปตามคำสั่งแพทย์แต่ผู้เดียว 
- หลีกเลี่ยงการใช้ยานี้เป็นยาลดน้ำหนัก 
- กรณีได้รับยานี้เกินขนาด ให้สังเกตจากมีอาการ ปวดศีรษะ  กระสับกระส่าย                        หัวใจเต้นผิดจังหวะ  เจ็บหน้าอก  ผู้ป่วยบางรายมีอาการช็อก  หากพบอาการเหล่านี้ ให้รีบนำผู้ป่วยส่งโรงพยาบาลทันที/ฉุกเฉิน 
- มาพบแพทย์/มาโรงพยาบาลเพื่อรับ การตรวจร่างกาย และ การตรวจเลือด ตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไลโอไทโรนีนด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) ควรปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ไลโอไทโรนีนมีปฏิกิริยาระหว่างยากับยาตัวอื่นอย่างไร? ///// 
ยาไลโอไทโรนีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาไลโอไทโรนีนกับยา Amiodarone,  Carbamazepine,Phenytoin,  Phenobarbital,  Rifampicin,  Estrogen, ด้วยยาเหล่านี้สามารถลดความเข้มข้นของยาไลโอไทโรนีนในกระแสเลือดจนอาจส่งผลทำให้ด้อยประสิทธิภาพในการรักษาตามมา 
- การใช้ยาไลโอไทโรนีนร่วมกับยาอินซูลิน  อาจส่งผลให้ร่างกายต้องการยาอินซูลินเป็นปริมาณมากขึ้นเพื่อปรับระดับน้ำตาลในเลือด  กรณีที่จำเป็นต้องใช้ร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาไลโอไทโรนีนร่วมกับยา Cholestyramine  อาจทำให้การดูดซึมของยาไลโอไทโรนีนจากระบบทางเดินอาหารลดน้อยลงไป เพื่อป้องกันภาวะดังกล่าว ควรเว้นระยะเวลาของการใช้ยาให้ห่างกันประมาณ  4 – 5 ชั่วโมงขึ้นไป 
- หลีกเลี่ยงการใช้ยาไลโอไทโรนีนร่วมกับยา Ketamine  ด้วยจะทำให้เกิดภาวะหัวใจเต้นเร็ว และมีความดันโลหิตสูงตามมา 
 
 ///// ควรเก็บรักษาไลโอไทโรนีนอย่างไร? ///// 
ควรเก็บยาไลโอไทโรนีน ดังนี้ 
- สำหรับยาฉีด ควรเก็บในช่วงอุณหภูมิ 2 – 8 องศาเซลเซียส(Celsius) 
- สำหรับยาเม็ดชนิดรับประทาน ควรเก็บในช่วงอุณหภูมิ 15 – 30 องศาเซลเซียส 
ทั้งนี้ ยานี้ทุกรูปแบบ ห้ามเก็บในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงสว่าง/แสงแดด ความร้อนและความชื้น และ
ไม่เก็บยาในห้องน้ำหรือในรถยนต์ 
 ///// ไลโอไทโรนีนมีชื่ออื่นอีกไหม?ผลิตจากบริษัทอะไรบ้าง? ///// 
ยาไลโอไทโรนีน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น Triostat 
 ///// บรรณานุกรม ///// 
https://www.drugs.com/cdi/liothyronine.html [2016,Nov26] 
http://www.mims.com/thailand/drug/info/liothyronine/?type=brief&amp;mtype=generic [2016,Nov26] 
https://www.drugs.com/dosage/liothyronine.html#Usual_Adult_Dose_for_Hypothyroidism [2016,Nov26] 
https://en.wikipedia.org/wiki/Liothyronine [2016,Nov26] 
http://labeling.pfizer.com/ShowLabeling.aspx?id=703 [2016,Nov26]
