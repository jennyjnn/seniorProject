เพนิซิลลิน วี (Penicillin V)
 ///// บทนำ ///// 
ยาเพนิซิลลิน วี (Penicillin V) หรือ ฟีนอกซีเมทิลเพนิซิลลิน (Phenoxymethyl penicillin) ที่แพทย์ไทยมักเรียกย่อว่า Pen V จัดเป็นยาปฏิชีวนะชนิดรับประทาน ไม่จำเป็นต้องพัฒนาเป็นรูปแบบ ยาฉีดด้วยมีโครงสร้างทางเคมีที่ทนต่อกรดในกระเพาะอาหาร เพนิซิลลิน วี ไม่สามารถกำจัดเชื้อแบค ทีเรียที่มีเอนไซม์ต่อต้านหรือทำลายโครงสร้างทางเคมีของยานี้ได้ (Beta-lactamase-producing bacteria) แต่สามารถออกฤทธิ์ได้ดีกับแบคทีเรียแกรมบวก และต่อต้านแบคทีเรียแกรมลบได้ไม่ดีเท่า กับตัวยาเบนซิลเพนิซิลลิน (Benzylpenicillin) ปกติเพนิซิลลิน วี จะใช้รักษาอาการติดเชื้อที่มีระดับความรุนแรงจากระดับต่ำไปจนถึงระดับกลางเช่น การติดเชื้อของทอนซิล (ต่อมทอนซิลอักเสบ) การติดเชื้อที่ผิวหนัง บำบัดการติดเชื้อของโรคแอนแทรกซ์ ฯลฯ แต่ใช้ไม่ค่อยได้ผลเท่าไรนักกับการติดเชื้อที่อยู่ในระดับรุนแรง 
มีการศึกษาเรื่องการกระจายตัวของเพนิซิลลิน วี พบว่า ตัวยาสามารถถูกดูดซึมจากระบบทาง เดินอาหารได้ประมาณ 60% ซึ่งเมื่อยาเข้าสู่กระแสเลือดจะจับกับพลาสมาโปรตีนประมาณ 80% ตับจะคอยเปลี่ยนโครงสร้างโมเลกุลของยา และร่างกายต้องใช้เวลา 30 - 60 นาทีเพื่อกำจัดยา 50% ออกจากกระแสเลือดและผ่านทิ้งไปกับปัสสาวะ 
องค์การอนามัยโลกได้จัดให้เพนิซิลลิน วี เป็นยาจำเป็นของระบบสาธารณสุขขั้นพื้นฐานของชุมชน คณะกรรมการอาหารและยาของไทยก็ได้บรรจุยาเพนิซิลลิน วี ลงในบัญชียาหลักแห่งชาติ แต่สิ่งที่น่าวิตกในเรื่องการใช้ยาใดๆก็ตามประการหนึ่งคือ การแพ้ยา ซึ่งเพนิซิลลิน วี ก็สามารถกระตุ้นให้เกิดการแพ้ยาได้เช่นกัน ดังนั้นผู้บริโภคไม่ควรจะเลือกหรือหาซื้อยาเพนิซิลลิน วี มารับประทานเอง ควรได้รับการคัดกรองและรับยาตามคำสั่งแพทย์ผู้รักษาเท่านั้น 
 ///// เพนิซิลลิน วี มีสรรพคุณ (คุณสมบัติ) อย่างไร? ///// 
ยาเพนิซิลลิน วี มีสรรพคุณดังนี้ 
- รักษาอาการทอนซิลอักเสบ คออักเสบ 
- รักษาการติดเชื้อที่ผิวหนัง 
- รักษาโรคแอนแทรกซ์ในระดับที่ไม่ค่อยรุนแรงมาก 
- ใช้ป้องกันโรคไข้รูมาติก 
- รักษาอาการเหงือกอักเสบ 
 ///// เพนิซิลลิน วี มีกลไกการออกฤทธิ์อย่างไร? ///// 
กลไกการออกฤทธิ์ของยาเพนิซิลลิน วี คือ ตัวยาสามารถต่อต้านการเจริญเติบโตของแบคที เรีย โดยตัวยาจะเข้าไปยับยั้งการสร้างสารเปบทิโดกลัยแคน (Peptidoglycan) ซึ่งเป็นตัวประกอบสำ คัญของผนังเซลล์ในแบคทีเรีย จากการก่อกวนนี้ทำให้การสร้างผนังเซลล์ของแบคทีเรียหยุดชะงักจนไม่สามารถเจริญเติบโตหรือแพร่พันธุ์ได้ และทำให้แบคทีเรียตายลงในที่สุด 
 ///// เพนิซิลลิน วี มีรูปแบบการจัดจำหน่ายอย่างไร? ///// 
ยาเพนิซิลลิน วี มีรูปแบบการจัดจำหน่ายดังนี้ 
- ยาเม็ดชนิดรับประทาน ขนาด 250 มิลลิกรัม/เม็ด 
- ยาแคปซูล ขนาด 250 มิลลิกรัม/แคปซูล 
- ยาแคปซูลชนิดรับประทาน ขนาด 2 และ 4 แสนยูนิตสากล/แคปซูล 
- ยาเม็ดชนิดรับประทาน ขนาด 2, 4 และ 8 แสนยูนิตสากล/เม็ด 
- ยาน้ำแขวนตะกอนชนิดรับประทาน ขนาด 2 แสนยูนิตสากล/5 มิลลิลิตร 
- ยาน้ำแขวนตะกอนชนิดรับประทาน ขนาด 125 มิลลิกรัม/5 มิลลิลิตร 
 ///// เพนิซิลลิน วี มีขนาดรับประทานอย่างไร? ///// 
ยาเพนิซิลลิน วี มีขนาดรับประทานดังนี้เช่น 
ก.สำหรับป้องกันโรคไข้รูมาติก (Rheumatic fever): 
- ผู้ใหญ่: รับประทาน 250 มิลลิกรัมเช้า - เย็น 
- เด็กที่อายุต่ำกว่า 5 ปี: รับประทาน 125 มิลลิกรัมเช้า - เย็น 
- เด็กที่อายุมากกว่า 5 ปี: รับประทาน 250 มิลลิกรัมเช้า - เย็น 
ข.สำหรับการติดเชื้อสเตรปโตค็อกคัสในระบบทางเดินหายใจส่วนต้น (Streptococcal infections of the upper respiratory tract): 
- ผู้ใหญ่: รับประทาน 125 - 250 มิลลิกรัมทุกๆ 6 - 8 ชั่วโมงเป็นเวลา 10 วัน 
- เด็ก: ขนาดรับประทานของยาเพนิซิลลิน วี ในเด็ก ขึ้นกับความรุนแรงของอาการ อายุ และน้ำหนักตัวของเด็ก ดังนั้นการใช้ยานี้และขนาดยาจึงอยู่ในดุลพินิจของแพทย์ผู้รักษา 
ค.สำหรับคออักเสบจากเชื้อสเตรปโตค็อกคัส (Streptococcal pharyngitis): 
- ผู้ใหญ่: รับประทาน 500 มิลลิกรัม วันละ 3 - 4 ครั้งเป็นเวลา 10 วัน 
- เด็ก: รับประทาน 250 มิลลิกรัม วันละ 2 - 3 ครั้งเป็นเวลา 10 วัน 
ง. สำหรับการติดเชื้อนิวโมค็อกคัสในระบบทางเดินหายใจ (Pneumococcal infections of the respiratory tract): 
- ผู้ใหญ่: การติดเชื้อที่ไม่รุนแรงมาก - รุนแรงปานกลาง รับประทาน 250 - 500 มิลลิกรัมทุก 6 ชั่วโมง จนกระทั่งผู้ป่วยไม่มีไข้ เป็นเวลาอย่างน้อยที่สุด 2 วัน 
- เด็ก:ขนาดรับประทานของยาเพนิซิลลิน วี ในเด็กขึ้นกับความรุนแรงของอาการ อายุ และน้ำ หนักตัวของเด็ก ดังนั้นการใช้ยานี้และขนาดยาจึงอยู่ในดุลพินิจของแพทย์ผู้รักษา 
จ.สำหรับการติดเชื้อสเตรปฟิลโลค็อกคัสที่ผิวหนัง (Staphylococcal infections of the skin and soft tissue): 
- ผู้ใหญ่: รับประทาน 250 - 500 มิลลิกรัมทุก 6 - 8 ชั่วโมง 
- เด็ก: ขนาดรับประทานของยาเพนิซิลลิน วี ในเด็ก ขึ้นกับความรุนแรงของอาการ อายุ และน้ำ หนักตัวของเด็ก ดังนั้นการใช้ยานี้และขนาดยาจึงอยู่ในดุลพินิจของแพทย์ผู้รักษา 
*****หมายเหตุ: 
- ควรรับประทานยาเพนิซิลลิน วี ในช่วงท้องว่างหรือก่อนอาหารประมาณ 1 ชั่วโมงหรือหลังอาหารประมาณ 2 ชั่วโมง 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเพนิซิลลิน วี ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติการแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเพนิซิลลิน วี อาจส่งผลให้อา การของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// เพนิซิลลิน วี มีผลไม่พึงประสงค์อย่างไร? ///// 
ยาเพนิซิลลิน วี สามารถก่อให้เกิดผลไม่พึงประสงค์ (ผลข้างเคียง) ได้ดังนี้เช่น คลื่นไส้ อาเจียน ท้องเสีย ผิวหนังอักเสบ ลมพิษ มีไข้ หรืออาจก่อให้เกิดอาการแพ้ยา 
 ///// มีข้อควรระวังการใช้เพนิซิลลิน วี อย่างไร? ///// 
มีข้อควรระวังการใช้ยาเพนิซิลลิน วี ดังนี้เช่น 
- ห้ามใช้กับผู้ที่มีประวัติแพ้ยากลุ่มเพนิซิลลินที่รวมถึงเพนิซิลลิน วี ด้วย หรือผู้ที่แพ้ยาในตระกูล เบต้า-แลคแตม (Beta lactam) เช่น เซฟาโลสปอริน (Cephalosporin) ก่อนการใช้ยาจึงควรทราบประวัติการใช้ยาของผู้ป่วยโดยละเอียด เพื่อความปลอดภัยของผู้ป่วยเอง 
- หากพบอาการเหล่านี้หลังใช้ยานี้ให้หยุดการใช้ยาทันทีแล้วรีบพบแพทย์/ไปโรงพยาบาลทันทีเช่น มีลมพิษ ผื่นคันขึ้นเต็มตัว หายใจไม่ออก/หายใจลำบาก ปวดท้องมาก ท้องเสียอย่างมาก หรือคลื่นไส้ - อาเจียนอย่างรุนแรง 
- ระวังการใช้ยานี้กับสตรีตั้งครรภ์และสตรีที่อยู่ในภาวะให้นมบุตร เพราะถึงแม้ว่าเพนิซิลลิน วี  จะจัดว่าปลอดภัยในผู้ป่วยกลุ่มนี้ แต่ก็ต้องระวังในเรื่องผลข้างเคียงที่อาจส่งผลกระทบต่อชีวิตประจำ วันของผู้ป่วยเช่น มีอาการท้องเสียหรือผื่นคันขึ้นหลังการใช้ 
- ยาเพนิซิลลิน วี อาจรบกวนผลการตรวจน้ำตาลในปัสสาวะของผู้ป่วยเบาหวาน ทำให้ผลการ วิเคราะห์คลาดเคลื่อน ดังนั้นระหว่างการใช้ยาเพนิซิลลิน วี ควรนำข้อมูลการใช้ยานี้มาประกอบในการพิจารณาการวิเคราะห์แปลผลการตรวจปัสสาวะจากห้องปฏิบัติการทุกครั้ง 
- ระวังการเกิดเชื้อราในช่องปากและอวัยวะเพศ ขณะที่ได้รับยากลุ่มเพนิซิลลินที่รวมเพนิซิลลิน วี ด้วย หรืออาจกระตุ้นให้มีการดื้อของเชื้อโรค (เชื้อดื้อยา) ติดตามมา 
- หากต้องใช้ยานี้เป็นเวลานานให้ระวังเรื่องการทำงานของไต รวมถึงระบบเลือดว่ายังปกติอยู่หรือไม่ 
- ระวังการใช้ยานี้กับผู้ที่มีประวัติโรคหืด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเพนิซิลลิน วี ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เพนิซิลลิน วี มีปฏิกิริยาระหว่างยากับยาตัวอื่นอย่างไร? ///// 
ยาเพนิซิลลิน วี มีปฏิกิริยาระหว่างยากับยาตัวอื่นดังนี้เช่น 
- การใช้ยากลุ่มเพนิซิลลินที่รวมถึงเพนิซิลลิน วี ร่วมกับยาต้านแบคทีเรียชนิดอื่นเช่น Tetracy cline อาจทำให้ประสิทธิภาพในการต้านเชื้อแบคทีเรียของเพนิซิลลินน้อยลง จึงควรเลี่ยงการใช้ยาร่วมกัน 
- การใช้ยากลุ่มเพนิซิลลินที่รวมเพนิซิลลินวีด้วยร่วมกับยา Methotrexate สามารถทำให้ระดับยา Methotrexate ในกระแสเลือดเพิ่มมากขึ้นจนอาจก่อให้เกิดผลข้างเคียงที่รุนแรงตามมา หากไม่มีความจำเป็นใดๆควรเลี่ยงการใช้ยาร่วมกัน หรือแพทย์ปรับขนาดการใช้ให้เหมาะสมเป็นกรณีๆไป 
- การใช้ยากลุ่มเพนิซิลลินที่รวมเพนิซิลลิน วีด้วยร่วมกับยาเม็ดคุมกำเนิดที่มีส่วนประกอบของ Ethinyl Estradiol อาจทำให้ประสิทธิภาพในการคุมกำเนิดด้อยลงไป ดังนั้นขณะใช้ยาทั้ง 2 กลุ่มนี้ร่วมกันควรใช้วิธีอื่นในการป้องกันการตั้งครรภ์ด้วยเช่น การใช้ถุงยางอนามัยชาย 
- การใช้ยากลุ่มเพนิซิลลินที่รวมเพนิซิลลิน วี ร่วมกับยาต้านการแข็งตัวของเลือดเช่น Warfarin อาจก่อให้เกิดภาวะตกเลือดได้ง่าย โดยเฉพาะในผู้สูงอายุ ผู้ป่วยโรคไต โรคตับ การใช้ยาร่วมกันจะ ต้องคอยเฝ้าระวังและควบคุมกลไกการแข็งตัวของเลือดให้อยู่ในระดับปกติอยู่เสมอ 
 ///// ควรเก็บรักษาเพนิซิลลิน วี อย่างไร? ///// 
ควรเก็บยาเพนิซิลลิน วี ที่อุณหภูมิ 20 - 25 องศาเซลเซียส (Celsius) หรืออนุโลมให้เก็บที่อุณหภูมิ 15 - 30 องศาเซลเซียส ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดดความร้อนและความชื้น ห้ามเก็บยาในห้องน้ำ และเก็บยาให้พ้นมือเด็กและสัตว์เลี้ยง 
 ///// เพนิซิลลินวีมีชื่ออื่นอีกไหม? ผลิตจากบริษัทอะไรบ้าง? ///// 
ยาเพนิซิลลินวีที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Penicillin#Medical_uses[2014,Dec27]
      2. http://en.wikipedia.org/wiki/Phenoxymethylpenicillin[2014,Dec27]
	3. http://drug.fda.moph.go.th:81/nlem.in.th/medicine/essential/list/84#item-8578 [2014,Dec27]
	4. http://www.mims.com/Thailand/drug/info/Pen%20V%20Atlantic/ [2014,Dec27]
	5. http://www.mims.com/usa/drug/info/phenoxymethylpenicillin/?type=full&amp;mtype=generic#Dosage  [2014,Dec27]
