คาร์บิมาโซล (Carbimazole)
 ///// บทนำ ///// 
ยาคาร์บิมาโซล(Carbimazole) เป็นยาที่ใช้รักษาภาวะต่อมไทรอยด์เป็นพิษ  แต่ตัวยาคาร์บิมาโซลไม่ใช่สารที่ออกฤทธิ์โดยตรง(Pro-drug)  ซึ่งหลังจากถูกดูดซึมจากระบบทางเดินอาหาร ตัวยาจะถูกเปลี่ยนเป็นสารที่ออกฤทธิ์ที่มีชื่อว่า เมไทมาโซล (Methimazole)  ซึ่งมีกลไกยับยั้งการผลิตไทรอยด์ฮอร์โมน 2 ตัว คือ Triiodothyronine (T3) และ Thyroxine (T4) (อ่านเพิ่มเติมในเว็บ haamor.com บทความเรื่อง ต่อมไทรอยด์:โรคของต่อมไทรอยด์ และเรื่อง กายวิภาคและสรีรวิทยาระบบต่อมไร้ท่อ) 
โดยทั่วไป การรักษาภาวะต่อมไทรอยด์เป็นพิษด้วยยานี้ต้องเริ่มใช้ยาในขนาดสูง คือประมาณ 15 – 40 มิลลิกรัม/วันอย่างต่อเนื่อง  เมื่อการตอบสนองของการรักษาดีขึ้นแพทย์จะค่อยๆลดขนาดรับประทานลงมาเป็นประมาณ 5 – 15 มิลลิกรัม/วัน  โดยใช้เวลาประมาณ 12 – 18 เดือนก่อนที่จะเริ่มหยุดการใช้ยานี้   ยาคาร์บิมาโซลนี้จะถูกใช้เป็นทางเลือกแรกๆในการรักษาโรค/ภาวะต่อมไทรอยด์เป็นพิษก่อนที่จะใช้วิธีผ่าตัดต่อมไทรอยด์ออก 
ทั้งนี้  มีข้อจำกัดบางประการที่ผู้บริโภค/ผู้ป่วยควรทราบก่อนที่จะได้รับยาคาร์บิมาโซล เช่น 
 
- หลีกเลี่ยงการใช้คาร์บิมาโซลกับผู้ที่มีประวัติแพ้ยาชนิดนี้ หรือแพ้ยา Thiamazole,  Methimazole  หรือ Propylthiouracil 
- ห้ามใช้ยานี้กับสตรีที่อยู่ในภาวะให้นมบุตร  เด็กที่มีอายุต่ำกว่า 3 ปี  ผู้ป่วยโรคเลือด    ผู้ป่วยโรคตับระยะรุนแรง 
- ควรต้องเพิ่มความระมัดระวังเป็นพิเศษ เมื่อต้องการใช้ยาคาร์บิมาโซลในกลุ่มผู้ป่วยต่อไปนี้  เช่น  ผู้ที่มีอาการคอพอกชนิดที่ลามลงไปในช่องอก(Intrathoracic goiter)  สตรีที่อยู่ในภาวะตั้งครรภ์  ผู้ที่มีภาวะไขกระดูกถูกกดการทำงาน(เช่น ได้รับยาเคมีบำบัด)  ผู้ที่ได้รับการรักษาต่อมไทรอยด์เป็นพิษด้วยการใช้น้ำแร่รังสีไอโอดีน  (Radio-iodine) (อ่านเพิ่มเติมในเว็บ haamor.com บทความเรื่อง ยาไทรอยด์) 
- ควรหลีกเลี่ยงการใช้ยาคาร์บิมาโซลกับยาอื่นๆบางกลุ่ม  ด้วยจะก่อให้เกิดภาวะยาตีกัน(ปฏิกิริยาระหว่างยา)  อย่างเช่น  ยาต้านการแข็งตัวของเลือด   ยาTheophylline  ยาสเตียรอยด์(Steroids)   ยาErythoromycin   ยาDigitalis   ยากลุ่มเบต้า-บล็อกเกอร์ (Beta-blockers) 
ทั่วไป หลังจากที่ได้รับยาคาร์บิมาโซลรักษา  ภาวะต่อมไทรอยด์เป็นพิษจะดีขึ้นภายในประมาณ 1 – 3 สัปดาห์หลังได้รับยานี้ และเมื่อเข้าสัปดาห์ที่ 4 – 8  ร่างกายผู้ป่วยจะเริ่มรู้สึกดีเป็นปกติ   โดยการใช้ยาคาร์บิมาโซล อาจต้องรับประทาน 1 – 3 ครั้งต่อวัน ทั้งนี้ขึ้นอยู่กับความรุนแรงของโรคและดุลพินิจของแพทย์ผู้รักษา   ประการสำคัญ                    ผู้ป่วยต้องไม่ปรับขนาดรับประทานยานี้เองโดยมิได้ขอคำปรึกษาจากแพทย์ 
กรณีการลืมรับประทานยาคาร์บิมาโซล   แพทย์/เภสัชกรจะแนะนำให้รับประทานยานี้ทันทีที่นึกขึ้นได้  ถ้าเวลาใกล้เคียงกับการรับประทานยาในมื้อถัดไป ให้รับประทานยาพร้อมกันทั้ง 2 มื้อได้เลย 
ในทางตรงกันข้าม หากรับประทานยาคาร์บิมาโซลเกินขนาด แนะนำให้มาพบแพทย์ที่โรงพยาบาลทันที/ฉุกเฉิน  เพื่อเฝ้าสังเกตอาการ ซึ่งหากมีความผิดปกติจะได้รักษาได้ทันเวลา  อาการเช่น  มีไข้   หายใจไม่ออก/หายใจลำบาก  รู้สึกเหนื่อยอย่างผิดปกติ เป็นต้น 
การใช้ยาคาร์บิมาโซลมีความจำเป็นที่ผู้ป่วยต้องมาพบแพทย์/มาโรงพยาบาลตามระยะเวลาที่แพทย์นัดหมาย นอกจากเพื่อการติดตามประสิทธิผลของการรักษาแล้ว ผู้ป่วยยังต้องได้รับการตรวจเลือดเพื่อดูระดับไทรอยด์ฮอร์โมน  ระดับน้ำตาลในเลือด   การทำงานของตับ  ของกล้ามเนื้อ และการทำงานของเส้นประสาท 
หากมองในภาพรวม จะเห็นได้ว่ายาคาร์บิมาโซลเป็นยาที่มีความจำเพาะเจาะจงเฉพาะโรค  การใช้ยานี้กับผู้ป่วยแต่ละรายบุคคล อาจมีความแตกต่างกันตามความรุนแรงของโรคและดุลพินิจของแพทย์ผู้รักษา  การใช้ยานี้ผิดวิธี นอกจากจะไม่ทำให้อาการป่วยดีขึ้นแล้ว อาจทำให้เกิดอันตรายต่อผู้ป่วยได้อย่างมากมายตามมา(อ่านเพิ่มเติมในบทความนี้ หัวข้อ  ผลไม่พึงประสงค์ฯ) 
 ///// คาร์บิมาโซลมีสรรพคุณ(คุณสมบัติ)อย่างไร? ///// 
ยาคาร์บิมาโซลมีสรรพคุณ/ข้อบ่งใช้เพื่อ  บำบัดรักษาโรค/ภาวะต่อมไทรอยด์เป็นพิษ (Hyperthyroidism) 
 
 ///// คาร์บิมาโซลมีกลไกการออกฤทธิ์อย่างไร? ///// 
คาร์บิมาโซลมีกลไกการออกฤทธิ์โดย ตัวยาจะถูกเปลี่ยนโครงสร้างทางเคมีไปเป็นยาเมไทมาโซล (Methimazole)ซึ่งเป็นสาร/ยาที่ออกฤทธิ์ยับยั้งการสังเคราะห์ไทรอยด์ฮอร์โมนโดยไปรบกวนกระบวนการทางเคมีในต่อมไทรอยด์ไม่ให้ธาตุไอโอดีน(Iodine,ธาตุที่เกี่ยวข้องกับการเจริญเติบโตและการทำงานของเซลล์)ไปรวมตัวกับสารไทโรซีน (Tyrosine, กรดอะมิโนที่ร่างกายนำไปสร้างเป็นสารสื่อประสาท และไทรอยด์ฮอร์โมน)   ด้วยกลไกดังกล่าว ทำให้ชะลอการสังเคราะห์ไทรอยด์ฮอร์โมนทั้ง 2 ตัว(T-3, T-4)ลง จึงช่วยบำบัดโรคต่อมไทรอยด์เป็นพิษได้ตามสรรพคุณ 
 
 
 ///// คาร์บิมาโซลมีรูปแบบการจัดจำหน่ายอย่างไร? ///// 
ยาคาร์บิมาโซลมีรูปแบบการจัดจำหน่ายเป็น ยาเม็ดชนิดรับประทาน ขนาด 5,10,  และ20 มิลลิกรัม/เม็ด 
 
 ///// คาร์บิมาโซลมีขนาดรับประทานอย่างไร? ///// 
ยาคาร์บิมาโซลมีขนาดรับประทาน เช่น 
- ผู้ใหญ่อายุตั้งแต่ 18 ปีขึ้นไป:	รับประทาน 20 – 60 มิลลิกรัม/วัน  โดยแบ่งรับประทานวันละ 2 – 3 ครั้งตามแพทย์สั่ง ขนาดที่ใช้คงระดับการรักษาอยู่ที่ประมาณ 5 – 15 มิลลิกรัม/วัน  ระยะเวลาของการใช้ยาอยู่ที่ประมาณ 6 – 18 เดือนหรือตามดุลพินิจของแพทย์ผู้รักษา  ในบางครั้งแพทย์อาจให้ยาไทรอยด์ฮอร์โมน อย่างเช่น Levothyroxine 50 – 150 ไมโครกรัม/วันร่วมด้วยเพื่อป้องกันภาวะไทรอยด์ฮอร์โมนต่ำ/ภาวะขาดไทรอยด์ฮอร์โมนจากการใช้ยาคาร์บิมาโซล 
- เด็กอายุ 3 – 17 ปี: รับประทานวันละ 15 มิลลิกรัม ทั้งนี้ขึ้นอยู่กับการตอบสนองของผู้ป่วยต่อยานี้ และดุลพินิจของแพทย์ผู้รักษา 
- เด็กอายุต่ำกว่า 3 ปี: ยังไม่มีข้อมูลทางคลินิกด้านความปลอดภัยและขนาดยานี้ในเด็กวัยนี้ การใช้ยานี้ในเด็กวัยนี้จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- สามารถรับประทานยานี้ ก่อนหรือพร้อม อาหารก็ได้ 
- ระหว่างรับประทานยานี้ ระวังการเกิดภาวะขาดไทรอยด์ฮอร์โมน  ผู้ป่วยจึงควรต้องมาพบแพทย์/มาโรงพยาบาลตามนัด  เพื่อตรวจระดับไทรอยด์ฮอร์โมนในเลือดว่าอยู่ในระดับปกติหรือไม่ 
- ห้ามหยุดรับประทานยานี้ หรือปรับขนาดรับประทานโดยไม่ได้ขอคำปรึกษาจากแพทย์ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                             ตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคาร์บิมาโซล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคเลือด รวมถึงกำลังกินยา/ใช้ยา และ/หรืออาหารเสริมอะไรอยู่ เพราะคาร์บิมาโซลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริม ที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร
เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิด
ผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคาร์บิมาโซล สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป  ให้เพิ่มขนาดรับประทานเป็น 2 เท่า(คือ มื้อที่ลืม และมื้อปกติ) 
 
 ///// คาร์บิมาโซลมีผลไม่พึงประสงค์อย่างไร? ///// 
ยาคาร์บิมาโซลสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้  รู้สึกไม่สบายในกระเพาะอาหารเล็กน้อย  การรับรสชาติอาหารเปลี่ยน 
- ผลต่อระบบประสาท:  เช่น  ปวดศีรษะ  มีไข้ 
- ผลต่อกล้ามเนื้อ:  เช่น  ปวดข้อ 
- ผลต่อตับ:  เช่น เกิดดีซ่าน/ ตับอักเสบ 
- ผลต่อผิวหนัง:  เช่น  เกิดผื่นคัน 
- ผลต่อระบบเลือด:   เช่น กดการทำงานของไขกระดูก  เกิดภาวะNeutropenia(ภาวะเม็ดเลือดขาวในเลือดชนิด Neutrophilต่ำ)  Eosinophilia (ภาวะเม็ดเลือดขาวชนิด Eosinophilในเลือดสูง)  Leucopenia(ภาวะเม็ดเลือดขาวในเลือดทุกชนิดในเลือดต่ำ)  Thrombocytopenia(ภาวะเกล็ดเลือดต่ำ)   ภาวะโลหิตจางจากเม็ดเลือดแดงแตก 
 
 ///// มีข้อควรระวังการใช้คาร์บิมาโซลอย่างไร? ///// 
มีข้อควรระวังการใช้ยาคาร์บิมาโซล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามปรับขนาดรับประทานด้วยตนเอง  การลดหรือเพิ่มขนาดรับประทานตลอดจนถึงขั้นหยุดการใช้ยานี้ ควรต้องเป็นไปตามคำสั่งแพทย์ 
- มาโรงพยาบาลเพื่อรับ การตรวจร่างกาย  การตรวจเลือด ตามที่แพทย์นัดหมายทุกครั้ง 
- หากพบอาการแพ้ยานี้ เช่น  เกิดผื่นคัน  หายใจไม่ออก/หายใจลำบาก   ตัวบวม  ให้หยุดการใช้ยานี้ แล้วรีบมาพบแพทย์/มาโรงพยาบาลทันที/ฉุกเฉิน 
- ยานี้ อาจทำให้รู้สึก สับสน  ความจำแย่ลง  ควรมาปรึกษาแพทย์/มาโรงพยาบาลก่อนนัดเมื่อมีอาการดังกล่าว เพื่อแพทย์พิจารณาปรับการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาคาร์บิมาโซลด้วย) ยาแผนโบราณทุกชนิด และ อาหารเสริม   ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  ควรปรึกษา                  เภสัชกรประจำร้านขายยาก่อนซื้อยาใช้เองเสมอ 
 ///// คาร์บิมาโซลมีปฏิกิริยาระหว่างยากับยาตัวอื่นอย่างไร? ///// 
ยาคาร์บิมาโซลมีปฏิกิริยาระหว่างยากับยาตัวอื่น เช่น 
- การใช้ยาคาร์บิมาโซลร่วมกับยา Theophylline  อาจทำให้ระดับยา Theophylline ในเลือดเพิ่มสูงขึ้นจนอาจทำให้ผู้ป่วยได้รับอาการข้างเคียงสูงขึ้นตามมา  หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาคาร์บิมาโซลร่วมกับยาต้านการแข็งตัวของเลือด  อาจทำให้มีภาวะเลือดออกได้ง่ายขึ้น  หากมีความจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นรายบุคคลไป 
 
 ///// ควรเก็บรักษาคาร์บิมาโซลอย่างไร ///// 
ควรเก็บยาคาร์บิมาโซล ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// คาร์บิมาโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาคาร์บิมาโซลที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่งยาชื่อการค้าของยานี้ในต่างประเทศ เช่น Vidalta, Thyrozole 
 ///// บรรณานุกรม ///// 
https://www.drugs.com/uk/carbimazole-5mg-tablets-leaflet.html [2016,Nov19] 
http://www.medindia.net/drug-price/carbimazole/thyrocab-10-mg.htm [2016,Nov19] 
https://www.drugs.com/uk/pdf/leaflet/792800.pdf [2016,Nov19] 
https://en.wikipedia.org/wiki/Carbimazole [2016,Nov19] 
http://www.mims.com/thailand/drug/info/carbimazole/?type=brief&amp;mtype=generic [2016,Nov19]
