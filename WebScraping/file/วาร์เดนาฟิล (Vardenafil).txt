วาร์เดนาฟิล (Vardenafil)
 ///// บทนำ ///// 
วาร์เดนาฟิล (Vardenafil) เป็นยาที่ใช้รักษาอาการหย่อนสมรรถภาพทางเพศที่เรียกว่า “นก เขาไม่ขัน/องคชาตไม่แข็งตัว (Erectile dysfunction)” ที่เกิดในบุรุษ ถูกวางจำหน่ายภายใต้ชื่อการค้า Levitra, Staxyn, และ Vivanza ยาตัวนี้ออกฤทธิ์คล้ายคลึงกับยาที่มีชื่อว่า Sildenafil และ Tadalafil 
จากการศึกษาเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) ของยาชนิดนี้พบว่า ยาจะถูกดูดซึมจากระบบทางเดินอาหารได้ประมาณ 15% และจะเข้าจับกับพลาสมาโปรตีนได้ประมาณ 95% ตับจะเป็นอวัยวะที่เปลี่ยนโครงสร้างทางเคมีของยานี้ ร่าง กายต้องใช้เวลา 4 - 5 ชั่วโมงในการกำจัดยาออกจากกระแสเลือด 50% โดยผ่านไปกับอุจจาระ 
วาร์เดนาฟิลถูกจัดอยู่ในหมวดยาควบคุมพิเศษ ก่อนการสั่งจ่ายยานี้ แพทย์จะต้องทำการตรวจร่างกายผู้ป่วยว่ามีความพร้อมที่จะใช้ยานี้หรือไม่ รวมถึงประวัติของโรคประจำตัวที่ต้องนำมาประกอบ การพิจารณา ทั้งนี้เพื่อความปลอดภัยของตัวผู้ป่วยเอง 
 ///// ยาวาร์เดนาฟิลมีสรรพคุณ (คุณสมบัติ) อย่างไร? ///// 
ยาวาร์เดนาฟิลมีสรรพคุณใช้รักษาอาการหย่อนสมรรถภาพทางเพศ/นกเขาไม่ขันในบุรุษ 
 ///// ยาวาร์เดนาฟิลมีกลไกการออกฤทธิ์อย่างไร? ///// 
กลไกการออกฤทธิ์ของยาวาร์เดนาฟิลคือ ตัวยาจะออกฤทธิ์ต้านการทำงานของเอนไซม์ที่มีชื่อว่า Phosphodiesterase type-5 (PDE 5, เอนไซม์ควบคุมการหดและขยายหลอดลือดที่หล่อเลี้ยงองคชาตส่วนที่เรียกว่า Corpus cavernosum ที่ทำให้องคชาตแข็งตัวหรืออ่อนตัว) นอกจากนี้ ยังเพิ่มจำนวนของ Guanosine monophosphate (สารที่ช่วยขยายหลอดเลือด จึงเพิ่มเลือดหล่อเลี้ยงอวัยวะต่างๆ) อีกด้วย จากกลไกดังกล่าว จึงส่งผลเพิ่มเลือดหล่อเลี้ยงองคชาตในส่วน Corpus cavernosum จึงส่งผลให้องคชาตแข็งตัวได้ตามสรรพคุณ 
ข้อสำคัญ: ยานี้เป็นยาช่วยรักษาเฉพาะอาการเป็นครั้งคราวเท่านั้น ไม่สามารถรักษาโรคนกเขาไม่ขันให้หายได้ เพราะไม่ใช่ยาที่รักษาสาเหตุ (อ่านเพิ่มเติมในเว็บ haamor.com ในบทความเรื่อง นกเขาไม่ขัน ถึงสาเหตุ การรักษา การดูแลตนเอง และการป้องกัน) และยานี้ไม่สามารถป้องกันโรคติดต่อทางเพศสัมพันธ์ได้ 
 ///// ยาวาร์เดนาฟิลมีรูปแบบการจัดจำหน่ายอย่างไร? ///// 
ยาวาร์เดนาฟิลมีรูปแบบการจัดจำหน่าย เป็นยาเม็ดขนาด 10 และ 20 มิลลิกรัม/เม็ด 
 ///// ยาวาร์เดนาฟิลมีขนาดรับประทานอย่างไร? ///// 
ยาวาร์เดนาฟิลมีขนาดรับประทานดังนี้ 
ก. บุรุษผู้ใหญ่: รับประทาน 10 มิลลิกรัมก่อนมีเพศสัมพันธ์ 60 นาที อาจเพิ่มขนาดรับประทานตามคำแนะนำของแพทย์ได้ แต่ขนาดรับประทานสูงสุดไม่เกิน 20 มิลลิกรัม/วัน 
ข. บุรุษผู้สูงอายุที่อายุตั้งแต่ 65 ปีขึ้นไป: รับประทาน 5 มิลลิกรัมก่อนมีเพศสัมพันธ์ 60 นาที อาจเพิ่มขนาดรับประทานเป็น 10 มิลลิกรัม หรือ 20 มิลลิกรัม หากจำเป็นแต่ต้องอยู่ภายใต้คำแนะนำของแพทย์เท่านั้น 
*****หมายเหตุ: 
- สามารถรับประทานยานี้ก่อนหรือหลังอาหารก็ได้ 
- ยังไม่มีรายงานการศึกษาถึงการใช้ยานี้ในเด็ก 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาวาร์เดนาฟิล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาวาร์เดนาฟิลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาวาร์เดนาฟิลสามารถรับประทานเมื่อนึกขึ้นได้ ถ้าเวลาใกล้เคียงกับการ รับประทานยาในมื้อถัดไป ไม่จำเป็นต้องเพิ่มปริมาณยาเป็นสองเท่า 
 ///// ยาวาร์เดนาฟิลมีผลไม่พึงประสงค์อย่างไร? ///// 
ยาวาร์เดนาฟิลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ปวดศีรษะ หน้าแดง คลื่นไส้ วิงเวียน จมูกอักเสบ แพ้แสงแดด (ขึ้นผื่นหรือดำคล้ำเมื่อถูกแสงแดด) ความดันโลหิตสูง และการมองเห็นภาพไม่ชัดเจน 
 ///// มีข้อควรระวังการใช้ยาวาร์เดนาฟิลอย่างไร? ///// 
มีข้อควรระวังการใช้ยาวาร์เดนาฟิลดังนี้ 
- ห้ามใช้ยานี้กับผู้ป่วยชายที่มีอาการของโรคหัวใจ เพราะอาจทำให้หัวใจล้มเหลวได้ 
- ห้ามรับประทานร่วมกับยาที่มีสารไนเตรท (Nitrate) หรือกรดไนตริก (Nitric acid) เช่น ยารักษาโรคหัวใจบางชนิด (เช่น ยา Isosorbide) 
- ห้ามใช้ยานี้กับผู้ป่วยโรคตับขั้นรุนแรง 
- ห้ามใช้ยานี้กับผู้ป่วยด้วยภาวะหัวใจขาดเลือด 
- ห้ามใช้ยานี้กับผู้ป่วยที่มีภาวะจอตาอักเสบ 
- ห้ามใช้ยานี้กับผู้ป่วยชายที่มีรูปลักษณะองคชาตผิดปกติ 
- หยุดใช้ยานี้ทันที หากพบอาการการมองเห็นภาพผิดปกติหรือหูไม่ได้ยินเสียง 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาวาร์เดนาฟิลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาวาร์เดนาฟิลมีปฏิกิริยาระหว่างยากับยาตัวอื่นอย่างไร? ///// 
ยาวาร์เดนาฟิลมีปฏิกิริยาระหว่างยากับยาตัวอื่นดังนี้ 
- การใช้ยาวาร์เดนาฟิล ร่วมกับยาต่อไปนี้ จะทำให้ระดับยาในกระแสเลือดของวาร์เดนาฟิลเพิ่มมากขึ้น ยาดังกล่าวเช่น Erythomycin, Ritovir, Indinavir และ Ketoconazole หากมีความจำเป็น ต้องใช้ยาร่วมกัน ควรปรับขนาดรับประทานของคนไข้ให้เหมาะสมเป็นกรณีๆไป 
 ///// ควรเก็บรักษายาวาร์เดนาฟิลอย่างไร? ///// 
ควรเก็บยาวาร์เดนาฟิลที่อุณหภูมิ 15 – 30 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดด ความร้อน และความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาวาร์เดนาฟิลมีชื่ออื่นอีกไหม? ผลิตจากบริษัทอะไรบ้าง? ///// 
ยาาวาร์เดนาฟิลที่จำหน่ายในประเทศไทย มียาชื่อการค้าอื่นและบริษัทผู้ผลิตคือ 
 ///// บรรณานุกรม ///// 
1 http://en.wikipedia.org/wiki/Vardenafil [2014,Sept27]
	2 http://www.mims.com/USA/drug/info/vardenafil/ [2014,Sept27]
	3 http://www.mims.com/THAILAND/drug/info/Levitra/ [2014,Sept27]
