แคลเซียมคาร์บอเนต (Calcium Carbonate)
 ///// บทนำ ///// 
แคลเซียมคาร์บอเนต (Calcium Carbonate) เป็นสารประกอบที่มนุษย์นำมาใช้ประโยชน์หลายด้าน อาทิ อุตสาหกรรมเหล็ก อุตสาหกรรมผลิตน้ำมัน ขบวนการผลิตผ้าอ้อมสำเร็จรูป ในบางประเทศใช้แคลเซียมคาร์บอเนตปรับความเป็นกลางของแม่น้ำอันมีสาเหตุจากฝนกรด สำหรับทางเภสัชกรรมนักวิทยาศาสตร์ได้นำมาผลิตเป็นยาได้หลายสูตรตำรับ เช่น ยากลุ่มวิตามินบำรุงกระดูก ผสมในสูตรตำรับเพื่อทำเป็นยาลดกรด ยาช่วยย่อย ยาแก้ท้องอืด และยาแก้ท้องเสีย แต่ที่พบมากที่สุดในตลาดยาบ้านเรา จะเป็นรูปแบบของยาบำรุงและเสริมสร้างกระดูก 
ธรรมชาติของแคลเซียมคาร์บอเนตไม่ละลายน้ำ บางสูตรตำรับจึงแนะนำให้เคี้ยวยาก่อนกลืน หรือผลิตเป็นผงบรรจุแคปซูลจึงสะดวกกับผู้ที่ไม่ชอบเคี้ยวยา หรือผลิตอยู่ในรูปของยาเม็ดฟู่ที่ต้องละลายน้ำแล้วค่อยดื่ม 
หลังรับประทานแคลเซียมคาร์บอเนต ยาส่วนหนึ่งจะถูกดูดซึมเข้าร่างกายและขับออกทางปัสสาวะ ยาบางส่วนที่ไม่ถูกดูดซึมจะขับออกมากับอุจจาระ อย่างไรก็ตามยังต้องเฝ้าระวังการใช้ยาแคลเซียมคาร์บอเนต ด้วยมีผลข้างเคียงและข้อห้ามใช้หลายประการ การใช้ยานี้จึงควรต้องอยู่ภายใต้คำสั่งแพทย์เท่านั้น 
 ///// ยาแคลเซียมคาร์บอเนตมีสรรพคุณ (คุณสมบัติ) อย่างไร? ///// 
สรรพคุณของยาแคลเซียมคาร์บอเนต คือ 
- ใช้เป็นยาลดกรด บรรเทาอาการกรดไหลย้อน และอาหารไม่ย่อย 
- ใช้เป็นยาบำรุงกระดูก (ป้องกันโรคกระดูกพรุน) เสริมสร้างระดับแคลเซียมในกระแสเลือด 
 ///// ยาแคลเซียมคาร์บอเนตมีกลไกการออกฤทธิ์อย่างไร? ///// 
กลไกการออกฤทธิ์ของยาแคลเซียมคาร์บอเนต คือ หลังรับประทาน ตัวยาจะไปทำปฏิ กิริยากับกรดในกระเพาะอาหาร จนมีฤทธิ์เป็นกลาง และเกิดเป็นสารประกอบแคลเซียมคลอไรด์ (Calcium chloride) ซึ่งละลายน้ำได้ดี จึงถูกดูดซึมเข้าสู่กระแสเลือด เกลือแคลเซียมคาร์บอ เนตเองยังก่อให้เกิดการกระตุ้นให้กระเพาะอาหารหลั่งกรดออกมาได้เช่นเดียวกัน ผู้บริโภคจึงมักได้รับคำแนะนำว่าควรรับประทานยาพร้อมอาหาร หรือหลังอาหาร 
 ///// ยาแคลเซียมคาร์บอเนตมีรูปแบบการจัดจำหน่ายอย่างไร? ///// 
รูปแบบการจัดจำหน่ายของยาแคลเซียมคาร์บอเนต คือ 
ก.	ยาบำรุงกระดูก ชนิดยาเดี่ยว: 
- รูปแบบยาเม็ด ขนาดความแรง 600, 625, 835, 1000, 1250, 1500 มิลลิกรัม/เม็ด 
- รูปแบบยาแคปซูล ขนาดความแรง 350, 625, 835 มิลลิกรัม/แคปซูล 
ข. ยาบำรุงกระดูกชนิดยาผสมซึ่งมักมีวิตามิน-ดี ร่วมด้วย: 
- รูปแบบยาเม็ด ขนาดความแรง 625, 1050, 1500 มิลลิกรัม/เม็ด 
ค. ยาลดกรดชนิดยาเดี่ยว: 
- รูปแบบยาเม็ด ชนิดเคี้ยวขนาดความแรง 1000 มิลลิกรัม/เม็ด 
ง. ยาลดกรด ชนิดยาผสม 
- รูปแบบยาเม็ด ขนาดความแรง 80, 187.5, 200, 500 มิลลิกรัม/เม็ด 
- รูปแบบยาน้ำ ขนาดความแรง 325 มิลลิกรัม/10 มิลลิลิตร 
 ///// ยาแคลเซียมคาร์บอเนตมีขนาดรับประทานอย่างไร? ///// 
ยาแคลเซียมคาร์บอเนตมีขนาดรับประทาน ดังนี้ 
ก. รักษากรณีกระดูกพรุน: 
- ผู้ใหญ่รับประทาน 2,500 –7,500มิลลิกรัม/วันหลังอาหารโดยแบ่งรับประทาน 2 - 4 ครั้ง/วัน 
ข. รักษาภาวะแคลเซียมในเลือดต่ำ: 
- ผู้ใหญ่รับประทาน 900 – 2,500 มิลลิกรัม/วัน หลังอาหารโดยแบ่งรับประทาน 2 - 4 ครั้ง/วัน 
ค. รักษาภาวะอาการปวด จุกแน่นลิ้นปี่ ด้วยสาเหตุอาหารไม่ย่อย (Dyspepsia): 
- ผู้ใหญ่รับประทาน 300 – 7,980 มิลลิกรัม/วัน หลังอาหารโดยแบ่งรับประทาน 2 – 4ครั้ง/วัน ขนาดรับประทานสูงสุดของอาการอาหารไม่ย่อย อยู่ในช่วง 5,500 –7,980 มิลลิกรัม/วัน ไม่ควรใช้ยาติดต่อกันนานเกิน 2 สัปดาห์ เว้นแต่จะมีคำสั่งจากแพทย์ 
ง. รักษาแผลในกระเพาะอาหาร-ลำไส้: 
- ผู้ใหญ่รับประทาน 1,250 - 3,750 มิลลิกรัม/วันหลังอาหารโดยแบ่งรับประทาน 2 - 4 ครั้ง/วัน ทั้งนี้การใช้ยาสำหรับรักษาแผลในกระเพาะอาหารและลำไส้ หากใช้ยาติด ต่อกันนานเกินไปอาจกระตุ้นกระเพาะอาหารให้หลั่งกรดออกมามากหรือที่เรียกว่า Acid rebound จึง ต้องใช้ยานี้ตามคำแนะนำของแพทย์เท่านั้น 
หมายเหตุ: 
จะเห็นว่าขนาดการใช้ยาแคลเซียมคาร์บอเนตมีขอบข่ายที่กว้าง เหมาะกับผู้ป่วยแต่ละคนซึ่งมีอาการและความรุนแรงของโรคที่แตกต่างกัน ดังนั้นการใช้ยาต้องอยู่ภายใต้การดูแลของแพทย์เท่านั้น 
การใช้ยาแคลเซียมคาร์บอเนตในเด็ก ต้องอยู่ในการแนะนำของแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาแคลเซียมคาร์บอเนต ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยาอะไรอยู่ เพราะยาแคลเซียมคาร์บอเนต อาจส่ง ผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร เพราะยาหลาย  ประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแคลเซียมคาร์บอเนต สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาแคลเซียมคาร์บอเนตมีผลไม่พึงประสงค์อย่างไร? ///// 
สามารถพบผลไม่พึงประสงค์ (ผลข้างเคียง/อาการข้างเคียง) หลังการรับประทานแคล เซียมคาร์บอเนต ดังนี้ ท้องผูก ผื่นคัน แน่นอึดอัดท้อง หายใจไม่สะดวก อาจพบอาการบวมที่ปาก ริมฝีปาก ใบหน้า และลิ้น รู้สึกสับสน อารมณ์หงุดหงิด ปัสสาวะมาก เบื่ออาหาร คลื่นไส้ อาเจียน และอ่อนเพลีย 
 ///// มีข้อควรระวังการใช้ยาแคลเซียมคาร์บอเนตอย่างไร? ///// 
ข้อควรระวังการใช้ยาแคลเซียมคาร์บอเนต ได้แก่ 
- ห้ามใช้ยานี้กับผู้ที่แพ้แคลเซียมคาร์บอเนต 
- ห้ามใช้ยานี้กับผู้ที่มีภาวะเกลือฟอสเฟต (Phosphate) ในกระแสเลือดต่ำ (Hypophos phatemia: อาการ เช่น สับสน กล้ามเนื้ออ่อนแรง) 
- ห้ามใช้ยานี้กับผู้ป่วยโรคไต หรือมีการทำงานของไตผิดปกติ 
- ระวังการใช้ยานี้กับผู้ป่วยในกลุ่มต่อไปนี้ เช่น ผู้ป่วยที่มีภาวะร่างกายสูญเสียน้ำ (ภาวะขาดน้ำ), ผู้ป่วยที่มีภาวะต่อมพาราไทรอยด์ทำงานมากเกินไป, ผู้ป่วยที่มีภาวะเลือดออกในกระ เพาะอาหาร - ลำไส้ (ภาวะเลือดออกในทางเดินอาหาร), และผู้ป่วยที่มีภาวะทางเดินอาหารอุดตัน (ลำไส้อุดตัน) 
- ระวังการใช้ยานี้กับผู้ที่เป็นนิ่วในไต หรือผู้ที่มีภาวะท้องผูกเป็นประจำ 
- ระวังการใช้ยานี้ในผู้ป่วยที่มีภาวะแคลเซียมในกระแสเลือดสูง (Hypercalcemia: อาการ เช่น สับสน คลื่นไส้ อาเจียน) 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึง ยาแผนปัจจุบันทุกชนิด(รวมยาแคลเซียมคาร์บอเนตด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิด ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาแคลเซียมคาร์บอเนตมีปฏิกิริยาระหว่างยากับยาตัวอื่นอย่างไร? ///// 
ยาแคลเซียมคาร์บอเนตมีปฏิกิริยาระหว่างยากับยาตัวอื่น เช่น 
- หากต้องใช้ยาแคลเซียมคาร์บอเนตร่วมกับวิตามินที่มีธาตุเหล็กเป็นองค์ประกอบ ควรเว้นระยะเวลาการรับประทานยาห่างกัน 2 ชั่วโมงเป็นอย่างต่ำ ด้วยแคลเซียมคาร์บอเนตจะลดประ สิทธิภาพในการรักษาของยาวิตามินดังกล่าว 
- การใช้แคลเซียมคาร์บอเนตร่วมกับยาปฏิชีวนะบางตัว จะทำให้ประสิทธิภาพในการต่อ ต้านแบคทีเรียของยาปฏิชีวนะลดต่ำลง หากมีความจำเป็นต้องรับประทานร่วมกันควรหลีกเลี่ยงและเว้นระยะเวลาให้ห่างกัน 2 - 3 ชั่วโมง ยาปฏิชีวนะดังกล่าว เช่น Doxycycline และ Tetra cycline 
- การใช้แคลเซียมคาร์บอเนตร่วมกับยาป้องกันโรคหัวใจ อาจส่งผลให้กลไกการทำงานของยาป้องกันโรคหัวใจด้อยประสิทธิภาพลงไป หากมีความจำเป็นต้องรับประทานร่วมกัน อาจต้องปรับขนาดการรับประทานของยาทั้ง 2 กลุ่มนี้ ยาป้องกันโรคหัวใจดังกล่าว เช่น Aspirin 
- การใช้แคลเซียมคาร์บอเนตร่วมกับยารักษาความดันโลหิตสูง จะทำให้ประสิทธิภาพในการลดความดันโลหิตด้อยลงไป ต้องทำการปรับขนาดรับประทานของยาทั้ง 2 กลุ่ม ยารักษา ความดันโลหิตสูง เช่น Atenolol, Felodipine Timolol เป็นต้น 
 ///// ควรเก็บรักษายาแคลเซียมคาร์บอเนตอย่างไร ///// 
สามารถเก็บยาแคลเซียมคาร์บอเนตที่อุณหภูมิห้อง บรรจุในภาชนะที่ปิดมิดชิด พ้นแสง แดดและความชื้น และเก็บยาให้พ้นมือเด็กและสัตว์เลี้ยง 
 ///// ยาแคลเซียมคาร์บอเนตมีชื่ออื่นอีกไหม? ผลิตจากบริษัทอะไรบ้าง? ///// 
ยาแคลเซียมคาร์บอเนตที่จำหน่ายในประเทศไทย มีชื่อยาการค้าอื่นและบริษัทผู้ผลิต เช่น 
 ///// บรรณานุกรม ///// 
1. https://www.mims.com/Thailand/drug/search/calcium%20carbonate [2014,June5]
	2. http://en.wikipedia.org/wiki/Calcium_carbonate [2014,June5]
	3. http://www.webmd.com/drugs/mono-2123-CALCIUM+CARBONATE+ANTACID+-+ORAL.aspx?drugid=579&amp;drugname=calcium+carbonate+oral [2014,June5]
	4. https://www.mims.com/THAILAND/Home/GatewaySubscription/?generic=calcium+carbonate [2014,June5]
	5. http://www.drugs.com/dosage/calcium-carbonate.html#Usual_Adult_Dose_for_Osteoporosis [2014,June5]
	6. http://www.drugs.com/sfx/calcium-carbonate-side-effects.html [2014,June5]
	7. http://www.webmd.com/drugs/mono-139-CALCIUM+SUPPLEMENTS+-+ORAL.aspx?drugid=579&amp;drugname=Calcium+Carbonate+Oral&amp;pagenumber=5 [2014,June5]
	8. https://online.epocrates.com/u/103330/calcium+carbonate/Contraindications+Cautions [2014,June5]
	9. http://www.drugs.com/drug-interactions/ascorbic-acid-carbonyl-iron-with-calcium-carbonate-3397-0-464-0.html [2014,June5]
	10. http://www.healthcentral.com/osteoporosis/r/medications/calcium-carbonate-oral-579/dosage [2014,June5]
