เวคฟูลเนสโปรโมติ้งเอเจนท์ (Wakefulness-promoting agent or Eugeroic)
 ///// บทนำ ///// 
ยาเวคฟูลเนสโปรโมติ้งเอเจนท์(Wakefulness-promoting agent) หรือจะเรียกว่า ยูเจอโรอิค (Eugeroic) หรือ Eugregoric  หรือ Eugregorique เป็นกลุ่มยาที่นำมารักษาภาวะง่วงนอนหรือการนอนมากเกินไป(Excessive daytime sleepiness) ซึ่งอาจเกิดจากสาเหตุต่างๆ เช่น 
- นอนหลับในเวลากลางคืนไม่เพียงพอ 
- อาการอ่อนเพลียจากการเดินทางด้วยเครื่องบินเป็นเวลานาน (Jet lag) 
- ป่วยเป็นโรคลมหลับ (Narcolepsy) โรคซึมเศร้า  โรคไต  เกิดเนื้องอกในสมอง  ศีรษะได้รับบาดเจ็บ  โรคไทรอยด์ฮอร์โมนต่ำ/ภาวะขาดไทรอยด์ฮอร์โมน 
- เหตุจากสาร/ยาเสพติด 
- การขาดวิตามิน เช่น การขาดไบโอติน (วิตามินบี7) 
- ได้รับยารักษาโรคบางประเภท เช่น ยานอนหลับ 
ยากลุ่มเวคฟูลเนสโปรโมติ้งเอเจนท์  มีฤทธิ์ตรงกันข้ามกับยาสงบประสาท/ยาคลายเครียด และยาต้านฮีสตามีน(Antihistamine)   ปัจจุบันยังพบเห็นการใช้ยาในกลุ่มเวคฟูลเนสโปรโมติ้งเอเจนท์ อยู่ 2 รายการ คือ 
1. ยา Armodafinil:  มีรูปแบบยาแผนปัจจุบันจะเป็นยารับประทานขนาด 50,150,  200, และ 250 มิลลิกรัม/เม็ด ก่อให้เกิดฤทธิ์ของการติดยาได้ต่ำ ในต่างประเทศจึงจัดให้อยู่ในประเภทยาควบคุม   อาการข้างเคียง(ผลข้างเคียง)ที่พบบ่อยจากยานี้ คือ ปวดศีรษะ  และวิงเวียน 
2. ยา Modafinil:  มีฤทธิ์ที่ก่อให้เกิดการติดยาได้ต่ำกว่ายา Armodafinil รูปแบบยาแผนปัจจุบันจะเป็นยารับประทานขนาด 100 และ 200 มิลลิกรัม/เม็ด  อาการข้างเคียงที่พบบ่อยคือ ปวดท้อง  ท้องเสีย  และวิงเวียน 
ก่อนการใช้ยากลุ่มเวคฟูลเนสโปรโมติ้งเอเจนท์ แพทย์จะพิจารณาเงื่อนไขทางสุขภาพบางประการของผู้ป่วย เช่น 
- ผู้ป่วยเคยมีอาการแพ้ยากลุ่มเวคฟูลเนสโปรโมติ้งเอเจนท์ มาก่อนหรือไม่ 
- หากเป็นสตรีอยู่ในภาวะตั้งครรภ์ หรืออยู่ในภาวะให้นมบุตรหรือไม่ 
- มีประวัติเป็นโรคหัวใจหรือไม่ 
- มีการใช้ยาอื่นๆอยู่ก่อนหน้านี้หรือไม่  โดยเฉพาะยา  Erythromycin,  Ketoconazole, Carbamazepine,  Phenobarbital,  Rifampin 
โดยทั่วไป แพทย์จะให้ผู้ป่วยรับประทานยากลุ่ม เวคฟูลเนสโปรโมติ้งเอเจนท์ วันละครั้งในตอนเช้า และไม่ต้องปรับขนาดรับประทานในผู้ป่วยโรคไต  แต่ควรต้องปรับขนาดรับประทานลดลงในผู้ป่วยโรคตับระยะรุนแรง 
การเลือกใช้ยาเวคฟูลเนสโปรโมติ้งเอเจนท์ ตัวใดในการรักษานั้น ต้องเป็นไปตามคำสั่งของแพทย์เท่านั้น  และห้ามมิให้ผู้ป่วยปรับขนาดรับประทานยานี้ด้วยตนเอง 
 ///// เวคฟูลเนสโปรโมติ้งเอเจนท์ มีสรรพคุณ(คุณสมบัติ)อย่างไร? ///// 
ยาเวคฟูลเนสโปรโมติ้งเอเจนท์ มีสรรพคุณ/ข้อบ่งใช้ เช่น 
- บำบัดภาวะง่วงนอน หรือการนอนหลับมากเกินไป 
- บำบัดอาการป่วยของโรคลมหลับ (Narcolepsy) 
 ///// เวคฟูลเนสโปรโมติ้งเอเจนท์ มีกลไกการออกฤทธิ์อย่างไร? ///// 
ยากลุ่มเวคฟูลเนสโปรโมติ้งเอเจนท์ จะมีกลไกการออกฤทธิ์คล้ายกับยา Sympathomimetic drug นอกจากนี้ยังเป็นสารประเภท Indirect dopamine receptor agonist   และประเภท Atypical dopamine reuptake inhibitor ส่งผลกระตุ้นสมอง และเกิดการปรับสมดุลของสารสื่อประสาทต่างๆตามมา จากกลไกดังกล่าว  จึงเป็นเหตุผลให้เกิดฤทธิ์ของการรักษาตามสรรพคุณ 
 ///// เวคฟูลเนสโปรโมติ้งเอเจนท์ มีรูปแบบการจัดจำหน่ายอย่างไร? ///// 
ยากลุ่มเวคฟูลเนสโปรโมติ้งเอเจนท์ มีรูปแบบการจัดจำหน่ายเป็น ยาเม็ดชนิดรับประทาน 
 ///// เวคฟูลเนสโปรโมติ้งเอเจนท์ มีขนาดรับประทานอย่างไร? ///// 
ยากลุ่มเวคฟูลเนสโปรโมติ้งเอเจนท์ มีขนาดรับประทาน เช่น 
- ผู้ใหญ่: รับประทานยานี้ในขนาดและระยะเวลาตามคำสั่งของแพทย์ผู้รักษา  วันละครั้งในตอนเช้า  โดยรับประทาน ก่อน หรือ พร้อมอาหารก็ได้ 
- เด็ก: ทางคลินิก ยังไม่มีขนาดการใช้ยานี้ที่ชัดเจนกับเด็ก การใช้ยานี้กับเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเวคฟูลเนสโปรโมติ้งเอเจนท์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่  เพราะยาเวคฟูลเนสโปรโมติ้งเอเจนท์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเวคฟูลเนสโปรโมติ้งเอเจนท์ สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
แต่อย่างไรก็ดี เพื่อประสิทธิผลของการรักษา ควรรับประทานยาเวคฟูลเนสโปรโมติ้งเอเจนท์ ตรงเวลา 
 ///// เวคฟูลเนสโปรโมติ้งเอเจนท์ มีผลไม่พึงประสงค์อย่างไร? ///// 
ยาเวคฟูลเนสโปรโมติ้งเอเจนท์ สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบประสาท:  เช่น ปวดศีรษะ  นอนไม่หลับ   หงุดหงิด  รู้สึกสับสน 
- ผลต่อระบบทางเดินอาหาร:  เช่น รู้สึกไม่สบายในระบบทางเดินอาหาร 
- ผลต่อหัวใจ:  เช่น  ความดันโลหิตสูง  ชีพจรเต้นผิดปกติ  หัวใจเต้นเร็ว   เบื่ออาหาร  คลื่นไส้  และฝันร้าย 
- ผลต่อสภาพจิตใจ:  เช่น  ซึมเศร้า  วิตกกังวล 
*อนึ่ง อาการของผู้ที่ได้รับยานี้เกินขนาด อาจจะสังเกตุได้จากอาการ  กระสับกระส่าย  หงุดหงิด  ก้าวร้าว  สับสน  กังวลใจ   ตัวสั่น  นอนไม่หลับ ใจสั่น  ซึ่งเมื่อเกิดอาการดังกล่าวหลังการใช้ยานี้ ควรรีบพบแพทย์/ไปโรงพยาบาลโดยเร็ว 
 ///// มีข้อควรระวังการใช้เวคฟูลเนสโปรโมติ้งเอเจนท์อย่างไร? ///// 
มีข้อควรระวังการใช้ยาเวคฟูลเนสโปรโมติ้งเอเจนท์ เช่น 
- ห้ามใช้กับผู้ที่แพ้ยานี้ 
- ห้ามปรับขนาดการรับประทานด้วยตนเอง 
- ห้ามดื่มสุราร่วมกับการรับประทานยาเวคฟูลเนสโปรโมติ้งเอเจนท์ ด้วยจะทำให้ฤทธิ์การรักษาของยานี้ลดลง 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร เด็ก และผู้สูงอายุโดยไม่มีคำสั่งจากแพทย์ 
- แจ้งแพทย์ พยาบาล  เภสัชกร ทุกครั้งว่ามียาอื่นใดใช้อยู่ก่อนแล้ว 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมเวคฟูลเนสโปรโมติ้งเอเจนท์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เวคฟูลเนสโปรโมติ้งเอเจนท์มีปฏิกิริยาระหว่างยากับยาตัวอื่นอย่างไร? ///// 
ยาเวคฟูลเนสโปรโมติ้งเอเจนท์ มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเวคฟูลเนสโปรโมติ้งเอเจนท์ ร่วมกับยา Hydrocodone ด้วยจะทำให้ระดับยา Hydrocodone ในกระแสเลือดลดต่ำลงจนส่งผลเสียต่อการรักษา 
- หลีกเลี่ยงการใช้ยาเวคฟูลเนสโปรโมติ้งเอเจนท์ ร่วมกับยา Citalopram ด้วยจะทำให้ระดับยา Citalopram ในกระแสเลือดเพิ่มมากขึ้นจนอาจก่อให้เกิดอาการข้างเคียงจากยา Citalopram ตามมา 
 ///// ควรเก็บรักษาเวคฟูลเนสโปรโมติ้งเอเจนท์ อย่างไร? ///// 
ควรเก็บยาเวคฟูลเนสโปรโมติ้งเอเจนท์ ในอุณหภูมิห้องที่เย็น ไม่เก็บยานี้ในช่องแช่แข็งของตู้เย็น  ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงสว่าง/แสงแดด  ความร้อนและความชื้น และ เก็บยาให้พ้นมือเด็กและสัตว์เลี้ยง 
 ///// เวคฟูลเนสโปรโมติ้งเอเจนท์ มีชื่ออื่นอีกไหม? ผลิตจากบริษัทอะไรบ้าง? ///// 
ยาเวคฟูลเนสโปรโมติ้งเอเจนท์ ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://smart-drugs.net/modafinil-adrafinil.html  [2016,Sept10] 
https://en.wikipedia.org/wiki/Wakefulness-promoting_agent   [2016,Sept10] 
http://broom02.revolvy.com/main/index.php?s=Armodafinil&amp;item_type=topic&amp;overlay=1  [2016,Sept10] 
https://www.drugs.com/nuvigil.html  [2016,Sept10] 
http://www.fda.gov/downloads/Drugs/DrugSafety/UCM231717.pdf   [2016,Sept10] 
https://www.drugs.com/imprints/provigil-100-mg-1495.html  [2016,Sept10] 
https://www.drugs.com/drug-interactions/modafinil-index.html?filter=3&amp;generic_only=  [2016,Sept10]
