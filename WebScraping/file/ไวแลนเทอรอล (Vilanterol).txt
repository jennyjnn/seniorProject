ไวแลนเทอรอล (Vilanterol)
 ///// บทนำ ///// 
ยาไวแลนเทอรอล(Vilanterol) เป็นยาในกลุ่ม เบต้า2 แอดริเนอร์จิก อโกนิสท์ (Beta 2 adrenergic agonist) ที่ออกฤทธิ์ได้ยาวนาน(Ultra-long-acting beta2 agonists)   ทางคลินิก นำมาใช้เป็นยาบำบัดอาการโรคปอดอุดกั้นเรื้อรัง(COPD) และโรคหืด   โดยยาไวแลนเทอรอลจะทำหน้าที่บรรเทาและชะลออาการของโรค 
นอกจากนี้ แพทย์จะให้คำแนะนำกับผู้ป่วยเพื่อหลีกเลี่ยงความเสี่ยงของ
การเกิดโรคเช่น หยุดการสูบบุหรี่  เลือกอยู่ในสถานที่ที่ไม่มีมลพิษทางอากาศ  รวมถึง
การปฏิบัติตัวอย่างเหมาะสมอย่างเช่น การออกกำลังกาย  การพักผ่อน และการรับประทานอาหารมีประโยชน์ 5 หมู่ให้ครบถ้วนในทุกวัน 
ยาไวแลนเทอรอล มีรูปแบบเภสัชภัณฑ์ เป็นยาสูดพ่นทางปากเพื่อให้ตัวยาถูกนำ
ส่งไปยังหลอดลม และทำให้เกิดการขยายตัวของหลอดลมจึงส่งผลให้อากาศจากการหายใจไหลเวียนเข้าถุงลมปอดได้สะดวกมากขึ้น 
เราจะพบเห็นสูตรตำรับของยาไวแลนเทอรอลในลักษณะยาที่ผสมร่วมกับยาคอร์ติโคสเตียรอยด์(Corticosteroid) เช่นยา  Fluticasone furoate  หรือบางสูตรตำรับใช้ยาไวแลนเทอรอลผสมร่วมกับยา Umeclidinium bromide (ยารักษาโรคปอดอุดกั้นเรื้อรัง)ซึ่งจะพบเห็นภายใต้ชื่อการค้าต่างๆเช่น  Breo ellipta,  Relvar ellipta, และ Anoro ellipta, เป็นต้น 
ยาไวแลนเทอรอลเหมาะที่จะใช้ในการรักษาแบบเชิงป้องกัน และไม่สามารถใช้ยานี้บรรเทาอาการหอบหืดแบบเฉียบพลัน  ดังนั้นผู้ที่เป็นโรคหืด แพทย์จะแนะนำให้ผู้ป่วยมียาประเภท Short-acting beta 2 agonist เช่น  Albuterol ติดตัวสำรองไว้ด้วยเพื่อใช้บรรเทาอาการหอบหืดแบบเฉียบพลัน 
ข้อควรระวังของยาไวแลนเทอรอลที่ผู้ป่วยควรทราบมีดังนี้ เช่น 
- ต้องไม่ใช้กับผู้ที่มีประวัติแพ้ยาไวแลนเทอรอล 
- ห้ามใช้ยานี้ขณะที่ผู้ป่วยมีอาการหอบหืด หรือขณะที่มีอาการแน่นหน้าอก/หายใจลำบาก 
- ห้ามใช้ร่วมกับยารักษาโรคปอดอุดกั้นเรื้อรังที่ออกฤทธิ์นานตัวอื่นๆนอกจากจะ
มีคำสั่งจากแพทย์ เช่นยา Formoterol /Budesonide 
- การใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  จะต้องเป็นไปตามดุลยพินิจของแพทย์เท่านั้น 
- ยานี้สามารถทำให้อาการของโรคบางประเภทรุนแรงขึ้นได้  ดังนั้นควรหลีกเลี่ยงการใช้ยากับผู้ที่มีโรคประจำตัวดังต่อไปนี้ เช่น  ต่อมไทรอยด์เป็นพิษ  ผู้ที่มีภาวะเกลือโปแตสเซียมในเลือดต่ำ   โรคหลอดเลือดหัวใจ   โรคหัวใจเต้นผิดจังหวะ 
- การสูดพ่นยานี้ผู้ป่วยจะต้องผ่อนลมหายใจออก หลังจากนั้นกลั้นหายใจเล็กน้อย อมปากท่อของอุปกรณ์สูดพ่น แล้วจึงสูดหายใจนำยาเข้าทางปากให้ได้นาน 3- 4 วินาทีขึ้นไปเพื่อดึงผงยานี้ออกจากอุปกรณ์ ห้ามมิให้พ่นลมหายใจใส่อุปกรณ์เด็ดขาด หลังจากนั้น นำอุปกรณ์พ่นยาออกจากปาก แล้วต้องบ้วนปากทุกครั้งหลังสูดพ่นยานี้เพื่อป้องกันตัวยาตกค้างในช่องปากซึ่งจะส่งผลให้เกิดเชื้อราในช่องปากได้ 
- ต้องใช้ยานี้ต่อเนื่อง ห้ามหยุดการใช้ยานี้ด้วยตนเองนอกจากจะมีคำสั่งแพทย์ 
- ยาไวแลนเทอรอลไม่สามารถระงับอาการของโรคหอบหืดแบบเฉียบพลันได้ภายในทันทีทันใด  กรณีที่ผู้ป่วยเกิดอาการกำเริบของหอบหืดเฉียบพลัน  ทางคลินิกแนะนำให้ใช้ยาระงับอาการหอบหืดอย่างเฉียบพลัน เช่นยา Albuterol  ซึ่งผู้ป่วยควรมีติดตัวเสมอเพื่อใช้ในกรณีเกิดอาการหอบหืดเฉียบพลันฉุกเฉิน 
- หากอาการของโรคไม่ดีขึ้นถึงแม้จะใช้ยาไวแลนเทอรอลไปสักระยะหนึ่งแล้ว  ผู้ป่วยควรรีบกลับมาขอคำปรึกษาจากแพทย์/มาโรงพยาบาลอีกครั้ง โดยไม่ต้องรอถึงวันแพทย์นัด 
- ห้ามใช้ยานี้กับเด็กที่อายุต่ำกว่า 12 ปีลงมา 
ด้วยยาไวแลนคาเทอรอลเป็นยาประเภทยาควบคุมพิเศษ ดังนั้นเราจึงพบเห็นการใช้ยานี้ได้แต่ในสถานพยาบาล และการใช้ยาต้องเป็นไปตามคำสั่งของแพทย์แต่เพียงผู้เดียว 
 
 ///// ไวแลนเทอรอลมีสรรพคุณ(คุณสมบัติ)อย่างไร? ///// 
ยาไวแลนเทอรอลมีสรรพคุณ/ข้อบ่งใช้เพื่อ บำบัดป้องกันอาการโรคปอดอุดกั้นเรื้อรัง (COPD) ไม่สามารถใช้รักษาอาการโรคที่เกิดอย่างเฉียบพลันได้ 
 
 ///// ไวแลนเทอรอลมีกลไกการออกฤทธิ์อย่างไร? ///// 
ยาไวแลนเทอรอลเป็นยาประเภทเบต้า2 แอดริเนอร์จิก อโกนิสท์  ตัวยามีกลไกการออกฤทธิ์ต่อกล้ามเนื้อเรียบของผนังหลอดลม  โดยทำให้เกิดการคลายตัวของกล้ามเนื้อเรียบหลอดลม  ส่งผลให้ช่องทางเดินอากาศในหลอดลมขยายและกว้างขึ้น  อากาศในหลอดลมจึงไหลเวียนเข้าปอดได้สะดวก จนเป็นผลให้อาการโรคปอดอุดกั้นเรื้อรังทุเลาลงได้ตามสรรพคุณ 
 
 ///// ไวแลนเทอรอลมีรูปแบบการจัดจำหน่ายอย่างไร? ///// 
ยาไวแลนเทอรอลมีรูปแบบการจัดจำหน่ายเป็น ยาผงสำหรับสูดพ่นที่ประกอบด้วยตัวยา 
- Fluticasone furoate 100 ไมโครกรัม+ Vilanterol 25 ไมโครกรัม/การสูดพ่น 1 ครั้ง     และ 
- Fluticasone furoate 200 ไมโครกรัม+ Vilanterol 25 ไมโครกรัม/การสูดพ่น 1 ครั้ง 
 
 ///// ไวแลนเทอรอลมีขนาดการบริหารยาอย่างไร? ///// 
ยาไวแลนเทอรอลมีขนาดการบริหารยา/ใช้ยา เช่น 
- ผู้ใหญ่และเด็กที่มีอายุตั้งแต่ 12 ปีขึ้นไป: สูดพ่นยา Fluticasone furoate 100 ไมโครกรัม+ Vilanterol 25 ไมโครกรัม วันละ 1 ครั้ง  หรือสูดพ่นยา  Fluticasone furoate 200 ไมโครกรัม+ Vilanterol 25 ไมโครกรัม วันละ 1 ครั้ง   โดยต้องใช้ยาตรงตามขนาดและเวลาในแต่ละวันและต้องใช้ยาต่อเนื่อง ตามคำสั่งแพทย์  ห้ามหยุดใช้ยานี้เอง 
- เด็กอายุต่ำกว่า 12 ปี: ห้ามใช้ยานี้กับเด็กที่มีอายุต่ำกว่า 12 ปี 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไวแลนเทอรอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ   โรคความดันโลหิตสูง  โรคความดันโลหิตต่ำ   โรคตับ   รวมทั้งกำลังกินยา/ใช้ยาอะไรอยู่ เพราะยาไวแลนเทอรอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมพ่นยาควรทำอย่างไร? ///// 
หากลืมพ่นยาไวแลนเทอรอล สามารถพ่นยานี้ทันทีเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป  ไม่จำเป็นต้องเพิ่มปริมาณยาเป็น 2 เท่า ให้ใช้ยานี้ในขนาดปกติเท่านั้น 
แต่อย่างไรก็ดี การใช้ยาไวแลนเทอรอลอย่างมีประสิทธิผล จะต้องใช้ยานี้ตรงตามคำสั่งแพทย์เท่านั้น 
 ///// ไวแลนเทอรอลมีผลไม่พึงประสงค์อย่างไร? ///// 
ยาไวแลนเทอรอลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  ปวดศีรษะ 
- ผลต่อระบบหัวใจและหลอดเลือด:   เช่น  หัวใจเต้นเร็ว  ชีพจร/ หัวใจเต้นผิดปกติ 
- ผลต่อผิวหนัง:  เช่น  เกิดผื่นคัน 
- ผลต่อสภาพจิตใจ:   เช่น  วิตกกังวล 
- ผลต่อกล้ามเนื้อ:   เช่น  ปวดกล้ามเนื้อ   ปวดหลัง 
- ผลต่อระบบทางเดินหายใจ:   เช่น  ไอ  ทางเดินหายใจส่วนบนอักเสบ/โรคติดเชื้อทางเดินหายใจส่วนบน   หลอดลมอักเสบ   คออักเสบ    ไซนัสอักเสบ 
 
 ///// มีข้อควรระวังการใช้ไวแลนเทอรอลอย่างไร? ///// 
มีข้อควรระวังการใช้ยาไวแลนเทอรอล เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ร่วมกับยารักษาโรคปอดอุดกั้นเรื้อรังตัวอื่น โดยไม่ได้ขอคำปรึกษาจากแพทย์ก่อน 
- ห้ามใช้ยานี้ขณะที่ผู้ป่วยมีอาการ หอบ  ไอ  เป็นลมชัก เพราะยานี้ใช้เพื่อบำบัด เพื่อป้องกันการเกิดอาการโรคปอดอุดกั้นเรื้อรัง แต่ไม่สามารถระงับอาการที่เกิดแบบเฉียบพลันได้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็กอายุต่ำกว่า 12 ปี 
- ห้ามปรับขนาดการพ่นยานี้ด้วยตนเอง 
- ห้ามใช้ยานี้ที่มีสภาพเปลี่ยนไปจากเดิม เช่น ผงยาเปียกชื้น ผงยาเปลี่ยนสี และ/หรือกลิ่น 
- พ่นยานี้ต่อเนื่อง ตรงตามขนาด และเวลาในแต่ละวัน ตามแพทย์สั่ง 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการตรวจร่างกายและดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไวแลนเทอรอลด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ไวแลนเทอรอลมีปฏิกิริยาระหว่างยากับยาตัวอื่นอย่างไร? ///// 
ยาไวแลนเทอรอลมีปฏิกิริยาระหว่างยากับยาตัวอื่น เช่น 
- ห้ามใช้ยาไวแลนเทอรอลร่วมกับยา Beta-adrenergic blockers ด้วยจะทำให้ประสิทธิภาพในการรักษาของยาไวแลนเทอรอลด้อยลงไป 
- ห้ามใช้ยาไวแลนเทอรอลร่วมกับยา Ketoconazole, Ritonavir,  ด้วยจะทำให้                         ผู้ป่วยได้รับผลข้างเคียงจากยาไวแลนเทอรอลมากขึ้น 
 ///// ควรเก็บรักษาไวแลนเทอรอลอย่างไร? ///// 
ควรเก็บยาไวแลนเทอรอลภายใต้อุณหภูมิ 25-30 องศาเซลเซียส (Celsius) ห้ามเก็บยาในช่องแช่แข็งตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ไวแลนเทอรอลมีชื่ออื่นอีกไหม? ผลิตจากบริษัทอะไรบ้าง? ///// 
ยาไวแลนเทอรอล มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/monograph/vilanterol-trifenatate.html[2017,June24] 
https://en.wikipedia.org/wiki/Vilanterol[2017,June24] 
https://medlineplus.gov/druginfo/meds/a613037.html[2017,June24] 
https://www.gsksource.com/pharma/content/dam/GlaxoSmithKline/US/en/Prescribing_Information/Breo_Ellipta/pdf/BREO-ELLIPTA-PI-MG.PDF[2017,June24] 
http://www.mims.com/thailand/drug/info/relvar%20ellipta/?type=brief[2017,June24]
