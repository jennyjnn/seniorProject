สารอนุพันธ์แอมเฟตามีน (Substituted amphetamine)
 ///// บทนำ ///// 
สาร/ยา แอมเฟตามีน(Amphetamines)ตามกฎหมายของไทยจัดเป็นยาเสพติดประเภทที่ 1 ในวงการวิทยาศาสตร์ได้คันพบและพัฒนาปรับแต่งโครงสร้างแอมเฟตามีนจนกระทั่งได้ “สารอนุพันธ์แอมเฟตามีน หรือ สารอนุพันธ์ของแอมเฟตามีน หรือ สารประกอบที่เป็นอนุพันธ์ของแอมเฟตามีน หรือ สารแทนแอมเฟตามีน (Substituted amphetamine)” หลายชนิด อาทิ  Methamphetamine, Ethylamphetamine, Propylamphetamine, Isopropylamphetamine Cathine, Cathinone,  Phentermine , Phenylpropanolamine,  Ortetamine, 2-Fluoroamphetamine 3-Methylamphetamine, 2-Phenyl-3-aminobutane ,3-Fluoroamphetamine, Norfenfluramine, 4-Methylamphetamine, Para-Methoxyamphetamine, Para-Ethoxyamphetamine,   Norpholedrine, Para-bromoamphetamine , Clobenzorex, 4-Methylthio amphetamine,  Para-chloroamphetamine, Para-fluoroamphetamine ,Para-iodoamphetamine Dimethylamphetamine, Benzphetamine, D-Deprenyl, Selegiline,  Mephentermine,  Phenpentermine, Ephedrine,  Pseudoephedrine, Methcathinone, Dimethoxyethylamphetamine, Dimethoxy fluoro ethylamphetamine ,Dimethoxynitroamphetamine , Bupropion, Dimethoxy fluoroamphetamine, Dimethoxyiodoamphetamine,  Dimethoxy methylamphetamine, Dimethoxypropylamphetamine, Dimethoxy trifluoromethylamphetamine, Diethylcathinone, Methylenedioxy methamphetamine, Methylenedioxyethylamphetamine, Methedrone,
Methylenedioxyhydroxyamphetamine, Methoxymethylenedioxyamphetamine, Brephedrone, Trimethoxyamphetamine, Dimethylcathinone  , Flephedrone 
ทั้งนี้ บางอนุพันธ์ของแอมเฟตามีนถูกพบในธรรมชาติ เช่น ในใบของพืชจำพวกอีฟีดรา (Ephedra) และคัต(Khat) ซึ่งมนุษย์ได้ใช้พืชทั้ง 2 ชนิดเป็นสารกระตุ้นมาเป็นเวลาอย่างน้อย 1,000 ปี   แอมเฟตามีนถูกผลิตครั้งแรกในปลายศตวรรษที่ 19  การใช้ยาที่เป็นอนุพันธ์แอมเฟตามีนในช่วงต้นๆ สารอนุพันธ์ของแอมเฟตามีนจะนำมาใช้บำบัดอาการของโรคหวัด มีบางโอกาสนำมาใช้ในลักษณะเป็นสารออกฤทธิ์ต่อจิตประสาทด้วยมีกลไกทำให้สารสื่อประสาทของสมองเกิดการเปลี่ยนแปลง 
อนึ่ง พอจะสรุปฤทธิ์ของสารประกอบที่เป็นอนุพันธ์ของแอมเฟตามีนได้ 3 ข้อคือ  กล่อมประสาท, หลอนประสาท(ยา/สารที่มีฤทธิ์ทำให้เกิดประสาทหลอน), และ กระตุ้นสมรรถนะทางอารมณ์ทำให้ไม่รู้สึกเหน็ดเหนื่อย(สาร/ยากระตุ้นความบันเทิง),  อนุพันธ์ของแอมเฟตามีนหลายตัวสามารถกระตุ้นให้เกิดอาการทั้ง 3 ลักษณะ หรือบางตัวจะกระตุ้นให้มีอาการเพียง 1 หรือ 2 ลักษณะก็ได้ 
 
 ///// สารประกอบที่เป็นอนุพันธ์ของแอมเฟตามีนมีกลไกการออกฤทธิ์อย่างไร? ///// 
กลไกการออกฤทธิ์ของยา/สารอนุพันธ์ของแอมเฟตามีน จะต้องมีการรวมตัวกับตัวรับ(Receptor)ในบริเวณอวัยวะที่แต่ละตัวยาในกลุ่ม อนุพันธ์แอมเฟตามีนเข้าไปออกฤทธิ์ เช่น สมอง  หัวใจ  หลอดเลือด  กล้ามเนื้อเรียบ เป็นต้น  จากนั้นจะส่งผลให้มีการหลั่งสารสื่อประสาทต่างๆ เช่น Norepinephrine, Dopamine และ Serotonin  อิทธิพลจากสารสื่อประสาทดังกล่าว สามารถกระตุ้นและ/หรือกด  ระบบประสาทส่วนกลาง  ระบบประสาทอัตโนมัติ    การใช้อนุพันธ์ของแอมเฟตามีนอย่างเหมาะสมตามคำสั่งแพทย์จึงจะเกิดประสิทธิผลของการรักษาได้ตามสรรพคุณ 
 
 ///// ประโยชน์ของสารประกอบที่เป็นอนุพันธ์ของแอมเฟตามีนมีอะไรบ้าง? ///// 
ขอสรุปประโยชน์ทางคลินิกที่วงการแพทย์ได้นำอนุพันธ์ของแอมเฟตามีนมาใช้ ดังนี้ เช่น บำบัดอาการโรคอ้วน  รักษาอาการสมาธิสั้น  ใช้เป็นสารกระตุ้นความบันเทิง หรือ ยา/สารกระตุ้นร่างกาย  ใช้เป็นสารเพิ่มสมรรถภาพ   ใช้รักษาอาการ/ภาวะ/โรคความดันโลหิตต่ำ  กระตุ้นการทำงานของหัวใจ  รักษาอาการหอบหืด  บำบัดอาการโรคลมหลับ  รักษาอาการโรคพาร์กินสัน   รักษาภาวะ/โรคซึมเศร้า  รักษาอาการปวดรุนแรงเรื้อรัง 
 
 ///// อาการข้างเคียงที่อาจเกิดจากสารประกอบที่เป็นอนุพันธ์ของแอมเฟตามีนมีอะไรบ้าง? ///// 
อนุพันธ์ของแอมเฟตามีน สามารถก่อให้เกิดผลไม่พึงประสงค์จากยา/จากสาร(ผลข้างเคียง/ อาการข้างเคียง)ต่อการทำงานของระบบอวัยวะต่างๆในร่างกายดังนี้ เช่น 
- ผลต่อระบบหัวใจและหลอดเลือด: เช่น หัวใจเต้นผิดจังหวะ  ความดันโลหิตสูง  หัวใจล้มเหลว   การไหลเวียนของเลือดล้มเหลว 
- ผลต่อระบบประสาท:   เช่น  วิงเวียน  ปวดศีรษะ  ชัก  การรับรสชาติอาหารเปลี่ยนไป 
- ผลต่อสภาพจิตใจ:  เช่น กระสับกระส่าย  นอนไม่หลับ  เกิดภาพหลอน/ ประสาทหลอน  ซึม  คลุ้มคลั่ง 
- ผลต่อระบบทางเดินอาหาร:  เช่น ท้องเสียหรือไม่ก็ท้องผูก  รู้สึกไม่สบายในทางเดินอาหาร  เบื่ออาหาร  ปากแห้ง  คลื่นไส้อาเจียน 
- ผลต่อระบบการเผาผลาญพลังงานของร่างกาย: เช่น น้ำหนักตัวลด 
- ผลต่อผิวหนัง:  เช่น ผิวหนังเป็นจ้ำ(ฟกช้ำดำเขียว)และบวม  เกิดผื่นคัน 
 ///// ข้อห้ามใช้ของสารประกอบที่เป็นอนุพันธ์ของแอมเฟตามีนมีอะไรบ้าง? ///// 
ข้อห้ามใช้สาร/ยาประกอบที่เป็นอนุพันธ์ของแอมเฟตามีน เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้มีประวัติติดยาเสพติด 
- ห้ามใช้ยานี้ในเด็กที่อายุต่ำกว่า 3 ขวบ 
- ห้ามใช้ยานี้กับสตรีมีครรภ์/ตั้งครรภ์ และสตรีในภาวะให้นมบุตร 
- ห้ามใช้ยานี้ร่วมกับยากลุ่ม MAOI หากต้องใช้ยาแอมเฟตามีน หรือยาในกลุ่มนี้ ผู้ป่วยต้องหยุดการใช้ยากลุ่ม MAOI เป็นเวลาอย่างน้อย 14 วันขึ้นไป 
- ห้ามใช้ยานี้กับผู้ที่มีโรคหลอดเลือดที่ไปหล่อเลี้ยงหัวใจ และกับผู้ป่วยโรคหัวใจ  	  ผู้ป่วยโรคความดันโลหิตสูงที่อาการอยู่ในระดับปานกลางและ/หรือระดับรุนแรง  ผู้ป่วยโรคต้อหิน 
- ห้ามปรับขนาดรับประทานยาด้วยตนเอง 
- ระวังการใช้ยานี้เป็นเวลานานกับเด็ก ด้วยยานี้สามารถกดการเจริญเติบโตของเด็กได้ 
- ระวังการติดยานี้เนื่องจากใช้ยานี้ผิดวัตถุประสงค์ 
- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด/หายใจลำบาก   ใบหน้า-ริมฝีปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันทีแล้วรีบนำผู้ป่วยส่งโรงพยาบาลทันที/ฉุกเฉิน 
 
 ///// การใช้สารประกอบที่เป็นอนุพันธ์ของแอมเฟตามีนจะเกิดผลกระทบอะไรบ้าง? ///// 
การใช้อนุพันธ์ของแอมเฟตามีนต่อเนื่องเป็นเวลานานสามารถส่งผลกระทบได้ดังนี้  เช่น กระตุ้นให้เกิดอาการติดยา  ซึ่งผู้เสพจะต้องใช้ยา/สารนี้เพิ่มขึ้นเรื่อยๆจนกระทั่งร่างกายไม่สามารถทนต่อพิษ(ผลข้างเคียงรุนแรง/อันตราย)จากอนุพันธ์
ของแอมเฟตามีน  อาการที่มักจะเห็นเด่นชัดและรุนแรงจะเป็นลักษณะของประสาทหลอน  คลุ้มคลั่ง  ความดันโลหิตสูง  หัวใจเต้นผิดจังหวะ  และถึงขั้นเสียชีวิตในที่สุด 
 
 ///// อันตรายของสารประกอบที่เป็นอนุพันธ์ของแอมเฟตามีนเป็นอย่างไร? ///// 
แอมเฟตามีนและอนุพันธ์แอมเฟตามีนหลายตัว ได้ถูกกำหนดให้เป็นยาเสพติดและวัตถุออกฤทธิ์ต่อจิตประสาท  ด้วยเหตุผลการลักลอบเสพยา/สารกลุ่มนี้ส่งผลกระทบทำให้เกิดอันตรายร้ายแรงต่อร่างกายได้หลายประการ เช่น มีอาการทางจิตประสาท  มีความเสี่ยงต่อการเกิดภาวะตับอักเสบ   ต่อการติดโรคเอชไอวีจากการใช้เข็มสำหรับฉีดอนุพันธ์แอมเฟตามีนร่วมกันกับผู้อื่น  มีภาวะเนื้อตายเน่าในบริเวณที่ฉีดยา   ทำให้ภูมิคุ้มกันต้านทานโรคของร่างกายต่ำลงจนเสี่ยงต่อการติดเชื้อต่างๆได้ง่าย นอกจากนี้ยังอาจส่งผลให้มีภาวะหัวใจวาย  เส้นเลือด/หลอดเลือดสมองแตก  กระตุ้นการเกิดโรคมะเร็งต่างๆ 
อนึ่ง ผลจากการใช้ยากลุ่มอมเฟตามีนเกินขนาด สามารถทำให้เกิดอาการโคม่าและเสียชีวิตในที่สุด 
การป้องกันอันตรายจากอนุพันธ์แอมเฟตามีนอยู่ที่แต่ละตัวบุคคล  ไม่ทดลองเสพ  ไม่ใช้  ไม่จำหน่าย  ไม่ยุ่งเกี่ยว  เป็นหนทางป้องกันอันตรายที่จะเกิดกับตนเองและช่วยลดผลกระทบต่อสังคมให้ปลอดภัยจากการใช้ยา/สารนี้ที่ผิดวิธี 
 
 ///// บรรณานุกรม ///// 
https://en.wikipedia.org/wiki/Substituted_amphetamine  [2018,Jan13] 
https://en.wikipedia.org/wiki/Amphetamine#Pharmacology  [2018,Jan13] 
https://www.drugrehab.us/news/understanding-the-effects-of-substituted-amphetamines/  [2018,Jan13] 
http://www.medic8.com/healthguide/articles/amphetamines.html  [2018,Jan13]
