ไทอะเบนดาโซล (Tiabendazole)
 ///// บทนำ ///// 
ไทอะเบนดาโซล (Thiabendazole) เป็นยาที่สามารถกำจัดและยับยั้งโรคพยาธิรวมไปถึงการเกิดเชื้อราในผลไม้ 
การศึกษาด้านเภสัชจลนศาสตร์ (Pharmacokinetic: การศึกษาถึงความเป็นไปของยา เมื่อยาเข้าสู่ร่างกาย) พบว่า หลังรับประทานยานี้จะถูกดูดซึมและเปลี่ยนโครงสร้างทางเคมีเมื่ออยู่ในทางเดินอาหาร ความเข้มข้นของยาในกระแสเลือดจะเพิ่มสูงสุดเมื่อใช้เวลา 1 - 2 ชั่วโมง ร่างกายต้องใช้เวลาประมาณ 8 ชั่วโมงเพื่อกำจัดยานี้ออกจากร่างกาย 50% โดยผ่านไปกับน้ำปัสสาวะ 
มีการศึกษาด้านความปลอดภัยเมื่อใช้ยานี้ ทำให้นักวิทยาศาสตร์ทราบว่าการได้รับยาใน   ขนาดใดที่เหมาะสมต่อการรักษาโรคพยาธิแต่ละชนิด อย่างไรก็ตามไทอะเบนดาโซลก็มีผลข้างเคียงที่ต้องคอยเฝ้าระวังเพราะอาจเป็นอันตรายหากใช้ผิดขนาด ดังนั้นเพื่อความปลอดภัยของตัวผู้ป่วย การใช้ยาจึงควรต้องอยู่ในดุลยพินิจของแพทย์ 
 ///// ยาไทอะเบนดาโซลมีสรรพคุณ (คุณสมบัติ) อย่างไร? ///// 
ยาไทอะเบนดาโซลมีสรรพคุณดังนี้ 
- ใช้รักษาโรคพยาธิหอยโข่ง (Angiostrongylosis) ที่มักก่อให้เกิดอาการอักเสบของเยื่อหุ้มสมอง (เยื่อหุ้มสมองอักเสบ) ผู้ป่วยบางรายอาจพบพยาธิชนิดนี้เข้าไปอยู่ที่ลูกตาและก่อให้ลูกตาอักเสบได้ 
- รักษาโรคพยาธิแคปิลาเรีย (Capillariasis) ซึ่งเกิดจากพยาธิที่อยู่ในปลาและในนก และมีรายงานว่าการมีเชื้อพยาธิชนิดนี้มากๆในร่างกายอาจทำให้ตายได้ 
- รักษาโรคพยาธิไส้เดือน (Ascariasis) สาเหตุมาจากการรับประทานอาหารที่มีการปนเปื้อนของไข่พยาธิหรือตัวอ่อน ซึ่งสามารถไชเข้าสู่ปอดและออกมายังทางเดินหายใจได้ 
- รักษาโรคพยาธิปากขอ (Hookworm) ติดต่อโดยพยาธิไชเข้าผิวหนังบริเวณง่ามเท้า 
- รักษาโรคพยาธิเส้นด้าย (Strongyloidiasis) 
- รักษาโรคพยาธิแส้ม้า (Whipworm) ที่ทำให้เกิดลำไส้อักเสบ 
- ฆ่าตัวอ่อนของพยาธิต่างๆในลำไส้ที่สามารถไชเข้าไปตามอวัยวะในร่างกายของคน (Visceral larva migrans) 
- รักษาโรคพยาธิกีเนีย (Dracunculiasis, Guinea worm) โรคพยาธิที่ก่อให้เกิดการอักเสบของผิวหนัง กล้ามเนื้อ และข้อ 
- รักษาโรคพยาธิทริคิโนซิส (Trichinosis) พยาธิลำไส้ชนิดตัวกลมชนิดหนึ่ง 
 ///// ยาไทอะเบนดาโซลมีกลไกการออกฤทธิ์อย่างไร? ///// 
ยาไทอะเบนดาโซลมีกลไกการออกฤทธิ์ โดยตัวยาจะยับยั้งการทำงานของเอนไซม์สำคัญบางชนิดที่ช่วยการเจรืญเติบโตของพยาธิ เช่น ฟูมาเรต รีดักเตส (Fumarate reductase) อีกทั้งยังยับยั้งการสร้างไข่และตัวอ่อนของพยาธิอีกด้วย 
 ///// ยาไทอะเบนดาโซลมีรูปแบบการจัดจำหน่ายอย่างไร? ///// 
ยาไทอะเบนดาโซลมีรูปแบบการจัดจำหน่ายดังนี้ 
- ยาน้ำแขวนตะกอน ขนาดความแรง 500 มิลลิกรัม/5 มิลลิลิตร 
- ยาเม็ด ขนาดความแรง 500 มิลลิกรัม/เม็ด 
 ///// ยาไทอะเบนดาโซลมีขนาดรับประทานอย่างไร? ///// 
ยาไทอะเบนดาโซลมีขนาดรับประทานดังนี้ 
ก. สำหรับรักษาโรคพยาธิหอยโข่ง: 
- ผู้ใหญ่: รับประทาน 25 มิลลิกรัม/น้ำหนักตัว 1 กิโลกรัม วันละ 2 - 3 ครั้ง เป็นเวลา 3 วัน   ขนาดรับประทานสูงสุดไม่เกิน 3,000 มิลลิกรัม/วัน 
- เด็กอายุมากกว่า 2 ปี: รับประทาน 25 มิลลิกรัม/น้ำหนักตัว 1 กิโลกรัม วันละ 3 ครั้ง เป็นเวลา 3 วัน 
ข. สำหรับรักษาโรคพยาธิแคปิลาเรีย: 
- ผู้ใหญ่: รับประทาน 25 มิลลิกรัม/น้ำหนักตัว 1 กิโลกรัม วันละครั้ง เป็นเวลา 30 วัน 
- เด็กอายุมากกว่า 2 ปี รับประทานเช่นเดียวกับผู้ใหญ่: รับประทาน 25 มิลลิกรัม/น้ำหนักตัว 1 กิโลกรัม วันละครั้ง เป็นเวลา 30 วัน 
ค. สำหรับรักษาโรคพยาธิไส้เดือน: 
- ผู้ใหญ่: รับประทาน 50 มิลลิกรัม/น้ำหนักตัว 1 กิโลกรัม ครั้งเดียว หรือรับประทาน 25 มิลลิกรัม/น้ำหนักตัว 1 กิโลกรัม วันละ 2 ครั้ง เป็นเวลา 2 วัน 
ง. สำหรับรักษาโรคพยาธิปากขอ: 
- ผู้ใหญ่: รับประทาน 50 มิลลิกรัม/น้ำหนักตัว 1 กิโลกรัม ครั้งเดียว 
จ. สำหรับรักษาหนอนพยาธิไชผิวหนัง: 
- ผู้ใหญ่: รับประทาน 25 มิลลิกรัม/น้ำหนักตัว 1 กิโลกรัม วันละ 2 ครั้ง ติดต่อกัน 2 วัน หากจำเป็นอาจให้ยาซ้ำได้อีกหลังรับประทานยารอบแรกไปแล้ว 2 วัน โดยขนาดรับประทานสูงสุดไม่     เกิน 3 กรัม/วัน 
ฉ. สำหรับรักษาโรคพยาธิทริคิโนซิส: 
- ผู้ใหญ่: รับประทาน 25 มิลลิกรัม/น้ำหนักตัว 1 กิโลกรัม วันละ 2 ครั้ง เป็นเวลา 2 - 4 วันติดต่อกัน ขนาดรับประทานสูงสุดไม่เกิน 3 กรัม/วัน 
*****หมายเหตุ: 
- ควรรับประทานยาไทอะเบนดาโซลหลังอาหารและควรเคี้ยวก่อนกลืน 
- ในการติดเชื้อพยาธิต่างๆดังกล่าว ในกรณีที่ไม่ระบุการใช้ยานี้ในเด็กที่อายุต่ำกว่า 2 ปี หรือการใช้ยานี้ในเด็กอายุต่างๆ เนื่องจากข้อมูลจากการศึกษายังไม่เพียงพอที่จะแนะนำเป็นขนาดยามาตรฐาน ดังนั้นการใช้ยานี้รวมถึงขนาดยาจึงขึ้นกับดุลพินิจของแพทย์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงไทอะเบนดาโซล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไทอะเบนดาโซลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไทอะเบนดาโซล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาไทอะเบนดาโซลมีผลไม่พึงประสงค์อย่างไร? ///// 
ยาไทอะเบนดาโซลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น วิงเวียนศีรษะ รู้สึกปั่นป่วนในช่องทางเดินอาหาร ผื่นคันตามผิวหนัง ง่วงนอน ปวดศีรษะ อ่อนเพลีย น้ำตาลในเลือดสูง ตาพร่ามัว อาจมีผลต่อการทำงานของตับ หัวใจเต้นช้า ความดันโลหิตต่ำ โดยผลข้างเคียงที่รุนแรงคือ กลุ่มอาการ Stevens-Johnson syndrome และ/หรือ ตับถูกทำลาย (ตับล้มเหลว) 
 ///// มีข้อควรระวังการใช้ยาไทอะเบนดาโซลอย่างไร? ///// 
มีข้อควรระวังการใช้ยาไทอะเบนดาโซลดังนี้ 
- ห้ามใช้ยานี้กับการติดเชื้อพยาธิมากกว่า 1 ชนิดที่มีการติดเชื้อของพยาธิไส้เดือนร่วมด้วย 
- ห้ามใช้ยานี้เพื่อป้องกันการติดเชื้อพยาธิเข็มหมุดหรือพยาธิเส้นด้าย 
- ระวังการใช้ยานี้กับผู้ป่วย โรคตับ โรคไต ผู้ป่วยด้วยโรคขาดสารอาหาร ผู้ป่วยโลหิตจาง 
- ระหว่างการใช้ยานี้ ให้ระวังเรื่องการขับขี่หรือการควบคุมเครื่องจักร ด้วยยานี้อาจก่อให้เกิดอาการวิงเวียนและง่วงนอนขึ้นได้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไทอะเบนดาโซลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาไทอะเบนดาโซลมีปฏิกิริยาระหว่างยากับยาตัวอื่นอย่างไร? ///// 
ยาไทอะเบนดาโซลมีปฏิกิริยาระหว่างยากับยาตัวอื่นดังนี้ 
- การรับประทานยาไทอะเบนดาโซลร่วมกับยาขยายหลอดลม เช่น Theophylline อาจเกิดการยับยั้งกระบวนการเผาผลาญของยาขยายหลอดลมดังกล่าวจนกระทบต่อผู้ป่วย ซึ่งแพทย์จะปรับขนาดการรับประทานให้เหมาะสม 
- การรับประทานยาไทอะเบนดาโซลร่วมกับยาต้านการแข็งตัวของเลือด เช่น Coumarin สามารถเพิ่มฤทธิ์ของยาต้านการแข็งตัวของเลือดได้มากยิ่งขึ้น หากไม่จำเป็นควรเลี่ยงการใช้ยาร่วมกัน 
 ///// ควรเก็บรักษายาไทอะเบนดาโซลอย่างไร? ///// 
สามารถเก็บยาไทอะเบนดาโซลภายใต้อุณหภูมิ 15 - 30 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาไทอะเบนดาโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาไทอะเบนดาโซลที่จำหน่ายในประเทศไทย มีชื่อการค้าอื่นและบริษัทผู้ผลิตได้แก่ 
 ///// บรรณานุกรม ///// 
1 http://en.wikipedia.org/wiki/Tiabendazole [2014,Aug30]
	2 http://www.mims.com/USA/drug/info/Mintezol/Mintezol%20Suspension?type=full [2014,Aug30] 
	3 http://www.drugs.com/dosage/thiabendazole.html#Usual_Adult_Dose_for_Trichinosis [2014,Aug30]
