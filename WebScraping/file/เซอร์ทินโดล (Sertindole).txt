เซอร์ทินโดล (Sertindole)
 ///// บทนำ ///// 
ยาเซอร์ทินโดล(Sertindole)เป็นยาที่ใช้บำบัดโรคจิตเภท(Schizophrenia) ซึ่งมีลักษณะอาการต่างๆ เช่น  หลงผิด  ประสาทหลอน  พูดน้อย  เฉื่อยชา หรือชอบแยกตนเองออกจากสังคม  ตัวยานี้จะออกฤทธิ์ที่ตัวรับ(Receptor)ของสารสื่อประสาทในสมองและเกิดการปรับระดับของสารสื่อประสาทในสมอง ทำให้ผู้ป่วยที่มีอาการทางจิตเภทดีขึ้น  รูปแบบผลิตภัณฑ์ยานี้เป็นยาชนิดรับประทาน ซึ่งตัวยาจะถูกดูดซึมจากระบบทางเดินอาหารได้ประมาณ 75%  ตับจะเป็นอวัยวะที่คอยทำลายยานี้โดยใช้เอนไซม์ CYP2D6 (Cytochrome P450 2D6) และ CYP3A4 (Cytochrome P450 3A4) ซึ่งร่างกายต้องใช้เวลาประมาณ 3 วัน เพื่อกำจัดยานี้ออกจากกระแสเลือดโดยผ่านทิ้งไปกับอุจจาระและปัสสาวะ  และจากธรรมชาติของการกระจายตัวยานี้ในร่างกายดังที่กล่าวมา ทำให้ผู้ป่วยสามารถรับประทานยานี้เพียงวันละ 1 ครั้งก็เพียงพอต่อการออกฤทธิ์เพื่อควบคุมอาการทางจิตเภทได้แล้ว 
ข้อจำกัดการใช้ยาเซอร์ทินโดลที่ผู้ป่วยควรทราบมีดังนี้ เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มีภาวะโปแตสเซียมในเลือดต่ำ หรือ แมกนีเซียมในเลือดต่ำ  ผู้ป่วยด้วยโรคหัวใจ  ผู้ป่วยโรคตับในระยะรุนแรง 
- ห้ามใช้ร่วมกับ ยารักษาหัวใจเต้นผิดจังหวะ   ยากลุ่มแมคโครไลด์(Macrolides)  ยาปฏิชีวนะกลุ่มควิโนโลน(Quinolone antibiotics)  และยาลิเทียม(Lithium) 
- ระหว่างการใช้ยาเซอร์ทินโดล ถ้าพบว่าผู้ป่วยเกิดอาการข้างเคียง(ผลข้างเคียง)หลังได้รับยานี้ เช่น คลื่นไฟฟ้าหัวใจผิดปกติ  ตับทำงานผิดปกติ  หัวใจเต้นเร็ว  มีความดันโลหิตต่ำ  ต้องหยุดการใช้ยานี้ทันที แล้วรีบกลับมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ห้ามใช้ยานี้กับสตรีมีครรภ์/ตั้งครรภ์ ด้วยตัวยามีผลทำให้ทารกในครรภ์วิกลรูป(พิการ)แต่กำเนิด 
- ยานี้ถูกขับผ่านทางน้ำนมมารดาได้ จึงห้ามใช้กับสตรีในภาวะให้นมบุตรเพื่อเป็นการป้องกันการส่งผ่านยานี้ไปยังทารก 
- ห้ามใช้ยานี้กับเด็กที่มีอายุต่ำกว่า 18 ปีลงมา 
- *ห้ามรับประทานยานี้เกินขนาดที่แพทย์กำหนด  ด้วยจะส่งผลเสีย/ผลข้างเคียงรุนแรงโดยตรงต่อหัวใจ และต่อความดันโลหิต  อาการที่แสดงออกและสังเกตได้ชัดเจน คือ มีอาการ  อาเจียน  ง่วงนอนและพูดจาไม่ชัด  กรณีเช่นนี้ ต้องรีบนำตัวผู้ป่วยส่งโรงพยาบาลทันที/ฉุกเฉิน 
- ห้ามรับประทานยานี้ร่วมกับเครื่องดื่มประเภทแอลกอฮอล์ด้วยจะส่งผลให้เกิดผลข้างเคียงจากยานี้รุนแรง 
ระยะเวลาของการใช้ยาเซอร์ทินโดลหรือการปรับเพิ่มขนาดรับประทาน จะต้องเป็นไปตามคำสั่งของแพทย์เพียงผู้เดียว  และสำหรับผู้สูงอายุแพทย์จะกำหนดให้ใช้ยานี้ในขนาดต่ำๆเท่านั้น ด้วยเป็นกลุ่มเสี่ยงต่ออาการข้างเคียงที่รุนแรงได้มากกว่าผู้ป่วยกลุ่มอื่น 
*อนึ่ง การใช้ยาบำบัดอาการทางจิตเภท จำเป็นต้องอาศัยญาติผู้ป่วยคอยให้ความช่วยเหลือดูแลการใช้ยานี้อย่างใกล้ชิด 
กรณีที่มีข้อสงสัยของการใช้ยาเซอร์ทินโดล สามารถสอบถามข้อมูลเพิ่มเติมจากแพทย์ที่ทำการรักษาผู้ป่วย หรือจากเภสัชกรได้ทั่วไป และจะพบเห็นการจัดจำหน่าย                ยานี้ภายใต้ชื่อการค้าว่า “Serdolect” 
 
 ///// เซอร์ทินโดลมีสรรพคุณ(คุณสมบัติ)อย่างไร? ///// 
ยาเซอร์ทินโดลมีสรรพคุณ/ข้อบ่งใช้ เช่น 
- รักษาและบำบัดอาการทางจิตเภท(Schizophrenia) 
 
 ///// เซอร์ทินโดลมีกลไกการออกฤทธิ์อย่างไร? ///// 
ยาเซอร์ทินโดล มีกลไกการออกฤทธิ์โดย ตัวยาจะออกฤทธิ์ที่ระบบประสาทส่วนกลาง แต่ยังไม่ทราบกลไกการทำงานของยานี้ที่ชัดเจน  นักวิทยาศาสตร์ได้ตั้งสมมติฐานว่า ยานี้ส่งผลต่อสมดุลของสารสื่อประสาทต่างๆในสมองให้เป็นปกติมากขึ้น  จากกลไกเหล่านี้ จึงทำให้อาการของผู้ป่วยจิตเภทดีขึ้น 
 
 ///// เซอร์ทินโดลมีรูปแบบการจัดจำหน่ายอย่างไร? ///// 
ยาเซอร์ทินโดลมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วย Sertindole  4, 12, 16 และ 20  มิลลิกรัม/เม็ด 
 
 ///// เซอร์ทินโดลมีขนาดรับประทานอย่างไร? ///// 
ยาเซอร์ทินโดลมีขนาดรับประทาน เช่น 
- ผู้ใหญ่อายุตั้งแต่ 18 ปีขึ้นไป: เริ่มรับประทานยา 4 มิลลิกรัม วันละ1 ครั้ง และทุกๆ 4–5 วัน แพทย์อาจปรับเพิ่มขนาดรับประทานอีก 4 มิลลิกรัม  โดยดูจากการตอบสนองต่อยาของผู้ป่วย ขนาดรับประทานยาสูงสุดอยู่ที่ 24 มิลลิกรัม/วัน โดยยานี้สามารถรับประทานพร้อมอาหาร หรือหลังอาหารก็ได้ 
- ผู้อายุต่ำกว่า 18 ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในผู้ป่วยวัยนี้   การใช้ยานี้ในผู้ป่วยวัยนี้ จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเซอร์ทินโดล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น โรคหัวใจ   โรคความดันโลหิตสูง  โรคความดันโลหิตต่ำ   โรคตับ  รวมทั้งกำลังกินยา/ใช้ยาอะไรอยู่ เพราะยาเซอร์ทินโดลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเซอร์ทินโดล สามารถรับประทานทันทีที่นึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า ให้รับประทานยาที่ขนาดปกติ 
แต่อย่างไรก็ดี การลืมรับประทานยาเซอร์ทินโดลบ่อยครั้ง จะทำให้อาการจิตเภทกลับมาเป็นใหม่ได้ 
 ///// เซอร์ทินโดลมีผลไม่พึงประสงค์อย่างไร? ///// 
ยาเซอร์ทินโดลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:   เช่น อาจทำให้เกิดอาการชัก  การควบคุมท่าทางของร่างกายผิดปกติ   อุณหภูมิร่างกายสูง  อารมณ์ทางเพศถดถอย  วิงเวียน  ปวดศีรษะ  ความรู้สึกสัมผัสเพี้ยน 
- ผลต่อระบบหัวใจและหลอดเลือด:  เช่น การทำงานของคลื่นไฟฟ้าหัวใจผิดปกติ  
เกิดภาวะความดันโลหิตต่ำ 
- ผลต่อระบบทางเดินอาหาร:  เช่น  ปากแห้ง   ท้องผูก 
- ผลต่อสภาพจิตใจ:  เช่น  นอนไม่หลับ 
- ผลต่อระบบทางเดินหายใจ:  เช่น แน่น/คัดจมูก 
 
 ///// มีข้อควรระวังการใช้เซอร์ทินโดลอย่างไร? ///// 
มีข้อควรระวังการใช้ยาเซอร์ทินโดล เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และต้องใช้ยาตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สีเม็ดยาเปลี่ยนไป 
- ห้ามหยุดการใช้ยานี้โดยไม่ได้ขอคำปรึกษาจากแพทย์ 
- ห้ามใช้ยากับสตรีมีครรภ์  สตรีที่อยู่ในภาวะให้นมบุตร และกับผู้ที่อายุต่ำกว่า
18 ปี ลงมา 
- หยุดการใช้ยานี้ทันทีเมื่อพบ  อาการหัวใจเต้นเร็ว  ความดันโลหิตต่ำ  และกรณีนี้ต้องรีบนำตัวผู้ป่วยมาพบแพทย์/มาโรงพยาบาลทันที 
- กรณีที่ใช้ยานี้แล้วอาการของผู้ป่วยไม่ดีขึ้น ให้รีบกลับมาปรึกษาแพทย์/มาโรงพยาบาล ไม่ต้องรอถึงวันแพทย์นัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเซอร์ทินโดลด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เซอร์ทินโดลมีปฏิกิริยาระหว่างยากับยาตัวอื่นอย่างไร? ///// 
ยาเซอร์ทินโดลมีปฏิกิริยาระหว่างยากับยาตัวอื่น เช่น 
- ห้ามใช้ยาเซอร์ทินโดลร่วมกับยา Fluoxetine , Paroxetine,  ด้วยจะทำให้ระดับยาเซอร์ทินโดลในกระแสเลือดเพิ่มขึ้นจนเสี่ยงต่ออาการข้างเคียงต่างๆที่รุนแรงของยาเซอร์ทินโดล 
- หลีกเลี่ยงการใช้ยาเซอร์ทินโดลร่วมกับยา Valproic acid  ด้วยจะทำให้ร่างกายกำจัดยาเซอร์ทินโดลออกจากร่างกายมากขึ้นจนส่งผลลดประสิทธิผลในการรักษาของยาเซอร์ทินโดลลง 
 
 ///// ควรเก็บรักษาเซอร์ทินโดลอย่างไร? ///// 
ควรเก็บยาเซอร์ทินโดล ภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// เซอร์ทินโดลมีชื่ออื่นอีกไหม? ผลิตจากบริษัทอะไรบ้าง? ///// 
ยาเซอร์ทินโดลมียาชื่อการค้าอื่น และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Serlect 
 ///// บรรณานุกรม ///// 
https://www.fda.gov/downloads/advisorycommittees/committeesmeetingmaterials/drugs/psychopharmacologicdrugsadvisorycommittee/ucm161900.pdf[2017,Aug5] 
https://en.wikipedia.org/wiki/Sertindole[2017,Aug5] 
http://www.mims.com/thailand/drug/info/sertindole/?type=brief&amp;mtype=generic[2017,Aug5] 
https://www.drugbank.ca/drugs/DB06144[2017,Aug5]
