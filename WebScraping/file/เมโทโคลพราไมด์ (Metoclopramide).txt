เมโทโคลพราไมด์ (Metoclopramide)
 ///// บทนำ ///// 
เมโทโคลพราไมด์ (Metoclopramide) หรือยาชื่อการค้าที่คนมักรู้จัก คือ พลาซิล (Plasil) เป็นยาที่นำมาบำบัดอาการคลื่นไส้อาเจียน ช่วยทำให้กระเพาะและลำไส้บีบไล่อาหารที่คงค้างอยู่ในช่องทางเดินอาหารได้เร็วมากขึ้น ยาตัวนี้เหมาะที่จะใช้กับผู้ป่วยที่มีอาการของกระเพาะและลำไส้ทำงานได้ไม่ดีหรือบีบตัวน้อยเกินไป จนทำให้อาหารคั่งค้างอยู่นานจนก่อให้เกิดภาวะคลื่นไส้อยากอาเจียนขึ้นมา 
ยาเมโทโคลพราไมด์ยังถูกนำไปใช้ประกอบรักษาโรคต่างๆอีกด้วย เช่น อาการคลื่นไส้อาเจียนจากการฉายรังสีรักษา จากยาเคมีบำบัด จากการติดเชื้อ จากโรคไมเกรน จากการตั้งครรภ์ จากโรคมะเร็ง จากภาวะสารยูเรีย (Urea) เกินในร่างกาย โดยตัวยาจะไปออกฤทธิ์ยับยั้งการทำงานของสารสื่อประสาทในสมองบางตัว เช่น โดพามีน (Dopamine) ด้วยสารตัวนี้กระตุ้นให้เกิดอาการคลื่นไส้ได้นั่นเอง และสำหรับในหญิงที่อยู่ในภาวะให้นมบุตร ยาเมโทโคลพราไมด์ นี้ยังช่วยกระตุ้นให้มีการหลั่งน้ำนมได้มากขึ้นอีกด้วย 
องค์การอนามัยโลกกำหนดให้เมโทโคลพราไมด์อยู่ในบัญชียาที่จำเป็นต่อสาธารณสุขขั้นพื้นฐานของแต่ละประเทศ สำหรับประเทศไทยเราได้บรรจุยาตัวนี้ลงในบัญชียาหลักแห่งชาติ โดยอยู่ในหมวดยารักษาอาการคลื่นไส้ อาเจียน 
ยาเมโทโคลพราไมด์มีจำหน่ายทั้งชนิด ยาเม็ด ยาน้ำ และยาฉีด หาซื้อได้ตามร้านขายยาทั่วไป และมีใช้ในสถานพยาบาลแทบทุกที่ ประชาชนทั่วไปจะคุ้นเคยกับยารับประทานมากกว่ายาฉีด ด้วยนำกลับไปใช้ที่บ้านได้ ปกติเมื่ออาการดีขึ้นก็สามารถหยุดยาได้เอง แต่อย่างไรก็ต้องฟังความเห็นของแพทย์ร่วมด้วย 
เมื่อร่างกายได้รับยาเมโทโคลพราไมด์ ภายในเวลา 1 - 2 ชั่วโมง ยาจะเริ่มออกฤทธิ์โดยกระจายตัวผ่านไปที่สมอง ผ่านเข้ารก อีกทั้งยังขับออกมากับน้ำนมมารดาได้ เมโทโคลพราไมด์จะถูกส่งไปเปลี่ยนโครงสร้างเคมีที่อวัยวะตับ ร่างกายต้องใช้เวลาประมาณ 4 - 6 ชั่วโมงในการกำจัดยาออกจากร่างกาย 50% โดยส่วนใหญ่ผ่านไปกับปัสสาวะ และส่วนน้อยผ่านทางอุจจาระ 
ยานี้จัดอยู่ในหมวดยาอันตราย การใช้ยาไม่ว่าจะใช้ในวัตถุประสงค์ของอาการโรคใดๆก็ตาม ควรต้องอยู่ในดุลยพินิจของแพทย์ผู้รักษาเท่านั้น 
 ///// ยาเมโทโคลพราไมด์มีสรรพคุณ (คุณสมบัติ) อย่างไร? ///// 
สรรพคุณของยาเมโทโคลพราไมด์ ได้แก่ 
- รักษากระเพาะ 
- ลำไส้ทำงานผิดปกติในผู้ป่วยโรคเบาหวานด้วยต้องใช้เวลาในการขับ เคลื่อนอาหารลงสู่ลำไส้นานกว่าปกติ (Diabetic gastric stasis) 
- ภาวะคลื่นไส้ อาเจียน อันเกิดจากยาเคมีบำบัด และ/หรือการฉายรังสีรักษาในผู้ป่วยด้วยโรคมะเร็ง 
- รักษาภาวะกรดไหลย้อน 
- บรรเทาอาการคลื่นไส้ อาเจียนหลังจากการผ่าตัด 
 ///// ยาเมโทโคลพราไมด์มีกลไกการออกฤทธิ์อย่างไร? ///// 
ยาเมโทโคลพราไมด์มีกลไกออกฤทธิ์ โดยตัวยาจะยับยั้งการทำงานของสารสื่อประสาทในสมองที่ชื่อว่า โดพามีน (Dopamine) มีผลให้กระตุ้นการบีบตัวของกระเพาะและลำไส้เล็กส่วนต้น และทำให้มวลของอาหารเคลื่อนตัวและถูกส่งต่อไปตามลำไส้ได้โดยไม่ได้กระตุ้นการหลั่ง กรดน้ำดี และน้ำย่อยจากตับอ่อน อีกทั้งยังทำให้กล้ามเนื้อหูรูดของหลอดอาหารส่วนล่างมีการหดตัวและกระชับ ด้วยกลไกข้างต้นจึงเกิดฤทธิ์ในการรักษาอาการคลื่นไส้อาเจียน และโรคกรดไหลย้อน 
 ///// ยาเมโทโคลพราไมด์มีรูปแบบการจัดจำหน่ายอย่างไร? ///// 
ยาเมโทโคลพราไมด์มีรูปแบบการจัดจำหน่าย ดังนี้ 
- รูปแบบยาเม็ดขนาดความแรง 10 มิลลิกรัม/เม็ด 
- รูปแบบยาน้ำขนาดความแรง 5 มิลลิกรัม/5 มิลลิลิตร 
- รูปแบบยาฉีดขนาดความแรง 10 มิลลิกรัม/2 มิลลิลิตร 
 ///// ยาเมโทโคลพราไมด์มีขนาดรับประทานอย่างไร? ///// 
ยาเมโทโคลพราไมด์มีขนาดรับประทาน ดังนี้ 
- สำหรับโรคกระเพาะ - ลำไส้ทำงานผิดปกติในผู้ป่วยเบาหวาน: ผู้ใหญ่รับประทานครั้งละ 10 มิลลิกรัม วันละ 4 ครั้ง โดยรับประทานยาก่อนอาหาร 30 นาทีเป็นอย่างต่ำ เป็นเวลา 2 - 8 สัปดาห์ 
- สำหรับรักษาภาวะกรดไหลย้อน: ผู้ใหญ่รับประทานครั้งละ 10 - 15 มิลลิกรัม วันละ 4 ครั้ง โดยรับประทานยาก่อนอาหาร 30 นาทีเป็นอย่างต่ำ 
- สำหรับป้องกันการอาเจียนจากยาเคมีบำบัดหรือรังสีรักษาในผู้ป่วยมะเร็ง: ผู้ใหญ่รับประทานครั้งละ 20 - 40 มิลลิกรัม วันละ 2 - 4 ครั้ง โดยรับประทานก่อนอาหารประมาณ 30 นาที 
- ขนาดของยาฉีดเพื่อบรรเทาอาการคลื่นไส้ อาเจียนหลังการผ่าตัด: ฉีดเข้ากล้าม เนื้อ 10 มิลลิกรัมหลังการผ่าตัด อาจฉีดซ้ำทุกๆ 4 - 6 ชั่วโมงถ้าอาการยังไม่ดีขึ้น 
*****อนึ่ง 
- ขนาดการใช้ยานี้ที่ถูกต้องปลอดภัยต้องขึ้นอยู่กับดุลยพินิจของแพทย์ผู้รักษาเท่านั้นด้วยอาการ เพศ วัย ของผู้ป่วยมีแตกต่างกันออกไป 
- การใช้ยานี้ใน เด็ก หญิงตั้งครรภ์ และหญิงให้นมบุตร ต้องเป็นคำแนะนำจากแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเมโทโคลพราไมด์ ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเมโทโคลพราไมด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมโทโคลพราไมด์ สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาเมโทโคลพราไมด์มีผลไม่พึงประสงค์อย่างไร? ///// 
ยาเมโทโคลพราไมด์มีผลไม่พึงประสงค์ (ผลข้างเคียง) ต่อระบบต่างๆของร่างกายดังนี้ 
- ผลต่อสมอง: ก่อให้มีอาการ ง่วงนอน อ่อนเพลีย วิงเวียน รู้สึกสับสน นอนไม่หลับ มีอารมณ์ซึมเศร้า 
- ผลต่อระบบฮอร์โมน: อาจทำให้มีอาการ น้ำนมไหล หน้าอกโต และประจำเดือนขาด 
- ผลต่อหัวใจและหลอดเลือด: สามารถก่ออาการ ความดันโลหิตสูง ความดันโลหิตต่ำ หัวใจเต้นช้าหรือเร็วผิดจังหวะ อาจเกิดภาวะหัวใจล้มเหลว 
- ผลต่อระบบทางเดินอาหาร: อาจกระตุ้นให้เกิดอาการคลื่นไส้และท้องเสียติดตามมา 
- ผลต่อตับ: มีน้อยกรณีที่อาจเกิดอาการตัวเหลือง ตาเหลือง ด้วยเกิดพิษของยานี้ต่ออวัยวะตับ 
- ผลต่อระบบเลือด: อาจทำให้เม็ดเลือดขาวบางชนิดเช่น นิวโทรฟิลลดต่ำลง รวมถึงเซลล์เม็ดเลือดขาวชนิดต่างๆมีปริมาณต่ำกว่าปกติ 
- ผลต่อผิวหนัง: อาจก่อให้เกิดอาการผื่นคัน 
 ///// มีข้อควรระวังการใช้ยาเมโทโคลพราไมด์อย่างไร? ///// 
ข้อควรระวังการใช้ยาเมโทโคลพราไมด์คือ 
- ห้ามใช้ยานี้กับผู้ที่แพ้ยาเมโทโคลพราไมด์ 
- ห้ามใช้ยานี้กับผู้ป่วยที่มีภาวะเลือดออกในทางเดินอาหาร 
- ห้ามใช้ยานี้กับผู้ที่มีภาวะกระเพาะ - ลำไส้ทะลุ 
- ห้ามใช้ยานี้กับผู้ป่วยที่มีภาวะกระเพาะ - ลำไส้อุดตัน 
- ห้ามใช้ยานี้กับผู้ที่มีประวัติเป็นโรคลมชัก 
- ห้ามใช้ยานี้กับผู้ที่ป่วยเป็นโรคเนื้องอกของต่อมหมวกไต (Pheochromocytoma) ด้วยสามารถกระตุ้นให้เกิดความดันโลหิตสูงติดตามมาได้ 
- ระวังการใช้ยานี้ใน เด็ก ผู้สูงอายุ สตรีตั้งครรภ์ และหญิงที่อยู่ในภาวะให้นมบุตร ด้วยบุค คลดังกล่าวมีร่างกายที่อาจได้รับผลกระทบของยาเมโทโคลพราไมด์ เช่นผลข้างเคียงมากกว่าผู้ใหญ่ทั่วไป 
- ระวังการใช้ยานี้กับผู้ที่มีภาวะตับ - ไตผิดปกติ 
- ระวังการใช้ยานี้กับผู้ป่วยด้วยโรคพาร์กินสัน 
- หากต้องใช้ยานี้เป็นระยะเวลานานๆ ควรต้องเฝ้าติดตามอาการของคนไข้อย่างใกล้ชิด หากมีอาการผิดปกติเกิดขึ้นให้หยุดใช้ยา และรีบนำตัวผู้ป่วยส่งแพทย์/ไปโรงพยาบาล 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมถึงยาเมโทโคลพราไมด์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิด ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาเมโทโคลพราไมด์มีปฏิกิริยาระหว่างยากับยาตัวอื่นอย่างไร? ///// 
ยาเมโทโคลพราไมด์มีปฏิกิริยาระหว่างยากับยาตัวอื่นดังนี้ 
- การใช้ยาเมโทโคลพราไมด์ร่วมกับยารักษาโรคเบาหวานบางตัว อาจก่อให้เกิดภาวะน้ำตาลในเลือดต่ำ หากมีความจำเป็นต้องใช้ร่วมกัน ควรต้องปรับขนาดและระยะเวลาของการให้ยารักษาโรคเบาหวานต่อผู้ป่วย ยารักษาเบาหวานดังกล่าว เช่น Insulin 
- การใช้ยาเมโทโคลพราไมด์ร่วมกับยารักษาโรคหัวใจบางตัว จะทำให้การดูดซึมยารักษาโรคหัวใจลดต่ำลง จึงควรต้องปรับขนาดและเวลาของการรับประทานของยาทั้งคู่ ยารักษาโรคหัวใจดังกล่าว เช่น Digoxin 
- การใช้ยาเมโทโคลพราไมด์ร่วมกับยาบางกลุ่ม สามารถทำให้ยากลุ่มดังกล่าวถูกดูดซึมได้มากยิ่งขึ้น ซึ่งจะส่งผลต่อผลข้างเคียงที่จะมีติดตามมาได้ ยากลุ่มดังกล่าว เช่น
		ยาแก้ปวด เช่น Acetaminophen/Paracetamol
		ยาปฏิชีวนะ เช่น Tetracycline
		ทั้งนี้รวมถึง เครื่องดื่มที่แอลกอฮอล์ 
- การใช้ยาเมโทโคลพราไมด์ร่วมกับยารักษาอาการทางจิตประสาทบางกลุ่ม อาจทำให้ฤทธิ์ของการสงบประสาทมีมากขึ้น จึงควรต้องเฝ้าระวังอย่างใกล้ชิดหากมีการใช้ร่วมกัน ยารักษาอาการทางจิตประสาทดังกล่าวเช่น กลุ่มยากล่อมประสาท/ยาคลายเครียด กลุ่มยานอนหลับ และกลุ่มยาเสพติด เป็นต้น 
 ///// ควรเก็บรักษายาเมโทโคลพราไมด์อย่างไร? ///// 
ควรเก็บยาเมโทโคลพราไมด์ที่อุณหภูมิไม่เกิน 25 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดดและความชื้น ไม่เก็บยาในห้องน้ำ และเก็บยาให้พ้นมือเด็กและสัตว์เลี้ยง 
 ///// ยาเมโทโคลพราไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาเมโทโคลพราไมด์ ที่จำหน่ายในประเทศไทย มียาชื่อการค้าอื่นๆและบริษัทผู้ผลิต เช่น 
 ///// บรรณานุกรม ///// 
1.	http://www.rxlist.com/reglan-drug.htm [2014,July12]
	2.	http://www.mims.com/USA/drug/info/metoclopramide/?type=full&amp;mtype=generic#Dosage [2014,July12]
	3.	http://www.mims.com/THAILAND/Home/GatewaySubscription/?generic=metoclopramide [2014,July12]
	4.	http://en.wikipedia.org/wiki/Metoclopramide [2014,July12]
	5.	http://www.drugs.com/sfx/metoclopramide-side-effects.html [2014,July12]
