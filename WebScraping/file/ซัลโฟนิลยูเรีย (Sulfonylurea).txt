ซัลโฟนิลยูเรีย (Sulfonylurea)
 ///// บทนำ ///// 
ยาซัลโฟนิลยูเรีย (Sulfonylurea) เป็นกลุ่มยาที่นำมาใช้รักษาโรคเบาหวานประเภท 2 (Diabetes mellitus type 2) ถูกค้นพบโดยคณะนักเคมีนำโดย Marcel Janbon ชาวฝรั่งเศส ผู้ซึ่งกำลังศึกษาฤทธิ์ของยาซัลโฟนาไมด์ (Sulfonamide) ที่ใช้ในการต่อต้านแบคทีเรีย และค้นพบว่าซัลโฟนิลยูเรียซึ่งมีโครงสร้างแกนกลางของโมเลกุลที่ใกล้เคียงกับยาซัลโฟนาไมด์ สามารถออกฤทธิ์ลดน้ำตาลในเลือดของสัตว์ทดลองได้ จึงได้พัฒนาให้มาเป็นยารักษาเบา หวานในคน 
เราอาจแบ่งกลุ่มยาซัลโฟนิลยูเรียที่ใช้รักษาโรคเบาหวานออกเป็นรุ่นๆเรียงตามลำดับการผลิตออกจำหน่ายก่อน - หลัง จากมีการปรับปรุงประสิทธิภาพการควบคุมโรคให้กว้างขวางขึ้นและลดผลข้างเคียงลง โดยเริ่มจากการผลิตในรุนแรก/รุ่นที่ 1 ดังนี้ 
- ยารุ่นที่ 1 (First generation): เช่น Carbutamide, Acetohexamide, Chlorpropamide, Tolbutamide 
- ยารุ่นที่ 2 (Second generation): เช่น Glipizide, Gliclazide, Glibenclamide (Glybu ride), Glibornuride, Gliquidone, Glisoxepide, Glyclopyramide 
- ยารุ่นที่ 3 (Third generation): เช่น Glimepiride 
ทั้งนี้ กลุ่มยาซัลโฟนิลยูเรียจะออกฤทธิ์ได้ดีก็ต่อเมื่อร่างกายผู้ป่วยยังมีเบต้าเซลล์ (Beta cell, เซลล์สร้างฮอร์โมนอินซูลิน) ของตับอ่อนเพียงพอที่จะผลิตอินซูลินเท่านั้น ด้วยเหตุผลและข้อจำกัดนี้ จึงไม่สามารถนำยาในกลุ่มซัลโฟนิลยูเรียไปรักษาผู้ป่วยเบาหวานประเภท 1 (Diabetes mellitus type 1 เบาหวานที่เกิดจากการขาด Beta cell) หรือผู้ป่วยหลังเข้ารับการผ่าตัดตับอ่อนได้ 
จากการศึกษาทางคลินิกพบว่า การใช้ยาซัลโฟนิลยูเรียรูปแบบยาเดี่ยวไม่สามารถควบคุมน้ำตาลในเลือดกับผู้ป่วยเบาหวานบางกลุ่มได้ จึงต้องใช้ยาเมทฟอร์มิน (Metformin) หรือ ยาอินซูลินร่วมในการรักษาด้วยกัน ทั้งนี้รูปแบบของยาซัลโฟนิลยูเรียที่มีจำหน่ายตามท้องตลาดจะเป็นลักษณะของยารับประทานเสียเป็นส่วนมาก 
คณะกรรมการอาหารและยาของไทยได้บรรจุยาบางตัวในกลุ่มซัลโฟนิลยูเรียลงในบัญชียาหลักแห่งชาติเช่น Chlorpropamide, Glipizide และ Glibenclamide เป็นต้น การคัดเลือกยาในกลุ่มเหล่านี้มาทำการรักษาผู้ป่วยย่อมต้องขึ้นกับแพทย์ผู้รักษาเท่านั้น ผู้ป่วยไม่สมควรไปซื้อหายามารับประทานเอง 
 ///// ซัลโฟนิลยูเรียมีสรรพคุณ (คุณสมบัติ) อย่างไร? ///// 
ซัลโฟนิลยูเรียมีสรรพคุณดังนี้ 
- รักษาโรคเบาหวานประเภท 2 (Diabetes mellitus type 2) 
- ยาบางตัวจะถูกนำไปรักษาโรคเบาจืดด้วยเช่น Chlorpropamide 
 ///// ซัลโฟนิลยูเรียมีกลไกการออกฤทธิ์อย่างไร? ///// 
กลไกการออกฤทธิ์ของยาซัลโฟนิลยูเรียคือ ตัวยาจะเข้าไปกระตุ้นกลไกการทำงานของเบต้าเซลล์ในตับอ่อนให้หลั่งฮอร์โมนอินซูลินออกมา ทำให้ร่างกายสามารถใช้น้ำตาลในเลือดได้อย่างมีสมดุลมากขึ้น และยังพบว่ายากลุ่มนี้ช่วยลดการสร้างน้ำตาลกลูโคส (Glucose) ในตับ จากกลไกดังกล่าวจึงทำให้ยากลุ่มนี้มีฤทธิ์รักษาเบาหวานตามสรรพคุณ 
 ///// ซัลโฟนิลยูเรียมีรูปแบบการจัดจำหน่ายอย่างไร? ///// 
ยาซัลโฟนิลยูเรียมีรูปแบบการจัดจำหน่ายดังนี้ 
- ยาเม็ดชนิดรับประทาน ขนาด 2.5 และ 5 มิลลิกรัม/เม็ด เช่น Glibencamide, Glipizide 
- ยาเม็ดชนิดรับประทาน ขนาด 250 มิลลิกรัม/เม็ด เช่น Chlorpropamide, 
- ยาเม็ดชนิดรับประทาน ขนาด 1, 2, 3 และ 4 มิลลิกรัม/เม็ด เช่น Glimepiride 
 ///// ซัลโฟนิลยูเรียมีขนาดรับประทานอย่างไร? ///// 
ขนาดการใช้ยากลุ่มซัลโฟนิลยูเรียจะขึ้นกับอาการและความรุนแรงโรคของผู้ป่วย จึงส่งผลให้ขนาดรับประทานมีความแตกต่างกันและเป็นเงื่อนไขของผู้ป่วยแต่ละราย แพทย์เท่านั้นที่สามารถสั่งจ่ายขนาดยาได้ถูกต้องปลอดภัยเหมาะสมกับคนไข้ ผู้ป่วยจึงต้องรับประทานยาตามแพทย์สั่งอย่างเคร่งครัด ควรรับประทานยาพร้อมน้ำดื่มสะอาด ห้ามเคี้ยวหรือบดยาก่อนรับประทาน 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาซัลโฟนิลยูเรีย ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาซัลโฟนิลยูเรียอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำน หรือร และเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซัลโฟนิลยูเรียสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ซัลโฟนิลยูเรียมีผลไม่พึงประสงค์อย่างไร? ///// 
ยาซัลโฟนิลยูเรียสามารถก่อให้เกิดผลไม่พึงประสงค์ (ผลข้างเคียง) ดังนี้เช่น อาจเกิดภาวะน้ำตาลในเลือดต่ำ ระคายเคืองต่อระบบทางเดินอาหาร ปวดศีรษะ มีลักษณะคล้ายอาการแพ้ยา (เช่น ขึ้นผื่น มีไข้ หายใจลำบาก) โลหิตจาง คลื่นไส้ อาเจียน อ่อนเพลีย เกล็ดเลือดต่ำ วิตกกังวล การมองเห็นภาพไม่ชัดเจน หงุดหงิด สับสน หัวใจเต้นช้า ง่วงนอน เป็นต้น 
 ///// มีข้อควรระวังการใช้ซัลโฟนิลยูเรียอย่างไร? ///// 
มีข้อควรระวังการใช้ซัลโฟนิลยูเรียดังนี้เช่น 
- ห้ามใช้กับผู้ที่แพ้ยากลุ่มนี้ 
- ห้ามใช้ยานี้กับหญิงตั้งครรภ์ หญิงที่อยู่ในภาวะให้นมบุตร ผู้ป่วยโรคไต โรคตับ 
- ห้ามรับประทานยาซัลโฟนิลยูเรียพร้อมยาเบาหวานตัวอื่น (ด้วยตนเอง) โดยมิได้รับคำสั่งจากแพทย์ 
- รับประทานยานี้ตามแพทย์สั่งเท่านั้น ห้ามปรับเปลี่ยนขนาดรับประทานด้วยตนเอง 
- ควรศึกษาการปฐมพยาบาลตนเองเบื้องต้นเมื่อเกิดภาวะน้ำตาลในเลือดต่ำ 
- ควรรับประทานยานี้ร่วมกับการควบคุมอาหารที่รับประทานประจำวันที่จะทำให้น้ำตาลในเลือดขึ้นสูง 
- ควรออกกำลังกายตามความเหมาะสมหรือตามคำแนะนำของแพทย์ร่วมด้วย 
- ตรวจสอบน้ำตาลในเลือดอย่างสม่ำเสมอว่าอยู่ในภาวะปกติหรือไม่ 
- หากพบอาการแพ้ยา (เช่น มีไข้ ขึ้นผื่น หายใจลำบาก) ต้องรีบนำตัวผู้ป่วยส่งแพทย์/ไปโรงพยาบาลทันที 
- ห้ามแบ่งยาให้ผู้ป่วยใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาซัลโฟนิลยูเรียด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ซัลโฟนิลยูเรียมีปฏิกิริยาระหว่างยากับยาตัวอื่นอย่างไร? ///// 
ยาซัลโฟนิลยูเรียมีปฏิกิริยาระหว่างยากับยาตัวอื่นดังนี้เช่น 
- การใช้ยากลุ่มซัลโฟนิลยูเรียร่วมกับยาบางตัวจะส่งผลให้การออกฤทธิ์ของยาซัลโฟนิลยูเรียในร่างกายนานขึ้น จึงอาจเกิดความเสี่ยงของภาวะน้ำตาลในเลือดต่ำติดตามมา ยากลุ่มดังกล่าวเช่น อนุพันธุ์ของ Acetylsalicylic acid/Aspirin, Allopurinol, Sulfonamides และยาในกลุ่ม Fibrate (กลุ่มยาที่ใช้รักษาโรคไขมันในเลือดสูง) หากมีความจำเป็นต้องใช้ยาเหล่านี้ร่วมกันแพทย์จะปรับขนาดรับประ ทานให้เหมาะสมเป็นกรณีไป 
- การใช้ซัลโฟนิลยูเรียร่วมกับยาบางกลุ่มเช่น กลุ่มสเตียรอยด์ (เช่น Corticosteroids), Isoniazid, การคุมกำเนิดด้วยยาที่มีส่วนประกอบของเอสโตรเจน (Estrogen), ยาไทรอยด์ฮอร์โมน(เช่น Levothyroxine) และยากลุ่ม Sympathomimetics สามารถทำให้การควบคุมน้ำตาลในเลือดมีค่าสูงเกินมาตรฐานมาก หากไม่มีความจำเป็นใดๆควรเลี่ยงการใช้ยาเหล่านี้ร่วมกัน หรือแพทย์ปรับขนาดรับประทานให้เหมาะสมต่อผู้ป่วยเป็นรายบุคคลไป 
- หลีกเลี่ยงการรับประทานยากลุ่มซัลโฟนิลยูเรียกับเครื่องดื่มที่มีแอลกอฮอล์ด้วยจะทำให้เกิดภาวะน้ำตาลในเลือดต่ำ 
 ///// ควรเก็บรักษาซัลโฟนิลยูเรียอย่างไร? ///// 
สามารถเก็บยาซัลโฟนิลยูเรียที่อุณหภูมิห้อง เก็บยาในภาชนะที่ปิดมิดชิด พ้นแสงแดด ความร้อน และความชื้น ไม่ควรเก็บยาไว้ในห้องน้ำ และเก็บยาให้พ้นมือเด็กและสัตว์เลี้ยง 
 ///// ซัลโฟนิลยูเรียมีชื่ออื่นอีกไหม? ผลิตจากบริษัทอะไรบ้าง? ///// 
ยาซัลโฟนิลยูเรียที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Sulfonylurea [2014,Dec20]
	2 http://www.mims.com/Thailand/drug/info/Dipazide/?type=brief [2014,Dec20]
	3 http://greatplainsregional.adam.com/content.aspx?productId=47&amp;pid=47&amp;gid=601895 [2014,Dec20]
	4 http://www.mims.com/Thailand/drug/search/?q=CHLORPROPAMIDE [2014,Dec20]
	5 http://www.mims.com/Thailand/drug/search/?q=GLIBENCLAMIDE [2014,Dec20]
	6 http://www.mims.com/Thailand/drug/search/?q=GLIPIZIDE [2014,Dec20]
