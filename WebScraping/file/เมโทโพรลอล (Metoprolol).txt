เมโทโพรลอล (Metoprolol)
 ///// บทนำ ///// 
ยาเมโทโพรลอล (Metoprolol) เป็นยาตัวหนึ่งที่อยู่ในกลุ่มซีเล็กทีฟ เบต้า1 รีเซพเตอร์ บล็อกเกอร์ (Selective beta1 receptor blocker หรือ Cardioselective beta blockers, หรือยากลุ่ม Beta blocker) ทางคลินิกได้นำยานี้มารักษาโรคความดันโลหิตสูง ผลข้างเคียงที่เด่นของยานี้คือ นอนไม่หลับ อาการอ่อนแรง และอาจมีอาการเป็นลมร่วมด้วย และรูปแบบยานี้ที่สามารถพบเห็นได้ตามสถานพยาบาลต่างๆจะเป็นลักษณะยาชนิดรับประทานและยาฉีด 
การดูดซึมของเมโทโพรลอลจากระบบทางเดินอาหารมีเพียง 12% โดยประมาณ โดยเมื่อยาเข้าสู่กระแสเลือด ตับจะเปลี่ยนโครงสร้างทางเคมีของยาให้เป็นสารที่ไม่ออกฤทธิ์ ซึ่งร่างกายต้องใช้เวลาประมาณ 3 - 7 ชั่วโมงในการกำจัดยา 50% ออกจากกระแสเลือดโดยผ่านไปกับปัสสาวะ 
คณะกรรมการอาหารและยาของไทยได้บรรจุยาเมโทโพรลอลลงในบัญชียาหลักแห่งชาติ โดยระบุเป็นยาอันตรายที่ออกฤทธิ์ในการรักษาได้รวดเร็ว การจะใช้ยานี้ต้องเป็นไปตามคำสั่งของแพทย์เท่านั้น และห้ามผู้ป่วยปรับขนาดการรับประทานหรือหยุดการใช้ยาเองด้วยจะก่อให้เกิดอันตรายติดตามมา 
 ///// เมโทโพรลอลมีสรรพคุณ (คุณสมบัติ) อย่างไร? ///// 
ยาเมโทโพรลอลมีสรรพคุณดังนี้ 
- รักษาความดันโลหิตสูง 
- รักษาภาวะหัวใจห้องล่างเต้นเร็วผิดปกติ (Ventricular tachycardia) 
- รักษาอาการเจ็บหน้าอกด้วยภาวะหัวใจขาดเลือด (Angina) 
- รักษาโรคกล้ามเนื้อหัวใจตายเฉียบพลัน (Acute myocardial infarction) 
- ป้องกันการเกิดไมเกรน (Migraine) 
 ///// เมโทโพรลอลมีกลไกการออกฤทธิ์อย่างไร? ///// 
กลไกการออกฤทธิ์ของยาเมโทโพรลอลคือ ตัวยาจะออกฤทธิ์ลดอัตราการเต้นของหัวใจลดการบีบตัว ลดปริมาณเลือดที่ออกจากหัวใจ จากกลไกโดยรวมที่กล่าวมาจึงทำให้ความดันโลหิตลดลงด้วยเช่นกัน 
 ///// เมโทโพรลอลมีรูปแบบการจัดจำหน่ายอย่างไร? ///// 
ยาเมโทโพรลอลมีรูปแบบการจัดจำหน่ายเป็นยาเม็ด ขนาด 100 และ 200 มิลลิกรัม/เม็ด 
 ///// เมโทโพรลอลมีขนาดรับประทานอย่างไร? ///// 
ยาเมโทโพรลอลมีขนาดรับประทานดังนี้เช่น 
ก. รักษาความดันโลหิตสูง: 
- ผู้ใหญ่: ขนาดยาเมื่อเริ่มต้นรับประทาน 50 - 100 มิลลิกรัม/วันเพียงครั้งเดียว หรือแบ่งรับประทานวันละ 2 ครั้ง (ทุก 12 ชั่วโมง) แต่หากเป็นยาชนิดที่ค่อยๆปลดปล่อยตัวยา (Extended-release) รับประทาน 25 - 100 มิลลิกรัมวันละครั้ง ทั้งนี้ขนาดยาที่คงระดับการรักษารับประทาน 100 - 200 มิลลิกรัม/วัน อนึ่งแพทย์จะเป็นผู้แนะนำการปรับขนาดยา 
ข. สำหรับป้องกันไมเกรน: 
- ผู้ใหญ่: รับประทาน 100 - 200 มิลลิกรัม/วัน หรือแบ่งรับประทานวันละ 2 ครั้ง (ทุก 12 ชั่วโมง) 
*****หมายเหตุ: 
- สามารถรับประทานยาเมโทโพรลอลก่อนหรือพร้อมอาหารก็ได้ 
- เด็ก: ยังไม่มีข้อมูลแน่ชัดในการใช้ยานี้ในเด็ก ดังนั้นการใช้ยานี้ในเด็กจึงอยู่ในดุลพินิจของแพทย์ผู้รักษา 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเมโทโพรลอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาเมโทโพรลอล อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมโทโพรลอลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// เมโทโพรลอลมีผลไม่พึงประสงค์อย่างไร? ///// 
ผลไม่พึงประสงค์ (ผลข้างเคียง/อาการข้างเคียง) อาจเกิดขึ้นได้เมื่อผู้ป่วยได้รับยาเมโทโพรลอลในขนาดสูงๆ โดยอาจจะมีอาการต่อไปนี้เช่น วิงเวียน ง่วงนอน อ่อนแรง ท้องเสีย ฝันร้าย นอนไม่หลับ ซึมเศร้า ตาพร่า เลือดไปเลี้ยงตามปลายมือ-ปลายเท้าลดลง (รู้สึกเย็นและ/หรือชา) 
ส่วนอาการข้างเคียงที่รุนแรงที่พบได้คือ ภาวะหัวใจเต้นช้าจนเป็นเหตุให้เป็นลมในที่สุด นอกจากนี้อาจพบอาการตัวเขียว นิ้วมือ-นิ้วเท้าซีด มือ-เท้าบวม สมรรถภาพทางเพศด้อยลงไป ผมร่วง อารมณ์เปลี่ยนแปลงเร็ว หายใจติดขัด/หายใจลำบาก ไอ กระหายน้ำ เจ็บคอ มีไข้ ตาเหลือง/ตัวเหลือง ปวดท้อง คลื่นไส้ บางครั้งยังอาจพบอาการคล้ายแพ้ยาโดยมีผื่นคันขึ้นตามตัว 
 ///// มีข้อควรระวังการใช้เมโทโพรลอลอย่างไร? ///// 
มีข้อควรระวังการใช้ยาเมโทโพรลอลดังนี้เช่น 
- ห้ามใช้ในผู้ที่แพ้ยานี้ 
- ห้ามใช้ยานี้กับผู้ป่วยกลุ่มต่อไปนี้เช่น โรคหัวใจเต้นผิดจังหวะ (Sick sinus syndrome), ภาวะหัวใจล้มเหลว (Decompensated heart failure), มีความผิดปกติในระบบการไหลเวียนโลหิตที่รุนแรง (Severe peripheral arterial circulatory disorders), ผู้ป่วยที่อยู่ในภาวะช็อกด้วยโรคหัวใจ, ผู้ป่วยโรคหืด, ผู้ป่วยที่มีระดับความดันโลหิตตัวบน (Systolic blood pressure) ต่ำกว่า 100 มิลลิเมตรปรอท, ผู้ที่มีภาวะเลือดเป็นกรด (เช่น ในผู้ป่วยโรคเบาหวานหรือโรคหืดที่ควบคุมโรคไม่ได้) 
- ห้ามใช้ยานี้กับหญิงตั้งครรภ์และในหญิงให้นมบุตร 
- ห้ามปรับขนาดรับประทานหรือหยุดการใช้ยานี้ด้วยตนเองโดยมิได้ปรึกษาแพทย์ 
- ระวังการใช้ยานี้กับผู้ป่วยหัวใจล้มเหลวชนิด Compensated heart failure, ผู้ป่วยด้วยโรคหลอดลมหดเกร็งตัว/หายใจลำบาก, ผู้ป่วยโรคตับ, ผู้ป่วยที่มีภาวะหัวใจเต้นช้า, และผู้ป่วยที่เคยมีประวัติด้วยโรคกล้ามเนื้ออ่อนแรง 
- หลีกเลี่ยงการใช้ยานี้ร่วมกับยาชาด้วยอาจเกิดภาวะกดการทำงานของหัวใจ 
- ระหว่างการใช้ยานี้ต้องระวังเรื่องการขับขี่ยวดยานพาหนะหรือการทำงานเกี่ยวกับเครื่อง จักรกลเพราะยามีผลให้ง่วงซึมได้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเมโทโพรลอลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เมโทโพรลอลมีปฏิกิริยาระหว่างยากับยาตัวอื่นอย่างไร? ///// 
ยาเมโทโพรลอลมีปฏิกิริยาระหว่างยากับยาตัวอื่นดังนี้เช่น 
- การใช้ยาเมโทโพรลอลร่วมกับยา Reserpine (ยาลดความดันโลหิต) และยาในกลุ่ม MAOIs จะทำให้ฤทธิ์ของยาเมโทโพรลอลเพิ่มมากขึ้น หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาเมโทโพรลอลร่วมกับยาลดกรดที่มีเกลืออะลูมิเนียม (Aluminium, เช่น ยาAluminium hydroxide) หรือเกลือแมกนีเซียม (Magnesium, เช่น ยา Magnesium hydroxide) จะทำให้การดูดซึมยาเมโทโพรลอลมากยิ่งขึ้น จึงควรเลี่ยงการรับประทานร่วมกันหรือปรับเวลาของการรับประทานไม่ให้ตรงกัน 
- การใช้ยาเมโทโพรลอลร่วมกับยาบางตัวอาจทำให้ความเข้มข้นของยาเมโทโพรลอลในเลือดเพิ่มสูงขึ้น หากไม่มีความจำเป็นใดๆควรหลีกเลี่ยงการรับประทานยาร่วมกัน ยากลุ่มดังกล่าว เช่น Bupropion, Cimetidine, Diphenhydramine, Fluoxetine, Hydroxycholoquine, Paroxe tine, Quinidine, Ritonavir 
- การใช้ยาเมโทโพรลอลร่วมกับกลุ่มยาชา/ยาสลบอาจเกิดความเสี่ยงของภาวะความดันโลหิตต่ำและหัวใจล้มเหลวจึงควรเลี่ยงการใช้ยาร่วมกัน 
 ///// ควรเก็บรักษาเมโทโพรลอลอย่างไร? ///// 
ควรเก็บยาเมโทโพรลอลที่อุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่เก็บยาในห้องน้ำ และเก็บยาให้พ้นมือเด็กและสัตว์เลี้ยง 
 ///// เมโทโพรลอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเมโทโพรลอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Metoprolol [2015,Jan17]
	2 http://www.mims.com/Thailand/drug/search/?q=metoprolol [2015,Jan17]
	3 http://www.mims.com/Thailand/drug/search/?q=metoprolol [2015,Jan17]
	4 http://drug.fda.moph.go.th:81/nlem.in.th/search?keyword=metoprolol [2015,Jan17]
