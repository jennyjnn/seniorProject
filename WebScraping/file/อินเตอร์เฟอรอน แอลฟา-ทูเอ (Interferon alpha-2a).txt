อินเตอร์เฟอรอน แอลฟา-ทูเอ (Interferon alpha-2a)
 ///// บทนำ ///// 
ยาอินเตอร์เฟอรอน แอลฟา-ทูเอ(Interferon alpha-2a หรือ  Interferon alpha-2a recombinant) เป็นสารโปรตีนซึ่งมีต้นกำเนิดจากเม็ดเลือดขาวที่ลดจำนวนกรดอะมิโนลงครึ่งหนึ่ง  ทางคลินิกได้นำยาอินเตอร์เฟอรอน แอลฟา-ทูเอ มาใช้รักษา โรคไวรัสตับอักเสบ บี และ โรคไวรัสตับอักเสบซี แบบเรื้อรัง , มะเร็งเม็ดเลือดขาวชนิด Hairy cell leukemia , มะเร็งคาโปซิในผู้ป่วยเอชไอวี (AIDS-related kaposi’s sarcoma) 
การผลิตยาอินเตอร์เฟอรอน แอลฟา-ทูเอต้องใช้เทคโนโลยีพันธุวิศวกรรม                     ในกระบวนการผลิตและได้รูปแบบผลิตภัณฑ์เป็นยาฉีด  การใช้ยาอินเตอร์เฟอรอนชนิดนี้ 
อาจสร้างผลข้างเคียงอย่างรุนแรงแก่ผู้ป่วยจนอาจถึงขั้นเสียชีวิตได้  ดังนั้นก่อนการใช้ยานี้แพทย์จะชี้แจงให้ผู้ป่วยทราบถึงผลดี-ผลเสีย  การปฏิบัติตัวเพื่อรับการรักษาด้วยยาอินเตอร์เฟอรอนชนิดนี้  หากผู้ป่วยตกลงรับการรักษา แพทย์จะทำการนัดหมายการยาใช้อินเตอร์เฟอรอนชนิดนี้ และเฝ้าติดตามผลการรักษาตลอดจนอาการข้างเคียง(ผลข้างเคียง)ต่างๆ/ ผลกระทบที่มีโอกาสเกิดขึ้นได้ เช่น 
- อาจทำให้มีสภาพทางจิตและมีพฤติกรรมที่เปลี่ยนไป เช่น ซึมเศร้า  หงุดหงิดง่าย  รู้สึกผิดหวังและวิตกกังวล  ผู้ป่วยบางคนอาจทำร้ายร่างกายตนเอง 
- อาจเกิดปัญหากับการทำงานของหัวใจ เช่น เกิดความดันโลหิตสูง   หัวใจเต้นเร็ว  เจ็บหน้าอก   หรือบางกรณีอาจทำให้เกิดอาการหัวใจวาย 
- ปริมาณเม็ดเลือดขาวและเกล็ดเลือดอาจลดต่ำลง  ก่อให้เกิดความเสี่ยงต่อการ
ติดเชื้อและมีภาวะเลือดออกง่ายตามมา 
จากผลกระทบข้างต้น หากมีสัญญาณอย่างใดอย่างหนึ่งหรือหลายอย่างดังต่อไปนี้ผู้ป่วยจะต้องรีบมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด เช่น เจ็บหน้าอกอย่างรุนแรง  หายใจไม่ออก/หายใจลำบาก  การมองเห็นผิดปกติ  มีภาวะเลือดออกง่าย  มีไข้สูง  ปวดท้องอย่างรุนแรง  จากอาการดังกล่าวแพทย์มีความจำเป็นต้องสั่งหยุดการใช้ยานี้และปรับแนวทางการรักษาอีกครั้ง 
ทั้งนี้ยังมีผู้ป่วยบางกลุ่มที่ไม่สามารถใช้ยาอินเตอร์เฟอรอน แอลฟา-ทูเอ ได้แก่ 
- สตรีมีครรภ์  สตรีในภาวะให้นมบุตร  และเด็ก 
- ผู้ที่แพ้ยานี้ และ/หรือแพ้ส่วนประกอบในสูตรตำรับของยาชนิดนี้ 
- ผู้ป่วยตับอักเสบที่มีสาเหตุจากภูมิต้านทาน/ภูมิคุ้มกัน/ภูมิคุ้มกันต้านทานโรคของร่างกายเข้าเล่นงานเซลล์ตับ 
นอกจากนี้ ผู้ที่มีโรคประจำตัวบางอย่าง อาจต้องให้แพทย์ตรวจประเมินร่างกายก่อนที่จะใช้ยาอินเตอร์เฟอรอน แอลฟา-ทูเอ   เช่น ผู้ที่มีประวัติเป็นโรคหัวใจ  ผู้ป่วยด้วยอาการทางจิตประสาท  ผู้ที่มีปัญหาด้านการนอนหลับ   ผู้ป่วยโรคความดันโลหิตสูง   โรคภูมิต้านทานตนเอง    โรคเบาหวาน    ผู้ป่วยโรคไทรอยด์   โรคเอชไอวี   โรคลำไส้ใหญ่อักเสบ    ผู้ที่ติดสุรา และ/หรือหรือยาเสพติด เป็นต้น 
ปัจจุบันนักวิทยาศาสตร์พยายามพัฒนายาอินเตอร์เฟอรอน(Interferon)ชนิดต่างๆ โดยนำสารประกอบเคมีชื่อ Polyethylene glycol มาเชื่อมต่อกับโมเลกุลของอินเตอร์เฟอรอน ทำให้ได้ตัวยาอินเตอร์เฟอรอนที่มีโมเลกุลใหญ่ขึ้น สามารถอยู่ในร่างกายได้ยาวนานขึ้น ส่งผลให้ลดความถี่ในการฉีดยากลุ่มนี้ลงเหลือสัปดาห์ละ1ครั้ง ซึ่งรวมถึงยาอินเตอร์เฟอรอน แอลฟา-ทูเอด้วย และเรียกเภสัชตำรับของ ยาอินเตอร์เฟอรอน แอลฟา-ทูเอ ที่ได้รับการปรับปรุงนี้ว่า “เพกิเลต อินเตอร์เฟอรอน แอลฟา-ทูเอ (Pegylated interferon alpha-2a)” 
ในตลาดการจำหน่ายยา จะพบเห็นการจำหน่ายยาอินเตอร์เฟอรอน แอลฟา-ทูเอ ภายใต้ชื่อการค้าว่า Roferon-A    และมีใช้แต่ในสถานพยาบาลเท่านั้น 
 
 ///// อินเตอร์เฟอรอน แอลฟา-ทูเอมีสรรพคุณ(คุณสมบัติ)อย่างไร? ///// 
ยาอินเตอร์เฟอรอน แอลฟา-ทูเอมีสรรพคุณ/ข้อบ่งใช้ เช่น 
- รักษาโรคไวรัสตับอักเสบ  บี และ โรคไวรัสตับอักเสบ ซี  แบบเรื้อรัง 
- รักษาโรคมะเร็งเม็ดเลือดขาวชนิด Hairy cell leukemia 
 
 ///// อินเตอร์เฟอรอน แอลฟา-ทูเอมีกลไกการออกฤทธิ์อย่างไร? ///// 
ยาอินเตอร์เฟอรอน แอลฟา-ทูเอ มีกลไกการออกฤทธิ์โดย ตัวยาจะเข้าจับกับเซลล์ในร่างกาย  จากนั้นจะกระตุ้นให้เซลล์ร่างกายสร้างสารโปรตีนที่มีความจำเพาะเจาะจงที่สามารถเข้าก่อกวนการจำลองตัวเองและยับยั้งการสังเคราะห์สารโปรตีนของไวรัส  ทำให้ไวรัสหยุดการเจริญเติบโตและไม่สามารถกระจายพันธุ์ได้ 
นอกจากนี้ยาอินเตอร์เฟอรอน แอลฟา-ทูเอ ยังช่วยกระตุ้นให้เซลล์เม็ดเลือดขาวที่เป็นองค์ประกอบสำคัญของระบบภูมิคุ้มกันของร่างกายทำงานได้ดีขึ้น  ส่งผลให้มะเร็งเม็ดเลือดขาวชะลอการแบ่งตัวลง 
ด้วยกลไกเหล่านี้จึงก่อให้เกิดฤทธิ์ของการรักษาได้ตามสรรพคุณ 
 
 ///// อินเตอร์เฟอรอน แอลฟา-ทูเอมีรูปแบบการจัดจำหน่ายอย่างไร? ///// 
ยาอินเตอร์เฟอรอน แอลฟา-ทูเอ มีรูปแบบการจัดจำหน่าย เช่น 
- ยาฉีดแบบสารละลาย ที่บรรจุในหลอดฉีดพร้อมใช้งานที่มีตัวยา Interferon alpha-2a ขนาด 3, 6 และ 9 ล้านยูนิตสากล(IU, International unit) 
 
 ///// อินเตอร์เฟอรอน แอลฟา-ทูเอมีขนาดการบริหารยาอย่างไร? ///// 
ยาอินเตอร์เฟอรอน แอลฟา-ทูเอมีขนาดการบริหารยา/ใช้ยา เช่น 
ก. สำหรับรักษาไวรัสตับอักเสบ-บี แบบเรื้อรัง: 
 
- ผู้ใหญ่: ฉีดยาเข้าใต้ผิวหนังตั้งแต่ 2.5 ล้านยูนิต/พื้นที่ผิวร่างกาย  1 ตารางเมตร 
3 ครั้ง/สัปดาห์ เป็นเวลา 4–6 เดือน 
ข. สำหรับรักษาไวรัสตับอักเสบ-ซี แบบเรื้อรัง: 
- ผู้ใหญ่: ฉีดยาเข้าใต้ผิวหนังหรือฉีดเข้ากล้ามเนื้อขนาด 6 ล้านยูนิต 3 ครั้ง/สัปดาห์ เป็นเวลา 3 เดือน 
ค. สำหรับรักษาโรคมะเร็ง: สำหรับขนาดการใช้อินเตอร์เฟอรอนฯรักษาโรคมะเร็ง ให้เป็นไปดุลยพินิจของแพทย์ 
อนึ่ง: 
- ผู้ป่วยต้องมารับการฉีดยานี้ตรงตามวันเวลาที่แพทย์นัดหมายทุกครั้ง 
- เด็ก: ทางคลินิก ยังไม่มีข้อมูลด้านความปลอดภัย และขนาดการใช้ยานี้ 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาอินเตอร์เฟอรอน แอลฟา-ทูเอ  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาอินเตอร์เฟอรอน 	 แอลฟา-ทูเอ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาอินเตอร์เฟอรอน แอลฟา-ทูเอ  ให้ผู้ป่วยรีบติดต่อแพทย์/พยาบาล/บุคคลกรทางการแพทย์ผู้ที่ทำการดูแลรักษาผู้ป่วย เพื่อนัดหมาย
การฉีดยาครั้งใหม่โดยเร็ว และไม่ควรหยุดการรักษาโดยไม่ได้ขอคำปรึกษาจากแพทย์ 
 
 ///// อินเตอร์เฟอรอน แอลฟา-ทูเอมีผลไม่พึงประสงค์อย่างไร? ///// 
ยาอินเตอร์เฟอรอน แอลฟา-ทูบีสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบเลือด: เช่น กดไขกระดูก  เกล็ดเลือดลดลง  โลหิตจาง  ฮีโมโกลบินต่ำ 
- ผลต่อระบบประสาท: เช่น วิงเวียน  มีอาการชัก  ความจำแย่ลง  ความรู้สึกสัมผัสเพี้ยน   ง่วงนอน 
- ผลต่อสภาพจิตใจ: เช่น วิตกกังวล   ซึมเศร้า   กระสับกระส่าย  พฤติกรรมเปลี่ยน 
- ผลต่อระบบทางเดินอาหาร: เช่น คลื่นไส้  ท้องเสีย  การรับรสชาติอาหารเปลี่ยนไป                 ปวดท้อง   อาเจียน     ปากแห้ง 
- ผลต่อระบบการเผาผลาญพลังงานของร่างกาย: เช่น น้ำตาลในเลือดเพิ่มขึ้น  แคลเซียมในเลือดสูง   ค่าไตรกลีเซอไรด์ในเลือดสูง 
- ผลต่อผิวหนัง: เช่น ผื่นคัน  ผิวแห้ง 
- ผลต่อตับ: เช่น ค่าเอนไซม์การทำงานของตับในเลือดเพิ่มขึ้น 
- ผลต่อระบบหัวใจและหลอดเลือด:  เช่น ความดันโลหิตสูงหรือไม่ก็ต่ำ  บวมทั่วตัว
เจ็บหน้าอก   หัวใจเต้นผิดจังหวะ   หัวใจวาย 
- ผลต่อระบบต่อมไร้ท่อ:  เช่น มีภาวะไทรอยด์ฮอร์โมนต่ำ 
- ผลต่อตา:  เช่น ตาพร่า 
- ผลต่อไต:  เช่น  มีภาวะไตวาย 
- ผลต่อระบบภูมิคุ้มกันต้านทานโรคของร่างกาย: เช่น เกิดภาวะ/โรคภูมิต้านตนเอง 
 
 ///// มีข้อควรระวังการใช้อินเตอร์เฟอรอน แอลฟา-ทูเออย่างไร? ///// 
มีข้อควรระวังการใช้อินเตอร์เฟอรอน แอลฟา-ทูเอ เช่น 
- ห้ามใช้กับผู้ที่มีประวัติแพ้ยานี้ และ/หรือแพ้ส่วนประกอบของยานี้ 
- ห้ามใช้กับผู้ป่วยด้วย โรคตับ  โรคไต  ระยะรุนแรง 
- ห้ามใช้กับสตรีมีครรภ์ หรือที่ไม่เต็มใจที่จะยินยอมในการคุมกำเนิด 
- ห้ามใช้กับสตรีในช่วงให้นมบุตร และในเด็ก 
- ห้ามใช้กับผู้ป่วยตับอักเสบที่มีสภาพตับไม่สามารถทำงานชดเชยได้แล้ว 
- มาพบแพทย์/มาโรงพยาบาลเพื่อรับการรักษาตามแพทย์นัดหมายทุกครั้ง ไม่ควรหยุดการรักษาไปเฉยๆโดยมิได้ปรึกษาแพทย์ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาอินเตอร์เฟอรอน แอลฟา-ทูเอด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด และสมุนไพรต่างๆเพราะยามีทั้งให้คุณและให้โทษดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อินเตอร์เฟอรอน แอลฟา-ทูเอมีปฏิกิริยากับยาตัวอื่นอย่างไร? ///// 
ยาอินเตอร์เฟอรอน แอลฟา-ทูเอมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอินเตอร์เฟอรอน แอลฟา-ทูเอ ร่วมกับยาZidovudine ด้วยจะ                  ทำให้ไขกระดูกทำงานต่ำจนเป็นผลให้ระดับเม็ดเลือดหลายชนิดลดลงอย่างมาก 
- หลีกเลี่ยงการใช้ยาอินเตอร์เฟอรอน แอลฟา-ทูเอ ร่วมกับยาTramadol และ Bupropion  เพราะอาจทำให้เกิดภาวะลมชักในผู้ป่วยตามมา 
- ห้ามใช้ยาอินเตอร์เฟอรอน แอลฟา-ทูเอ ร่วมกับยาClozapine  ด้วยจะทำให้ระดับ
เม็ดเลือดขาวในร่างกายต่ำลงมาก 
- ห้ามใช้ยาอินเตอร์เฟอรอน แอลฟา-ทูเอ ร่วมกับNaltrexone  เพราะจะทำให้ตับทำงานผิดปกติ 
 
 ///// ควรเก็บรักษาอินเตอร์เฟอรอน แอลฟา-ทูเออย่างไร? ///// 
ควรเก็บรักษายาอินเตอร์เฟอรอน แอลฟา-ทูเอ ดังนี้ เช่น 
- เก็บยาภายใต้อุณหภูมิ 2–8 องศาเซลเซียส (Celsius) ห้ามเก็บยาในช่องแข็งตู้เย็น 
- ห้ามเก็บยานอกตู้เย็นนานเกิน 24 ชั่วโมง 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาที่เสื่อมสภาพหรือยาที่หมดอายุแล้ว 
 
 ///// อินเตอร์เฟอรอน แอลฟา-ทูเอมีชื่ออื่นอีกไหม? ผลิตจากบริษัทอะไรบ้าง? ///// 
ยาอินเตอร์เฟอรอน แอลฟา-ทูเอ มียาชื่อการค้าและบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Interferon [2018,May26] 
https://www.fda.gov/downloads/Drugs/DrugSafety/ucm111340.pdf [2018,May26] 
https://www.drugbank.ca/drugs/DB00034 [2018,May26] 
http://www.mims.com/thailand/drug/info/pegasys/?type=brief [2018,May26] 
http://www.medsafe.govt.nz/profs/Datasheet/r/Roferonainj.pdf [2018,May26]
