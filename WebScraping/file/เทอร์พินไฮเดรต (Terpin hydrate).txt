เทอร์พินไฮเดรต (Terpin hydrate)
 ///// บทนำ ///// 
ยาเทอร์พินไฮเดรต (Terpin hydrate) เป็นยาขับเสมหะสำหรับผู้ป่วยที่มีภาวะหลอดลมอักเสบทั้งชนิดเฉียบพลันและเรื้อรัง สามารถสกัดยานี้ได้จากน้ำมันหอมระเหยของพืชชนิดต่างๆเช่น น้ำมันสน น้ำมันยูคาลิปตัส น้ำมันจากต้นออริกาโน (Oregano) และน้ำมันจากต้นไทม์ (Thyme) รูปแบบยาแผนปัจจุบันของยานี้จะเป็นยาชนิดรับประทานโดยตัวยาจะทำให้ช่องทางเดินระบบหายใจส่วนล่างขับสารคัดหลั่งออกมาทำให้เสมหะที่ข้นเหนียวหลุดออกมาจากหลอดลมได้ง่ายขึ้น 
ปัจจุบันมีการพัฒนาสูตรตำรับยานี้โดยนำยาเทอร์พินไฮเดรตมาผสมกับยาแก้ไอชนิดอื่น เช่น Codeine, Dextromethorphan, Glyceryl guaiacolate (Guaifenesin) หรือผสมร่วมกับยาแก้แพ้อาทิ Chlorpheniramine เป็นต้น ในประเทศไทยมักไม่พบสูตรตำรับยาเดี่ยวของยาเทอร์พินไฮเดรต แต่จะเป็นรูปแบบยาผสมเสียเป็นส่วนมาก จึงทำให้เกิดความแตกต่างของขนาดรับประทานด้วยมียาแก้ไอชนิดอื่นๆร่วมอยู่ในสูตรตำรับยาด้วย 
อย่างไรก็ตาม ยาเทอร์พินไฮเดรตจัดเป็นยาอันตราย การใช้ยาอย่างเหมาะสมปลอดภัยจึงยังต้องเป็นไปตามคำสั่งแพทย์เท่านั้น 
 ///// เทอร์พินไฮเดรตมีสรรพคุณ (คุณสมบัติ) อย่างไร? ///// 
ยาเทอร์พินไฮเดรตมีสรรพคุณ/ข้อบ่งใช้คือ 
- ขับเสมหะอันเป็นสาเหตุที่ทำให้เกิดอาการไอ 
- บรรเทาอาการไอจากหลอดลมอักเสบ 
 ///// เทอร์พินไฮเดรตมีกลไกการออกฤทธิ์อย่างไร? ///// 
กลไกการออกฤทธิ์ของยาเทอร์พินไฮเดรตคือ ตัวยาจะเพิ่มสารคัดหลั่งภายในหลอดลมทำให้เสมหะที่เหนียวข้นหลุดออกมาได้ง่าย ส่งผลให้บรรเทาอาการไอในที่สุด 
 ///// เทอร์พินไฮเดรตมีรูปแบบการจัดจำหน่ายอย่างไร? ///// 
ยาเทอร์พินไฮเดรตมีรูปแบบการจัดจำหน่ายเช่น 
ก. ยาเม็ดที่ประกอบด้วยตัวยาต่างๆใน 1 เม็ด: เช่น 
- Dextromethorphan HBr (Hydrobromide) 10 มิลลิกรัม + Chlorpheniramine maleate 2 มิลลิกรัม + Terpin hydrate 125 มิลลิกรัม 
- Codeine phosphate 10 มิลลิกรัม + Guaifenesin 100 มิลลิกรัม +Terpin hydrate 130 มิลลิกรัม 
- Terpin hydrate 130 มิลลิกรัม + Dextromethorphan HBr 15 มิลลิกรัม + Guaifenesin 100 มิลลิกรัม 
- Chlorpheniramine maleate 2 มิลลิกรัม + Terpin hydrate 125 มิลลิกรัม 
- Dextromethorphan HBr 20 มิลลิกรัม + Guaifenesin 50 มิลลิกรัม + Terpin hydrate 85 มิลลิกรัม 
- Dextromethorphan HBr 15 มิลลิกรัม + Chlorpheniramine maleate 2 มิลลิกรัม + Terpin hydrate 125 มิลลิกรัม 
- Dextromethorphan HBr 15 มิลลิกรัม + Guaifenesin 100 มิลลิกรัม + Terpin hydrate 130 มิลลิกรัม 
- Dextromethorphan HBr 15 มิลลิกรัม + Chlorpheniramine maleate 2 มิลลิกรัม + Terpin hydrate 130 มิลลิกรัม + Guaifenesin 100 มิลลิกรัม 
ข. ยาแคปซูลที่ประกอบด้วยตัวยาต่างๆใน 1 แคปซูล: เช่น 
- Terpin hydrate 130 มิลลิกรัม + Guaifenesin 100 มิลลิกรัม + Dextromethorphan HBr 15 มิลลิกรัม 
 ///// เทอร์พินไฮเดรตมีขนาดรับประทานอย่างไร? ///// 
ขนาดรับประทานของยาเทอร์พินไฮเดรตขึ้นอยู่กับแต่ละสูตรตำรับของยานี้ โดยแพทย์จะเป็นผู้พิจารณาขนาดรับประทานตามความเหมาะสมของผู้ป่วยเป็นกรณีไป 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเทอร์พินไฮเดรต ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเทอร์พินไฮเดรตอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเทอร์พินไฮเดรตสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// เทอร์พินไฮเดรตมีผลไม่พึงประสงค์อย่างไร? ///// 
ยาเทอร์พินไฮเดรตสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการวิงเวียน ง่วงนอน ผื่นคัน คลื่นไส้ อาเจียน และปวดบริเวณลิ้นปี่/ปวดท้องบริเวณกระเพาะอาหาร 
 ///// มีข้อควรระวังการใช้เทอร์พินไฮเดรตอย่างไร? ///// 
มีข้อควรระวังการใช้เทอร์พินไฮเดรตเช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานยานี้ด้วยตนเอง 
- ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร รวมถึงเด็กเล็ก 
- หากมีอาการแพ้ยาหลังใช้ยานี้ให้หยุดการใช้ยานี้ทันที พร้อมกลับไปพบแพทย์/ไปโรงพยาบาลทันที 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเทอร์พินไฮเดรตด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เทอร์พินไฮเดรตมีปฏิกิริยาระหว่างยากับยาตัวอื่นอย่างไร? ///// 
ยังไม่มีรายงานพบปฏิกิริยาระหว่างยาของยาเทอร์พินไฮเดรตกับยารับประทานชนิดใดๆ 
 ///// ควรเก็บรักษาเทอร์พินไฮเดรตอย่างไร? ///// 
ควรเก็บยาเทอร์พินไฮเดรตในอุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เทอร์พินไฮเดรตมีชื่ออื่นอีกไหม? ผลิตจากบริษัทอะไรบ้าง? ///// 
ยาเทอร์พินไฮเดรตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.mims.com/Thailand/drug/search/?q=terpin%20hydrate  [2015,Sept5] 
http://www.medicinenet.com/terpin_hydratecodeine/page2.html  [2015,Sept5] 
http://www.mims.com/THAILAND/Home/GatewaySubscription/?generic=Terpin+hydrate  [2015,Sept5] 
http://www.druginfosys.com/Drug.aspx?drugCode=1258&amp;drugName=Terpin%20Hydrate&amp;type=1  [2015,Sept5] 
https://en.wikipedia.org/wiki/Terpin_hydrate#Indications  [2015,Sept5]
