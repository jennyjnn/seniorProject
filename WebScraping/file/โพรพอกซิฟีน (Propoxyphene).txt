โพรพอกซิฟีน (Propoxyphene)
 ///// บทนำ ///// 
ยาโพรพอกซิฟีน (Propoxyphene) เป็นยาบรรเทาปวดที่จัดอยู่ในประเภทยาเสพติด สามารถแบ่งย่อยตามโครงสร้างทางเคมีเป็น เดกซ์โทรโพรพอกซิฟีน (Dextropropoxyphene) ซึ่งมีฤทธิ์บรรเทาอาการปวด และเลโวโพรพอกซิฟีน (Levopropoxyphene) ซึ่งใช้บรรเทาอาการไอโดยมีประสิทธิภาพบรรเทาปวดได้ไม่ดี บางสูตรตำรับของยาโพรพอกซิฟีนได้นำเอายา Aspirin หรือ Acetaminophen มาผสมเป็นส่วนประกอบกัน ฤทธิ์ในการบรรเทาอาการปวดของเดกซ์โทรโพรพอก ซิฟีนสามารถออกฤทธิ์บรรเทาปวดได้ใกล้เคียงกับ Codeine ด้วยที่มีฤทธิ์เสพติดการใช้ยานี้จึงต้องอยู่ภายใต้การดูแลของแพทย์เท่านั้น บางสถานพยาบาลแพทย์ได้ใช้ยานี้บรรเทากลุ่มอาการขาอยู่ไม่สุข (Restless legs syndrome) อีกด้วย 
มีผู้ป่วยบางกลุ่มที่ไม่เหมาะจะให้ใช้ยานี้คือ ผู้ที่เคยคิดฆ่าตัวตาย ผู้ป่วยโรควิตกกังวล ผู้ที่มีอา การคลุ้มคลั่ง รวมถึงผู้ป่วยที่ติดยาเสพติดอยู่แล้ว สำหรับกลไกการออกฤทธิ์ของยานี้จะเกิดที่สมองจึงทำให้ความรู้สึกเจ็บปวดบรรเทาลงแต่มิได้รักษาต้นเหตุของอาการปวดแต่อย่างใด 
อย่างไรก็ตาม การออกฤทธิ์ที่สมองของยานี้ยังมีผลข้างเคียงอื่นๆต่อเนื่องติดตามมา โดยยานี้จะทำให้เกิดภาวะสงบประสาท/ระงับประสาท และสามารถกดศูนย์ควบคุมการหายใจของคนเราทำให้หายใจได้ช้าและหายใจเบาจนอาจถึงหยุดหายใจได้ การได้รับยานี้เกินขนาดสามารถทำให้เกิดภาวะสิ้นสติ/โคม่าและหยุดหายใจในที่สุด อาจถึงเสียชีวิต (ตาย)ได้ 
อาการข้างเคียง (ผลข้างเคียง) อื่นที่พบเห็นได้บ่อยจะเป็นเรื่องท้องผูก มีผื่นคัน ง่วงนอน เจ็บคอ ส่วนอาการข้างเคียงที่ดูว่าร้ายแรงที่สุดจะเป็นเรื่องของการทำให้เกิดหัวใจเต้นผิดจังหวะ 
จากผลข้างเคียงที่ตัวยานี้กดการหายใจและทำให้เกิดหัวใจเต้นผิดจังหวะ หลายประเทศในยุโรปและสหรัฐอเมริกาจึงยกเลิกการใช้ยานี้ 
รูปแบบยาแผนปัจจุบันที่สามารถพบเห็นได้ของยานี้จะเป็นยาชนิดรับประทาน ยาฉีด และยาเหน็บทวาร หลังการดูดซึมยาเข้าสู่กระแสเลือด ตัวยาจะเข้าจับกับพลาสมาโปรตีนประมาณ 78% ก่อนที่จะถูกส่งไปเปลี่ยนโครงสร้างทางเคมีที่ตับ ร่างกายต้องใช้เวลาประมาณ 6 - 12 ชั่วโมงเพื่อการกำจัดยาครึ่งหนึ่งออกจากร่างกายโดยผ่านทิ้งไปกับปัสสาวะ ยานี้ยังสามารถซึมผ่านเข้าในรกและน้ำนมมารดาจึงไม่เหมาะที่จะใช้กับสตรีตั้งครรภ์ สตรีที่เลี้ยงบุตรด้วยน้ำนมของตนเอง 
การจ่ายยาเสพติดเพื่อบำบัดอาการปวดนั้นจะกระทำได้เฉพาะในสถานพยาบาลโดยต้องมีใบสั่งยาจากแพทย์กำกับและบันทึกลายลักษณ์อักษรไว้เป็นหลักฐานเพื่อใช้ตรวจสอบประวัติและช่วยสืบค้นการใช้ยาของผู้ป่วยแต่ละราย 
 ///// โพรพอกซิฟีนมีสรรพคุณ (คุณสมบัติ) อย่างไร? ///// 
ยาโพรพอกซิฟีนมีสรรพคุณ/ข้อบ่งใช้เพื่อบรรเทาอาการปวดตั้งแต่ปวดไม่มาก/ปวดระดับต่ำจนถึงปวดระดับกลาง 
 ///// โพรพอกซิฟีนมีกลไกการออกฤทธิ์อย่างไร? ///// 
ยาโพรพอกซิฟีนมีกลไกการออกฤทธิ์คือ ตัวยาจะเข้าจับกับตัวรับที่เกี่ยวข้องกับอาการปวดในสมองที่เรียกว่า Opioid receptors ส่งผลทำให้ร่างกายรู้สึกทนต่ออาการเจ็บปวดได้ดียิ่งขึ้น 
 ///// โพรพอกซิฟีนมีรูปแบบการจัดจำหน่ายอย่างไร? ///// 
ยาโพรพอกซิฟีนมีรูปแบบการจัดจำหน่ายในประเทศไทยเช่น 
- ยาเม็ดชนิดรับประทาน ขนาด 100 มิลลิกรัม/เม็ด 
- ยาแคปซูลชนิดรับประทาน ขนาด 65 มิลลิกรัม/ยาแคปซูล 
 ///// โพรพอกซิฟีนมีขนาดรับประทานอย่างไร? ///// 
ยาโพรพอกซิฟีนมีขนาดรับประทานเช่น 
- ผู้ใหญ่: รับประทานครั้งละ 65 มิลลิกรัม (ถ้าเป็นตัวยา Propoxyphene hydrochloride) ทุกๆ 4 ชั่วโมง หรือรับประทานครั้งละ 100 มิลลิกรัม (ถ้าเป็นตัวยาPropoxyphene Napsylate)ทุกๆ 4 ชั่วโมง ควรรับประทานยานี้พร้อมอาหารเพื่อลดการระคายเคืองต่อกระเพาะอาหาร และต้องรับประทานยานี้ให้ถูกต้องตามคำสั่งแพทย์ผู้รักษาเท่านั้น 
อนึ่ง รูปแบบโครงสร้างทางเคมีของตัวยาทั้ง 2 ชนิดนี้มีความแตกต่างกันที่สารที่นำมาประกอบตัวยา ซึ่ง Propoxyphene hydrochloride จะออกฤทธิ์ได้ดีกว่า ดังนั้นทางคลีนิกจึงพบว่าการออกฤทธิ์ของ Propoxyphene hydrochloride 65 มิลลิกรัมสามารถบรรเทาอาการปวดเทียบเท่ากับ Propoxyphene Napsylate 100 มิลลิกรัม 
- เด็ก: ยังไม่มีข้อมูลผลข้างเคียงของยานี้ในเด็กจึงไม่มีขนาดการใช้ยาของเด็ก และถือเป็นข้อห้ามใช้ยานี้ในเด็ก 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโพรพอกซิฟีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาโพรพอกซิฟีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโพรพอกซิฟีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// โพรพอกซิฟีนมีผลไม่พึงประสงค์อย่างไร? ///// 
ยาโพรพอกซิฟีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ปวดท้อง หนาวสั่น อุจจาระมีสีคล้ำ มีไข้ ปวดศีรษะ มีผื่นคัน คลื่นไส้ อาเจียน อ่อนเพลีย อา เจียนเป็นเลือด ผิวหนังและนัยน์ตาเป็นสีเหลือง ในบางกรณีเกิดอาการปัสสาวะเป็นเลือด ท้องผูก สับสน อึดอัด/หายใจลำบาก ง่วงนอน เป็นลม ปวดตามข้อ และมีอาการบวม น้ำหนักตัวเพิ่มขึ้น 
*สำหรับผู้ที่ได้รับยานี้เกินขนาด: จะพบอาการเล็บเปลี่ยนเป็นสีคล้ำ มีอาการชัก ไอ ผิวมีสีซีด ม่านตาขยาย หายใจเร็ว พูดไม่ชัด น้ำหนักลด หากพบอาการเหล่านี้ควรนำผู้ป่วยไปพบแพทย์/ไปโรงพยาบาลทันที/ฉุกเฉิน 
 ///// มีข้อควรระวังการใช้โพรพอกซิฟีนอย่างไร? ///// 
มีข้อควรระวังการใช้ยาโพรพอกซิฟีนเช่น 
- ห้ามใช้กับผู้ที่แพ้ยานี้ 
- ห้ามใช้กับผู้ที่เคยติดยาเสพติด ผู้ที่มีเคยมีความคิดอยากฆ่าตัวตาย 
- ห้ามใช้กับผู้ที่ป่วยด้วยโรคหืด ผู้ที่มีภาวะลำไส้อุดตัน 
- ห้ามใช้ยานี้กับเด็ก สตรีตั้งครรภ์ และสตรีที่อยู่ในภาวะให้นมบุตร 
- ห้ามปรับขนาดรับประทานโดยไม่มีคำสั่งจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโพรพอกซิฟีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โพรพอกซิฟีนมีปฏิกิริยาระหว่างยากับยาตัวอื่นอย่างไร? ///// 
ยาโพรพอกซิฟีนมีปฏิกิริยาระหว่างยากับยาตัวอื่นเช่น 
- การใช้ยาโพรพอกซิฟีนร่วมกับยา Dexchlorpheniramine/Chlorpheniramine, Hydroco done, Codeine, Diphenhydramine อาจทำให้เกิดอาการข้างเคียง (ผลข้างเคียง) จากยาโพรพอก ซิฟีนติดตามมาได้มากเช่น วิงเวียน ง่วงนอน สับสน ขาดการครองสติ หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาโพรพอกซิฟีนร่วมกับยา Hyoscyamine สามารถเพิ่มอาการข้างเคียงของยาทั้ง 2 ตัว เช่น เกิดอาการวิงเวียน ง่วงนอน การครองสติลำบาก ปากแห้ง เป็นตะคริวที่ท้อง และท้องผูก ดังนั้นหากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาโพรพอกซิฟีนร่วมกับยาแมกนีเซียมไฮดรอกไซด์ (Magnesium hydroxide) อาจทำให้เกิดภาวะหัวใจเต้นผิดจังหวะจึงควรหลีกเลี่ยงการใช้ยาร่วมกัน 
 ///// ควรเก็บรักษาโพรพอกซิฟีนอย่างไร? ///// 
ควรเก็บยาโพรพอกซิฟีนในช่วงอุณหภูมิ 15 - 30 องศาเซลเซียส (Celsius) เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง 
 ///// โพรพอกซิฟีนมีชื่ออื่นอีกไหม? ผลิตจากบริษัทอะไรบ้าง? ///// 
ยาโพรพอกซิฟีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.medicinenet.com/propoxyphene/article.html  [2015,Aug22] 
https://en.wikipedia.org/wiki/Dextropropoxyphene [2015,Aug22] 
http://mims.com/THAILAND/Home/GatewaySubscription/?generic=Dextropropoxyphene  [2015,Aug22] 
http://www.drugs.com/dosage/propoxyphene.html [2015,Aug22] 
http://www.drugs.com/imprints/lilly-darvon-n-100-1735.html  [2015,Aug22] 
http://www.drugs.com/drug-interactions/propoxyphene,darvon-n-index.html?filter=2  [2015,Aug22] 
http://www.rxlist.com/darvon-drug/overdosage-contraindications.html   [2015,Aug22]
