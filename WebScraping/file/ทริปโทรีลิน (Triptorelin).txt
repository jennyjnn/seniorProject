ทริปโทรีลิน (Triptorelin)
 ///// บทนำ ///// 
ยาทริปโทรีลิน(Triptorelin หรือ Triptorelin pamoate หรือ Triptorelin acetate หรือ Triptorelin embonate) เป็นยาสังเคราะห์ประเภทฮอร์โมนโกนาโดโทรปิน รีลิสซิง(Gonadotropin-releasing hormone agonist /GnRH agonist)  เมื่อใช้ยานี้อย่างต่อเนื่อง ตัวยาจะมีกลไกการออกฤทธิ์ทำให้การหลั่งฮอร์โมนเทสทอสเทอโรน(Testosterone) และฮอร์โมนเอสตร้าไดออล(Estradiol หรือ Oestradiol)ของร่างกายมนุษย์ลดลง    ทางคลินิกจึงนำยานี้มาใช้รักษา  โรคมะเร็งต่อมลูกหมาก  หรือ เนื้องอกมดลูก  การตัดสินใจใช้ยาทริปโทรีลินหรือไม่นั้น ต้องขึ้นอยู่กับดุลยพินิจของแพทย์แต่ผู้เดียว 
ยาทริปโทรีลินมีรูปแบบเภสัชภัณฑ์เป็นยาฉีด สามารถฉีดเข้ากล้ามเนื้อหรือไม่ก็ฉีดเข้าใต้ผิวหนัง  ร่างกายต้องใช้เวลาประมาณ 1.6-4 ชั่วโมงเพื่อกำจัดยาทริปโทรีลินออกจากกระแสเลือด โดยผ่านทิ้งไปกับปัสสาวะและอุจจาระ 
ผู้ที่ไม่เคยมีประวัติ แพ้ส่วนประกอบของสูตรตำรับยาทริปโทรีลิน   ยังสามารถใช้ยาชนิดนี้ได้ โดยเปลี่ยนไปใช้ตัวยานี้ที่มีส่วนประกอบเป็นสารชนิดอื่นแทนสารที่แพ้   แต่ห้ามใช้ยาทริปโทรีลินกับสตรีมีครรภ์/ตั้งครรภ์  ด้วยสามารถทำให้เกิดอันตรายทั้งกับตัวทารกและมารดาได้ 
กรณีที่ผู้ป่วยมีโรคประจำตัว จะต้องแจ้งให้แพทย์ พยาบาล เภสัชกร ทราบด้วยทุกครั้ง เพราะมีโรคประจำตัวบางประเภทที่จะทวีความรุนแรงขึ้นมาเมื่อร่างกายได้รับยาทริปโทรีลิน เช่น  ผู้ที่มีภาวะทางเดินปัสสาวะหรือกระเพาะปัสสาวะอุดตัน  ผู้ที่มีการเจริญเติบโตผิดปกติ   ผู้ที่มีอาการหัวใจเต้นผิดปกติ 
ผู้ที่ใช้ยาบางชนิด อย่างเช่นยา  Promethazine  หากใช้ร่วมกับยาทริปโทรีลินจะทำให้ประสิทธิภาพการออกฤทธิ์ของยาทริปโทรีลินลดลง ดังนั้นผู้ป่วยจึงต้องแจ้ง แพทย์ พยาบาล เภสัชกร ด้วยว่า กำลังใช้ยาอื่นๆอไรอยู่บ้าง เพื่อหลีกเลี่ยงการเกิดปฏิกิริยาระหว่างยา 
การใช้ยาทริปโทรีลินรักษามะเร็งต่อมลูกหมาก  เนื้องอกที่มดลูก และ เยื่อบุโพรงมดลูกเจริญผิดที่  จะต้องได้รับการรักษาอย่างต่อเนื่อง  โดยแพทย์จะนัดผู้ป่วยมารับการฉีดยานี้เป็นระยะๆ 
ยาทริปโทรีลิน ยังถูกนำมารักษาภาวะเป็นหนุ่มสาวก่อนวัย/ภาวะเจริญพันธ์ก่อนวัย โดยมีขนาดการใช้ยาขึ้นกับน้ำหนักตัวของเด็กเป็นสำคัญ 
โดยทั่วไป การฉีดยาทริปโทรีลินให้ผู้ป่วยจะกระทำแต่ในสถานพยาบาล แพทย์ พยาบาล มักจะฉีดยาเข้ากล้ามเนื้อของผู้ป่วย และจะหลีกเลี่ยงการฉีดยาซ้ำในตำแหน่งเดิมทั้งนี้เพื่อลดอาการฟกช้ำของผิวหนัง  กรณีที่ผู้ป่วยไม่สามารถรับการให้ยานี้ตามนัดหมาย ควรต้องรีบติดต่อ แพทย์ พยาบาล หรือ บุคคลากรทางการแพทย์ที่กี่ยวข้อง เพื่อนัดหมายการฉีดยาครั้งใหม่โดยเร็ว 
มีข้อมูลด้านความปลอดภัยของการใช้ยาทริปโทรีลินที่ผู้ป่วย/ผู้บริโภคควรทราบอยู่หลายประการที่จะเป็นประโยชน์และใช้เป็นแนวทางของแผนการรักษาโรคอาทิ เช่น 
- ต้องแจ้ง แพทย์  พยาบาล  เภสัชกร หากมีประวัติแพ้ยานี้ หรือแพ้ส่วนประกอบของยานี้ 
- หากมีอาการวิงเวียนหลังได้รับยาทริปโทรีลิน ต้องงดการขับขี่ยานพาหนะและทำงานกับเครื่องจักร เพราะจะเกิดอุบัติเหตุได้ง่าย 
- ระหว่างใช้ยานี้ ห้ามดื่มสุรา รวมถึงเครื่องดื่มประเภทแอลกอฮอล์ โดยเด็ดขาด ด้วยจะส่งผลให้เกิดผลข้างเคียงที่รุนแรงจากยานี้ โดยเฉพาะอาการวิงเวียน 
- ในสัปดาห์แรกของการได้รับยานี้ หากผู้ป่วยมีอาการปวดกระดูก  มีเลือดปนในปัสสาวะ/ปัสสาวะเป็นเลือด    ปัสสาวะลำบาก/ปัสสาวะขัด   มีอาการชาตามเนื้อตัว แขน ขา   ให้ผู้ป่วยรีบกลับเข้ามาปรึกษาแพทย์/มาโรงพยาบาลทันที 
- ยาทริปโทรีลินจะทำให้ฮอร์โมนเพศตามธรรมชาติในร่างกายลดลงจนเกิดการเปลี่ยนแปลง	สมดุลของฮอร์โมนเพศและก่อให้เกิดอาการต่างๆตามมา เช่น  หน้าอก/เต้าผาย/ขยายและนิ่ม  ขนาดอัณฑะเปลี่ยนไป/เล็กลง  รู้สึกร้อนวูบวาบ  เหงื่อออกมากตอนกลางคืน  กรณีเหล่านี้ ผู้ป่วยควรกลับมาพบแพทย์/มาโรงพยาบาลก่อนแพทย์นัดเพื่อได้รับการเยียวยาอาการดังกล่าว 
- ผู้ป่วยอาจพบอาการหัวใจเต้นผิดปกติ จากคลื่นไฟฟ้าหัวใจเกิดการเปลี่ยนแปลง  กรณีเช่นนี้ ผู้ป่วยควรรีบมาโรงพยาบาลทันที/ฉุกเฉิน เพื่อได้รับการบำบัดรักษาโดยเร็ว 
- ผู้ที่ใช้ยานี้ อาจเกิดความเสี่ยงต่อหลอดเลือดสมองแตก  ส่งผลให้พูดจาได้ไม่ชัดเจน  ชาแขน-ขา  ปวดแขนด้านซ้าย  เป็นลม   ปวดศีรษะรุนแรง   อาเจียน  กรณีเช่นนี้ ให้รีบปรึกษาแพทย์/มาโรงพยาบาลทันที/ฉุกเฉิน 
- ยาทริปโทรีลิน อาจทำให้ระดับน้ำตาลในเลือดของผู้ป่วยเพิ่มมากขึ้น  แพทย์อาจต้องให้ยาลดน้ำตาลในเลือด(ยาเบาหวาน)ร่วมด้วย และถือเป็นเหตุผลสำคัญที่ผู้ป่วยต้องได้รับการตรวจระดับน้ำตาลในเลือดเป็นระยะๆไปตามแพทย์สั่ง 
จะเห็นได้ว่า ผลข้างเคียง และอันตรายที่อาจเกิดขึ้นจากตัวยาทริปโทรีลินมีหลายประการ  ดังนั้นการใช้ยานี้อย่างเหมาะสมและปลอดภัย จึงต้องอยู่ภายใต้การดูแลของแพทย์อย่างใกล้ชิด 
อนึ่ง หากผู้ป่วย/ผู้บริโภคต้องการทราบข้อมูลของยาทริปโทรีลินเพิ่มเติม สามารถสอบถามได้จากแพทย์หรือเภสัชกรในสถานพยาบาลที่เข้ารับการรักษาได้ 
 
 ///// ทริปโทรีลินมีสรรพคุณ(คุณสมบัติ)อย่างไร? ///// 
ยาทริปโทรีลินมีสรรพคุณ/ข้อบ่งใช้ เช่น 
- รักษาโรคมะเร็งต่อมลูกหมาก   เนื้องอกมดลูก  เยื่อบุโพรงมดลูกเจริญผิดที่ 
- บำบัดภาวะเป็นหนุ่มสาวก่อนวัยในเด็ก/ภาวะเจริญพันธ์ก่อนวัย 
 ///// ทริปโทรีลินมีกลไกการออกฤทธิ์อย่างไร? ///// 
กลไกการออกฤทธิ์ของยาทริปโทรีลินคือ ตัวยาจะเป็นยาสังเคราะห์เลียนแบบฮอร์โมนโกนาโดโทรปิน รีลิสซิง (GnRH) ตามธรรมชาติ  ในช่วงสัปดาห์แรกที่ได้รับยานี้ จะทำให้ผู้ที่เป็นบุรุษจะมีฮอร์โมนเทสทอสเตอโรน(Testosterone)เพิ่มขึ้นชั่วคราวหากเป็นสตรี จะทำให้ระดับฮอร์โมนเอสตร้าไดออล(Estradiol)เพิ่มขึ้นชั่วคราว                  เช่นกัน   จากผลดังกล่าวจะทำให้ผู้ป่วยมีอาการโรคแย่ลงในช่วงแรกๆของการรักษา แต่                                  เมื่อใช้ยานี้ต่อเนื่อง  ตัวยานี้จะส่งผลยับยั้งการหลั่งเทสทอสเตอโรน และ/หรือเอสตร้าไดออลในร่างกายผู้ป่วยให้น้อยลง และทำให้เกิดผลของการรักษาได้ตามสรรพคุณ 
 
 ///// ทริปโทรีลินมีรูปแบบการจัดจำหน่ายอย่างไร? ///// 
ยาทริปโทรีลินมีรูปแบบการจัดจำหน่าย เช่น 
- ยาฉีด ที่มีส่วนประกอบของ Triptorelin ขนาด 3.75 มิลลิกรัม/ขวด 
 
 ///// ทริปโทรีลินมีขนาดการบริหารยาอย่างไร? ///// 
ยาทริปโทรีลินมีขนาดการบริหารยา/ใช้ยา เช่น 
ก.	สำหรับรักษามะเร็งต่อมลูกหมาก: 
- ผู้ใหญ่: ฉีดยาขนาด 3.75 มิลลิกรัม เข้ากล้ามเนื้อ ทุกๆ 4 สัปดาห์ หรือ ฉีดยาขนาด 11.25 มิลลิกรัม เข้ากล้ามเนื้อ ทุกๆ 12 สัปดาห์ หรือ ฉีดยาขนาด 22.5 มิลลิกรัม เข้ากล้ามเนื้อ ทุกๆ 24 สัปดาห์ 
ข.สำหรับรักษา เนื้องอกมดลูก  หรือ เยื่อบุโพรงมดลูกเจริญผิดที่: 
- ผู้ใหญ่:  ฉีดยาขนาด 3.75 มิลลิกรัม เข้ากล้ามเนื้อ ทุกๆ 4 สัปดาห์ เป็นระยะๆ           ต่อเนื่องถึง 6 เดือน  โดยเริ่มให้ยาในช่วง 5 วันแรกของรอบเดือน/รอบประจำเดือน 
อนึ่ง: 
- เด็ก: โรคทั้งในข้อ ก และข้อ ข เป็นโรคของผู้ใหญ่ 
- ในเด็กภาวะเจริญพันธ์ก่อนวัย ขนาดยานี้ ขึ้นกับอาการโรคและดุลพินิจของแพทย์ผู้รักษาเป็นกรณีๆไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                              ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาทริปโทรีลิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคหัวใจ   โรคความดันโลหิตสูง  โรคความดันโลหิตต่ำ    โรคเบาหวาน   รวมทั้งกำลังกินยา/ใช้ยาอะไรอยู่ เพราะยาทริปโทรีลิน  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
ผู้ป่วยจะต้องได้รับยาทริปโทรีลินเป็นระยะๆจากสถานพยาบาลเท่านั้น หากลืมมารับการฉีดยา  ต้องทำการนัดหมายกับแพทย์อีกครั้ง เพื่อรับการฉีดยานี้โดยเร็ว 
 
 ///// ทริปโทรีลินมีผลไม่พึงประสงค์อย่างไร? ///// 
ยาทริปโทรีลินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น   โลหิตจาง  เม็ดเลือดแดงและฮีโมโกลบิน ต่ำ 
- ผลต่อระบบทางเดินอาหาร:  เช่น   อาเจียน    ปวดท้อง  เบื่ออาหาร  ท้องอืด คลื่นไส้    ท้องผูกหรือท้องเสีย 
- ผลต่อระบบประสาท:   เช่น    ความรู้สึกสัมผัสเพี้ยน   วิงเวียน  ปวดศีรษะ ความจำแย่ลง   มีอาการชัก 
- ผลต่อระบบหัวใจและหลอดเลือด:   เช่น  หน้าแดง  มีภาวะลิ่มเลือดอุดตันในหลอดเลือด   ความดันโลหิตสูง   หัวใจวาย   เกิดลิ่มเลือดที่ทำให้เส้นเลือด/หลอดเลือดอักเสบ  กล้ามเนื้อหัวใจขาดเลือด และโรคหลอดเลือดสมอง 
- ผลต่อระบบการเผาผลาญพลังงานของร่างกาย:   เช่น  น้ำตาลในเลือดสูง  เบื่ออาหาร    มีภาวะ/โรคเกาต์เล่นงาน 
- ผลต่อผิวหนัง:  เช่น เกิดผื่นคัน  เกิดสิว   ลมพิษ   ผมร่วง  เหงื่อออกกลางคืน เหงื่อออกมาก 
- ต่อกล้ามเนื้อและกระดูก:   เช่น   ปวดกระดูก  ข้อบวม   กระดูกหักง่าย   ปวดหลัง   ปวดกล้ามเนื้อ   เป็นตะคริว 
- ผลต่อสภาพจิตใจ:  เช่น   อารมณ์เปลี่ยนแปลง/อารมณ์แปรปรวน   ซึม   วิตกกังวล  นอนไม่หลับ   กระสับกระส่าย 
- ผลต่อระบบทางเดินหายใจ:  เช่น   ไอ   คออักเสบ   มีอาการหอบ   หลอดลมอักเสบ 
- ผลต่อระบบสืบพันธุ์:  เช่น มีเลือดออกที่ช่องคลอด/ประจำเดือนผิดปกติ ประจำเดือนขาด    โรคติดเชื้อทางเดินปัสสาวะ   ปัสสาวะขัด/ปัสสาวะลำบาก    ลูกอัณฑะเล็กลง   สมรรถภาพทางเพศถดถอย   เลือดออกที่ทางเดินปัสสาวะ/ปัสสาวะเป็นเลือด 
- ผลต่อตับ:  เช่น เอนไซม์การทำงานของตับในเลือดสูงขึ้น  ตับทำงานผิดปกติ/ตับอักเสบ 
- ผลต่อตา:  เช่น  ปวดลูกตา     ตาพร่า 
 
 ///// มีข้อควรระวังการใช้ทริปโทรีลินอย่างไร? ///// 
มีข้อควรระวังการใช้ยาทริปโทรีลิน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีมีครรภ์ สตรีที่อยู่ในภาวะให้นมบุตร 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป  ยาตกตะกอนแข็ง 
- ระวังการใช้ยานี้กับผู้ป่วย  โรคเบาหวาน   ผู้ทีมีภาวะมวลกระดูกต่ำ  มีภาวะปัสสาวะขัด/ปัสสาวะลำบาก    ผู้ป่วยโรคลมชัก  ผู้ป่วยโรคหัวใจ 
- หากเกิดอาการผิดปกติต่างๆกับร่างกายหลังใช้ยานี้ เช่น แน่นหน้าอก  ปัสสาวะมีเลือดปน   อวัยวะเพศผิดปกติไป  ปวดกล้ามเนื้อ  ปวดกระดูก ฯลฯ ให้รีบมาพบแพทย์/มาโรงพยาบาลทันที 
- ระหว่างใช้ยานี้ ควรต้องปฏิบัติตามคำสั่ง แพทย์ พยาบาล  เภสัชกร อย่างเคร่งครัด และมาพบแพทย์/มาโรงพยาบาลตามนัดทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาทริปโทรีลินด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร   และสมุนไพร  ต่างๆเสมอ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ทริปโทรีลินมีปฏิกิริยาระหว่างยากับยาตัวอื่นอย่างไร? ///// 
ยาทริปโทรีลินมีปฏิกิริยาระหว่างยากับยาตัวอื่น เช่น 
- ห้ามใช้ยาทริปโทรีลินร่วมกับยา Anagrelide, Dolasetron , Sotalol, Clozapine,  Quinidine, ด้วยจะทำให้เกิดภาวะหัวใจเต้นผิดปกติตามมา 
- ห้ามใช้ยาทริปโทรีลินร่วมกับยา Loperamide เพราะจะทำให้หัวใจเต้นผิดปกติจนถึงขั้นหัวใจหยุดเต้นเกิดขึ้นมาได้ 
- การใช้ยาทริปโทรีลินร่วมกับยา Glimepiride อาจทำให้ระดับน้ำตาลในเลือด ผิดปกติ  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาทริปโทรีลินอย่างไร? ///// 
ควรเก็บยาทริปโทรีลิน ภายใต้อุณหภูมิ 20-25 องศาเซลเซียส (Celsius) ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้น แสง/แสงแดด  ความร้อนและความชื้น  และเก็บยาให้พ้นมือเด็กและสัตว์เลี้ยง 
 ///// ทริปโทรีลินมีชื่ออื่นอีกไหม? ผลิตจากบริษัทอะไรบ้าง? ///// 
ยาทริปโทรีลิน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Diphereline , Gonapeptyl, Gonadorelin, Decapeptyl 
 ///// บรรณานุกรม ///// 
https://www.drugs.com/cdi/triptorelin.html[2017,April29] 
https://en.wikipedia.org/wiki/Triptorelin[2017,April29] 
http://www.mims.com/thailand/drug/info/decapeptyl%20cr/?type=brief [2017,April29] 
http://www.mims.com/thailand/drug/info/triptorelin/?type=brief&amp;mtype=generic[2017,April29] 
https://www.drugs.com/drug-interactions/triptorelin-index.html?filter=2#D[2017,April29]
