อะมิโนควิโนลีน (Aminoquinoline)
 ///// บทนำ ///// 
ยาอะมิโนควิโนลีน (Aminoquinoline) จัดเป็นอนุพันธุ์ของยาควิโนลีน (Quinoline) สามารถแบ่งออกเป็น 2 หมวดดังนี้ 
ก. 4-Aminoquinoline: ใช้ต่อต้านเชื้อมาลาเรีย/ไข้จับสั่น ตัวอย่างของยาในหมวดนี้ได้แก่ Amodiaquine, Chloroquine และ Hydroxychloroquine นอกจากจะใช้บำบัดการติดเชื้อมาลาเรียแล้ว ทางคลินิกยังใช้ยาบางตัวของ 4-Aminoquinoline อย่างเช่น Chloroquine มาบำบัดอาการโรคข้อรูมาตอยด์ (Rheumatoid arthritis) การติดเชื้ออะมีบาที่ตับ (Hepatic amoebiasis อ่านเพิ่มเติม ในเว็บ haamor.com บทความเรื่อง ฝีตับ) และใช้รักษาโรคลูปัส (Lupus erythematosus) อีกด้วย 
ข. 8-Aminoquinoline: เป็นกลุ่มยาที่มีโครงสร้างเคมีแตกต่างจาก 4-Aminoquinoline เล็กน้อย ประกอบไปด้วยรายการยาดังต่อไปนี้ Primaquine, Tafenoquine และ Pamaquine ทางคลีนิกนำมาใช้บำบัดและป้องกันอาการโรคมาลาเรีย แต่ไม่ควรใช้กับผู้ป่วยกลุ่มภาวะขาดเอนไซม์จีซิกพีดีด้วยจะทำให้เกิดภาวะเม็ดเลือดแดงแตก (Hemolysis) ปัจจุบันตัวยา Pamaquine ไม่ค่อยมีการใช้มาเป็นเวลานานแล้ว ในขณะที่ตัวยา Primaquine มีใช้แพร่หลายทั่วโลก ส่วน Tafenoquine ยังอยู่ในช่วงการศึกษาทดลองทางคลินิกและยังไม่ได้ถูกใช้อย่างเป็นทางการ 
รูปแบบของยาอะมิโนควิโนลีนทั้ง 2 กลุ่มจะเป็นยาชนิดรับประทานทั้งที่เป็นยาเดี่ยวและผสมร่วมยาอื่น 
สำหรับอาการข้างเคียง (ผลข้างเคียง) ของยาอะมิโนควิโนลีนแต่ละตัวจะมีความเหมือนและแตกต่างกันออกไปทั้งนี้ขึ้นกับโครงสร้างทางเคมีที่เป็นองค์ประกอบหลัก องค์การอนามัยโลกได้ระบุให้ยาบางรายการของยากลุ่มอะมิโนควิโนลีนเป็นยาจำเป็นขั้นพื้นฐานที่สถานพยาบาลแต่ละแห่งควรมีสำรองไว้ให้บริการและรองรับต่อการเจ็บป่วยของประชาชนเช่น Amodiaquine, Chloroquine และ Primaquine เป็นต้น นอกจากนี้ยาบางตัวเช่น Amodiaquine จัดเป็นยาสำคัญและโดดเด่นที่ประเทศแอฟริกานำมาใช้รักษามาลาเรีย 
สำหรับประเทศไทยเราจะพบเห็นการใช้ยาอะมิโนควิโนลีนบางรายการเช่น Chloroquine, Hydroxychloroquine และ Primaquine กลุ่มยาเหล่านี้ถูกจัดอยู่ในหมวดของยาอันตราย ขนาดการใช้ของยานี้แต่ละรายการต้องขึ้นกับดุลยพินิจของแพทย์และมาตรฐานของยาแต่ละตัว ผู้บริโภคอาจซื้อหายาต้านมาลาเรียเหล่านี้ได้ตามร้านขายยาขนาดกลางไปจนถึงขนาดใหญ่ แต่สิ่งที่ต้องคำนึงถึงความปลอดภัยในการใช้ยา ควรต้องได้รับการตรวจคัดกรองการตรวจร่างกายจากแพทย์และใช้ยาตามคำแนะนำของแพทย์เท่านั้น หากมีข้อสงสัยควรสอบถามรายละเอียดและข้อมูลการใช้ยาอะมิโนควิโน ลีนจากเภสัชกรตามร้านขายยาได้โดยทั่วไป 
 ///// อะมิโนควิโนลีนมีสรรพคุณ (คุณสมบัติ) อย่างไร? ///// 
ยาอะมิโนควิโนลีนมีสรรพคุณ/ข้อบ่งใช้เช่น 
- รักษาการติดเชื้อมาลาเรีย 
- ป้องกันการติดเชื้อมาลาเรีย 
- ใช้บำบัดอาการปอดอักเสบที่มีสาเหตุมาจากการติดเชื้อโปรโทซัวหรือที่เรียกว่า Pneumo cystis pneumonia ซึ่งมักจะพบในผู้ป่วยที่มีการติดเชื้อเอชไอวี (HIV) ร่วมด้วย 
- รักษาโรคลูปัส (Systemic lupus erythematosus) 
- รักษาการติดเชื้ออะมีบาที่ตับ (Hepatic amoebiasis อ่านเพิ่มเติมในเว็บ haamor.com บทความเรื่อง ฝีตับ) 
- รักษาโรคข้อรูมาตอยด์ (Rheumatoid arthritis) 
 ///// อะมิโนควิโนลีนมีกลไกการออกฤทธิ์อย่างไร? ///// 
ยาอะมิโนควิโนลีนมีกลไกการออกฤทธิ์โดยตัวยาจะเข้าจับกับสารพันธุกรรมของเชื้อมาลาเรีย และทำให้ส่วนประกอบภายในเซลล์ของเชื้อมาลาเรียที่มีชื่อว่า ไมโทคอนเดรีย (Mitochondria) รวม ถึงผนังของเซลล์แตกออกจนไม่สามารถขยายพันธุ์ได้ จากกลไกเหล่านี้ทำให้เชื้อมาลาเรียหยุดการเจริญเติบโต หยุดการกระจายพันธุ์และตายลงในที่สุด 
 ///// อะมิโนควิโนลีนมีรูปแบบการจัดจำหน่ายอย่างไร? ///// 
ยาอะมิโนควิโนลีนมีรูปแบบการจัดจำหน่ายคือ 
- ยาเม็ดและยาแคปซูลชนิดรับประทาน 
- ยาเม็ดชนิดรับประทานที่ผสมกับยาวิตามิน 
- ยาฉีด 
 ///// อะมิโนควิโนลีนมีขนาดรับประทานอย่างไร? ///// 
การใช้ยาและขนาดยาในกลุ่มอะมิโนควิโนลีนจะแตกกันในแต่ละผู้ป่วย จึงจะไม่กล่าวถึงรายละเอียดในบทความนี้ เพราะต้องขึ้นกับดุลยพินิจของแพทย์ผู้รักษาซึ่งจะอาศัยข้อมูลต่างๆของผู้ป่วยมาประกอบกันเช่น 
- อาการของผู้ป่วยว่ามีสาเหตุจากเชื้อมาลาเรียชนิดใด 
- มีภาวะดื้อยาของเชื้อมาลาเรียด้วยหรือไม่ 
- อายุและสถานะของสุขภาพของผู้ป่วย 
- มีประวัติแพ้ยาชนิดใดหรือไม่ 
- ปัจจุบันมีการใช้ยาอะไรบ้างเพื่อป้องกันปฏิกิริยาระหว่างยา 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาอะมิโนควิโนลีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอะมิโนควิโนลีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะมิโนควิโนลีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาอะมิโนควิโนลีนตรงเวลา 
 ///// อะมิโนควิโนลีนมีผลไม่พึงประสงค์อย่างไร? ///// 
ยาอะมิโนควิโนลีนอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการปวดหลัง ปวดขา ปวดท้อง ปัสสาวะมีสีคล้ำ มีไข้ เบื่ออาหาร ผิวซีด อ่อนเพลีย ผู้ป่วยบางรายอาจมีอาการหายใจลำบาก วิงเวียนและเจ็บคอ ผมร่วง ผิวหนังไวกับแสงแดด การได้ยินผิดปกติ เกิดภาวะลมชัก เกิดภาวะเม็ดเลือดขาวมากกว่าปกติ รู้สึกไม่สบายในระบบทางเดินอาหาร วิงเวียน ปวดศีรษะ ผื่นคัน ลมพิษ มีภาวะโปแตสเซียมในร่างกายต่ำ หายใจไม่ออกและอาจมีภาวะโคม่าตามมา 
 ///// มีข้อควรระวังการใช้อะมิโนควิโนลีนอย่างไร? ///// 
มีข้อควรระวังการใช้อะมิโนควิโนลีนเช่น 
- ห้ามใช้กับผู้ที่แพ้ยาอะมิโนควิโนลีน 
- ห้ามปรับขนาดรับประทานด้วยตนเอง 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยาที่มีสภาพเปลี่ยนไปจากเดิม 
- กรณีที่ผู้ป่วยมียาอื่นรับประทานอยู่ก่อนจะต้องแจ้งให้แพทย์/เภสัชกรทราบทุกครั้ง 
- ระวังการใช้ยานี้กับผู้ป่วยภาวะขาดเอนไซม์จีซิกพีดี ผู้ป่วยด้วยโรคหัวใจ ผู้ป่วยโรคลมชัก ผู้ป่วยกล้ามเนื้ออ่อนแรง ผู้ป่วยด้วยโรคตับ โรคไต 
- หากพบอาการแพ้ยานี้ให้หยุดใช้ยานี้แล้วรีบนำตัวผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะมิโนควิโนลีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะมิโนควิโนลีนมีปฏิกิริยาระหว่างยากับยาตัวอื่นอย่างไร? ///// 
ยาอะมิโนควิโนลีนมีปฏิกิริยาระหว่างยากับยาตัวอื่นเช่น 
- ห้ามใช้ยา Primaquine ร่วมกับยา Clozapine ด้วยจะทำให้เกิดภาวะเม็ดเลือดขาวในเลือดต่ำจนทำให้เกิดการติดเชื้อต่างๆตามมาได้ 
- การใช้ยา Hydroxychloroquine ร่วมกับยา Kaolin หรือ Magnesium trisilicate อาจทำให้การดูดซึมของยา Hydroxychloroquine น้อยลงไปจนส่งผลต่อประสิทธิภาพของการรักษา จึงควรเลี่ยงการรับประทานยาร่วมกันหรือแพทย์ปรับขนาดรับประทานเป็นกรณีๆไป 
- การใช้ยา Chloroquine ร่วมกับยา Cimetidine จะทำให้ระดับยา Chloroquine อยู่ในกระแสเลือดได้นานขึ้นจนอาจมีผลข้างเคียงติดตามมา ควรเลี่ยงไม่ใช้ยาทั้ง 2 ตัวร่วมกันหรือแพทย์ปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาอะมิโนควิโนลีนอย่างไร? ///// 
ควรเก็บยาอะมิโนควิโนลีนในช่วงอุณหภูมิ 15 - 30 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อะมิโนควิโนลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะมิโนควิโนลีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Aminoquinoline  [2016,Jan2] 
http://en.wikipedia.org/wiki/Hydroxychloroquine  [2016,Jan2] 
http://drug.fda.moph.go.th:81/nlem.in.th/node/8899  [2016,Jan2] 
http://www.mims.com/USA/drug/info/hydroxychloroquine/?type=full&amp;mtype=generic#Dosage  [2016,Jan2] 
http://www.mims.com/Thailand/drug/search/?q=hydroxychloroquine  [2016,Jan2] 
http://en.wikipedia.org/wiki/Chloroquine  [2016,Jan2] 
http://drug.fda.moph.go.th:81/nlem.in.th/search?keyword=chloroquine  [2016,Jan2] 
http://www.mims.com/USA/drug/info/chloroquine/?type=full&amp;mtype=generic#Dosage  [2016,Jan2] 
http://www.mims.com/Thailand/drug/search/?q=CHLOROQUINE  [2016,Jan2] 
http://www.ncbi.nlm.nih.gov/pubmed/8278823  [2016,Jan2] 
http://www.siamhealth.net/public_html/Health/Photo_teaching/SLE/sle_definition.htm#.VHlKG9KUcug  [2016,Jan2] 
http://www.mims.com/Thailand/drug/search?q=hydroxychloroquine  [2016,Jan2] 
http://www.drugs.com/hydroxychloroquine.html  [2016,Jan2]
