ซัลแบคแตม (Sulbactam)
 ///// บทนำ ///// 
ยาซัลแบคแตม(Sulbactam หรือ Sulbactam sodium หรือ Pivsulbactam)เป็นยาปฏิชีวนะ ประเภทเบต้า-แลคแทม แอนไทไบโอติก(Beta-Lactam antibiotic) โดยอยู่ในหมวดย่อยที่มีชื่อเรียกว่า  เบต้า-แลคแทมเมส อินฮิบิเตอร์ (Beta-Lactamase inhibitors)  ตัวยาซัลแบคแตมจะออกฤทธิ์ยับยั้งการทำงานของเอนไซม์ที่มีชื่อว่า เบต้า-แลค แทมเมส(Beta- lactamase)ซึ่งเป็นเอนไซม์ที่แบคทีเรียสร้างขึ้นมาเพื่อต่อต้านฤทธิ์ของยาปฏิชีวนะ   รูปแบบยาแผนปัจจุบันของยานี้มีทั้งยารับประทานและยาฉีด ที่ผสมร่วมกับตัวยาอื่น อย่างเช่นกับยา  Ampicillin,  Amoxicillin,  Cefoperazone,  และ Cefotaxime    เหตุที่ต้องใช้ผสมร่วมกับยาปฏิชีวนะตัวอื่นๆ เป็นเพราะยาซัลแบคแตมมีฤทธิ์ทางการรักษาต่ำ จึงไม่เหมาะที่จะใช้เป็นยาเดี่ยวๆในการต้านเชื้อแบคทีเรีย 
ยาซัลแบคแตมถูกดูดซึมจากระบบทางเดินอาหารได้ไม่ดีเท่าใดนัก เมื่อยานี้เข้าสู่กระแสเลือด จะเข้ารวมตัวกับพลาสมาโปรตีนได้ประมาณ 38%  ตัวยานี้สามารถกระจายเข้าสู่น้ำนมของมารดาได้   และร่างกายต้องใช้เวลาประมาณ 1 – 1.3 ชั่วโมงเป็นอย่างต่ำเพื่อกำจัดยาซัลแบคแตมออกจากกระแสเลือด โดยผ่านทิ้งไปกับปัสสาวะ 
ทางคลินิก จะนำสูตรตำรับยาซัลแบคแตมที่มีส่วนประกอบของยาซัลแบคแตมมารักษาการติดเชื้อแบคทีเรียของเนื้อเยื่อ/อวัยวะต่างๆ เช่น  อุ้งเชิงกราน(โรคติดเชื้ออุ้งเชิงกราน),  ช่องท้อง(เยื่อบุช่องท้องอักเสบ),  ผิวหนัง,  กระดูก(กระดูกอักเสบ),   ข้อ(ข้ออักเสบติดเชื้อ),   เยื่อหุ้มสมอง(เยื่อหุ้มสมองอักเสบ),  ระบบทางเดินหายใจ(โรคติดเชื้อระบบหายใจ),  ระบบทางเดินปัสสาวะ(โรคติดเชื้อระบบทางเดินปัสสาวะ),  รวมถึงการติดเชื้อในกระแสเลือด(ภาวะพิษเหตุติดเชื้อ) 
คณะกรรมการอาหารและยาของไทยได้บรรจุสูตรตำรับที่มียาซัลแบคแตม   เป็นส่วนประกอบลงในบัญชียาหลักแห่งชาติดังต่อไปนี้ 
- Cefoperazone sodium + Sulbactam sodium:  ใช้สำหรับรักษาโรคติดเชื้อที่ติดเชื้อจากเชื้อในโรงพยาบาล(Nosocomial infection), และจากเชื้อแบคทีเรียชนิดกรัมลบ โดยเฉพาะการติดเชื้อแบคทีเรียชนิด  Acinetobacter 
- Ampicillin sodium + Sulbactam sodium:  ใช้รักษาโรคติดเชื้อแบคทีเรียจำเพาะที่ดื้อต่อยา Ampicillin โดยเฉพาะแบคทีเรียชนิดที่ผลิตเอนไซม์ Beta-lactamase เช่น แบคทีเรียชนิด Pseudomonas aeruginosa, และใช้รักษาโรคติดเชื้อผสมระหว่างแบคทีเรียชนิด Aerobes และชนิด Anaerobes 
ทั้งนี้ เราจะพบเห็นการใช้สูตรตำรับยาที่มีซัลแบคแทมเป็นส่วนประกอบได้ตามสถานพยาบาลทั้งของรัฐบาล-เอกชน และมีจำหน่ายตามร้านขายยาขนาดใหญ่ทั่วไป  และเพื่อความปลอดภัยของตัวผู้ป่วย  การเลือกใช้ยานี้ควรต้องอยู่ภายใต้การควบคุมดูแลของแพทย์ผู้รักษา 
 ///// ซัลแบคแตมมีสรรพคุณ(คุณสมบัติ)อย่างไร? ///// 
ยาซัลแบคแทมเป็นยาที่ต้องใช้ร่วมกับยาปฏิชีวนะตัวอื่น เช่นกับยา  Ampicillin, Amoxicillin,  Cefoperazone, และ Cefotaxime, เพื่อเสริมให้เกิดสรรพคุณในการรักษาการติดเชื้อแบคทีเรียตามอวัยวะระบบต่างๆของร่างกายดังต่อไปนี้ เช่น 
- การติดเชื้อที่ระบบทางเดินหายใจ 
- การติดเชื้อของอวัยวะในช่อง(เยื่อบุช่องท้องอักเสบ) 
- การติดเชื้อที่เยื่อหุ้มสมอง(เยื่อหุ้มสมองอักเสบ) 
- การติดเชื้อในกระแสเลือด(ภาวะพิษเหตุติดเชื้อ) 
- การติดเชื้อที่ผิวหนัง 
- การติดเชื้อของอุ้งเชิงกราน หรือการติดเชื้ออวัยวะของระบบสืบพันธุ์ในสตรี 
 ///// ซัลแบคแตมมีกลไกการออกฤทธิ์อย่างไร? ///// 
ตัวยาซัลแบคแทมมีกลไกการออกฤทธิ์โดย ตัวยาจะยับยั้งการทำงานของเอนไซม์จากแบคทีเรียที่มีชื่อว่า เบต้า-แลคแทมเมส  ซึ่งเป็นเอนไซม์ที่ถูกสร้างขึ้นมาเพื่อต่อต้านฤทธิ์ของยาปฏิชีวนะ  ส่งผล ไม่ให้แบคทีเรียดื้อต่อยาปฏิชีวนะตัวอื่นๆที่อยู่ในสูตรตำรับเดียวกันกับยาซัลแบคแทม  จากกลไกดังกล่าว จึงก่อให้เกิดฤทธิ์ของการรักษาได้ตามสรรพคุณ 
 ///// ซัลแบคแตมมีรูปแบบการจัดจำหน่ายอย่างไร? ///// 
ยาซัลแบคแตมมีรูปแบบการจัดจำหน่าย เช่น 
 
- ยาเม็ดชนิดรับประทานที่ผสมร่วมกับตัวยาอื่น เช่น   Amoxicillin trihydrate 250 มิลลิกรัม + Sulbactam (Pivsulbactam) 250 มิลลิกรัม/เม็ด 
- ยาน้ำแขวนตะกอนชนิดรับประทานที่ผสมร่วมกับตัวยาอื่น เช่น   Amoxicillin trihydrate 2.5 กรัม + Sulbactam ( Pivsulbactam) 2.5 กรัม/ผงยารวม 50 กรัม 
- ยาฉีดที่ผสมร่วมกับตัวยาอื่น เช่น  Ampicillin  sodium 250 มิลลิกรัม  + Sulbactam sodium 125 มิลลิกรัม/ขวด,   Ampicillin sodium 500 มิลลิกรัม  + Sulbactam sodium 250 มิลลิกรัม/ขวด,   Ampicillin sodium 1,000 มิลลิกรัม + Sulbactam sodium 500 มิลลิกรัม/ขวด,  Ampicillin sodium 2,000 มิลลิกรัม + Sulbactam sodium  1,000 มิลลิกรัม/ขวด,	Cefoperazone  500 มิลลิกรัม  + Sulbactam 500 มิลลิกรัม/ขวด,   Cefoperazone 1000 มิลลิกรัม + Sulbactam 500 มิลลิกรัม/ขวด 
 ///// ซัลแบคแตมมีขนาดบริหารยาอย่างไร? ///// 
ตัวยาซัลแบคแตมจะประกอบกับยาปฏิชีวนะชนิดอื่นๆในหลายสูตรตำรับยา  ทั้งยาชนิดรับประทาน และยาฉีด  การเลือกใช้สูตรตำรับยาใดนั้น แพทย์ผู้รักษาจะต้องใช้ข้อมูลหลายประการมาประกอบกัน เช่น 
- สาเหตุของการติดเชื้อเกิดจากแบคทีเรียชนิดใด 
- การติดเชื้อเกิดที่อวัยวะหรือระบบอวัยวะใดของร่างกาย 
- ผู้ป่วยแพ้ยาในสูตรตำรับของยาซัลแบคแตมหรือไม่ 
- ความรุนแรงของโรค 
- อายุ  เพศ  โรคประจำตัว ของผู้ป่วย 
- ยาอื่นๆที่ผู้ป่วยบริโภคกำลังบริโภคอยู่  เพื่อป้องกันภาวะยาตีกัน(ปฏิกิริยาระหว่างยา)ระหว่างยาอื่นๆเหล่านั้นกับยาซัลแบคแตม 
จากเหตุผลดังกล่าว ทำให้การบริหาร/การใช้ยาซัลแบคแตม จึงต้องเป็นกรณีๆไป ตามดุลยพินิจของแพทย์ผู้รักษา ดังนั้นในบทความนี้ จึงขอไม่กล่าวถึงขนาดการใช้ยานี้ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยา ซัลแบคแตม ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆอย่างเช่น  โรคตับ  โรคไต  รวมถึงกำลังกินยา/ใช้ยาอะไรอยู่ เพราะยาซัลแบคแตม อาจส่งผลให้อาการของโรคเหล่านั้นรุนแรงขึ้น หรืออาจก่อให้เกิดภาวะยาตีกัน(ปฏิกิริยาระหว่างยา)กับยาตัวอื่นๆที่กิน/ที่ใช้อยู่ 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซัลแบคแตม สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
แต่อย่างไรก็ดี เพื่อประสิทธิผลของการรักษา ควรรับประทานยาซัลแบคแตมตรงเวลา 
 ///// ซัลแบคแตมมีผลไม่พึงประสงค์อย่างไร? ///// 
ตัวยาซัลแบคแตม อาจก่อให้เกิดผลไม่พึงประสงค์(ผลข้างเคียง/อาการข้างเคียง) เช่น  กระตุ้นให้ผู้ที่ได้รับยานี้ รู้สึกไม่สบายในระบบทางเดินอาหาร  และอาจก่อให้เกิดภาวะ Stevens-Johnson syndrome 
 ///// มีข้อควรระวังการใช้ซัลแบคแตมอย่างไร? ///// 
มีข้อควรระวังการใช้ยาซัลแบคแตม เช่น 
- ห้ามใช้กับผู้ที่มีประวัติแพ้ยาซัลแบคแตม และ/หรือแพ้ตัวยาอื่นที่เป็นส่วนผสมในตำรับยาซัลแบคแตม 
- การใช้ยานี้กับสตรีตั้งครรภ์  สตรีที่อยู่ในภาวะให้นมบุตร  เด็ก และ ผู้สูงอายุ โดยไม่มีคำสั่งจากแพทย์ 
- ระหว่างการใช้ยานี้ แล้วอาการป่วยดีขึ้น  ห้ามหยุดใช้ยานี้ทันที ต้องใช้ยานี้จนครบคอร์ส(Course)ของการรักษาตามคำสั่งแพทย์ 
- หยุดการใช้ยานี้ทันทีเมื่อพบเห็นอาการแพ้ยา เช่น  มีผื่นขึ้นตามผิวหนัง  อึดอัด/หายใจไม่ออก/หายใจลำบาก  ใบหน้า-ปาก-คอเกิดอาการบวม  กรณีพบเห็นอาการแพ้ยาให้รีบนำตัวผู้ป่วยส่งโรงพยาบาลทันที/ฉุกเฉิน 
- ระวังการใช้ยาซัลแบคแตมในผู้ป่วย  โรคตับ  ผู้ป่วยที่มีภาวะระบบทางเดินน้ำดีอุดตันรวมถึงผู้ที่ติดสุรา 
- ปฏิบัติตัวตามคำแนะนำของ แพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง ยาแผนปัจจุบันทุกชนิด (รวมยาซัลแบคแตมด้วย) ยาแผนโบราณทุกชนิด  อาหารเสริมและสมุนไพรต่างๆเสมอ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง  ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมถึงต้อง ปรึกษาเภสัชกรประจำร้านขายยาก่อนซื้อยาใช้เองเสมอ 
 ///// ซัลแบคแตมมีปฏิกิริยาระหว่างยากับยาตัวอื่นอย่างไร? ///// 
ยาซัลแบคแตมมีปฏิกิริยาระหว่างยากับยาตัวอื่น เช่น 
- การใช้ยาซัลแบคแทมร่วมกับยา Probenecid อาจทำให้ระดับยาซัลแบคแทมในกระแสเลือดเพิ่มมากขึ้น จึงเสี่ยงต่อการได้รับอาการข้างเคียงจากยาซัลแบคแทมตามมา หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาซัลแบคแตมอย่างไร? ///// 
ควรเก็บยาซัลแบคแทมภายใต้อุณหภูมิที่ระบุมากับเอกสารกำกับยา
ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ซัลแบคแตมมีชื่ออื่นอีกไหม? ผลิตจากบริษัทอะไรบ้าง? ///// 
ยาซัลแบคแทมที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Sulbactam [2016,Oct15] 
http://www.mims.com/thailand/drug/info/sulbactam/?type=brief&amp;mtype=generic [2016,Oct15] 
http://www.mims.com/thailand/drug/info/amsubac%201000-500-amsubac%202000-1000/ [2016,Oct15] 
http://www.mims.com/thailand/drug/info/cefoperazone%20%2b%20sulbactam/?type=brief&amp;mtype=generic [2016,Oct15] 
http://drug.fda.moph.go.th:81/nlem.in.th/search?keyword=sulbactam [2016,Oct15]
