ยาคาทิโนน (Cathinone)
 ///// บทนำ ///// 
สาร/ยาคาทิโนน (Cathinone)หรือเรียกในชื่ออื่นว่า เบนโซอิลเอทานามีน(Benzoylethanamine) หรือ เบต้า-คีโต-แอมเฟตามีน(β-keto-amphetamine ย่อว่า β-KA หรือ Keto-amphetamine)  เป็นสารเคมีที่พบในพืชชื่อ Catha edulis (Khat) มีโครงสร้างคล้ายกับสารเคมีกลุ่ม Amphetamine, Cathine และ Ephedrine โดยมีลักษณะคล้ายกับผงผลึกสีขาวซึ่งดูคล้ายกับเกลือขัดผิวอาบน้ำ (Bath Salts) 
สารคาทิโนนนี้ถูกสังเคราะห์ขึ้นในปี ค.ศ. 1920 (พ.ศ. 2463) จนกระทั่งปี ค.ศ. 2010 (พ.ศ. 2553) ถูกนำไปใช้อย่างผิดวัตถุประสงค์ซึ่งก่อก่อให้เกิดผลเสียต่อร่างกาย เนื่องจากออกฤทธิ์เป็นสารเสพติดที่กระตุ้นระบบประสาทให้เกิดอาการคลุ้มคลั่งเช่นเดียวกับสารเสพติดในกลุ่มโคเคนและยาบ้า โดยเริ่มแพร่ระบาดการใช้ในแถบยุโรป ในบางประเทศแถบทวีปอเมริกาจะพบว่ามีการผสมคาทิโนนลงในบุหรี่และเหล้าเพื่อเป็นช่องทางในการจำหน่าย โดยมีชื่อการ ค้าหลากหลาย ซึ่งเมื่อใช้เป็นสารเสพติดจะเรียกโดยรวมว่า ยา Bath salt (บาธซอลท์) หรือบางคนเรียกว่า ยาซอมบี เพราะผู้เสพอาจมีอาการคลุ้มคลั่งเหมือนผีซอมบี (Zombie) 
สำหรับประเทศไทยไม่พบการจัดจำหน่ายยาคาทิโนน มีแต่ยาที่มีโครงสร้างใกล้เคียงกันคือ Cathine หรือจะเรียกว่า D-norpseudoephedrine ก็ได้ 
 
 ///// ยาคาทิโนนมีสรรพคุณ (คุณสมบัติ) อย่างไร? ///// 
ในทางการแพทย์ยาคาทิโนนใช้เป็นยาลดน้ำหนัก/ยาลดความอ้วน โดยผลิตออกมาในโครงสร้างของ Cathine มีข้อกำหนดระยะเวลาในการใช้รับประทานไม่เกิน 4 สัปดาห์ และต้องอยู่ในความดูแลของแพทย์เท่านั้น 
 
 ///// ยาคาทิโนนมีกลไกการออกฤทธิ์อย่างไร? ///// 
ยาคาทิโนนนี้ออกฤทธิ์กับหลายระบบของการทำงานในร่างกายมนุษย์ แต่ถูกนำมาใช้ใน ทางยาด้วยมีฤทธิ์ยับยั้งความรู้สึกการอยากอาหารที่สมอง จึงนำมาใช้กับผู้ป่วยด้วยโรคอ้วน ใช้เป็นยาลดน้ำหนักในผู้ที่มีน้ำหนักตัวเกิน 
 
 ///// ยาคาทิโนนมีรูปแบบการจัดจำหน่ายอย่างไร? ///// 
ยาคาทิโนนมีรูปแบบการจัดจำหน่ายในรูปของยาที่มีโครงสร้างของ Cathine บรรจุในแคป ซูลขนาด 20 มิลลิกรัม 
 
 ///// ยาคาทิโนนมีขนาดรับประทานอย่างไร? ///// 
ขนาดรับประทานปกติคือ 20 - 50 มิลลิกรัม/วัน แต่สำหรับผู้ป่วยบางรายที่มีการทำงานของไตผิดปกติอาจต้องปรับขนาดยา ดังนั้นการสั่งจ่ายยาจึงเป็นหน้าที่ของแพทย์ผู้ที่ทำการตรวจรักษาจะเป็นผู้พิจารณาเรื่องขนาดรับประทานรวมไปถึงระยะเวลาในการใช้ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยาคาทิโนน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติการแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หาย ใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาคาทิโนนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆ ที่กินอยู่ก่อนแล้ว 
- หากเป็นสุภาพสตรีควรแจ้งว่าอยู่ในภาวะการตั้งครรภ์หรือไม่หรือกำลังให้นมบุตรหรือไม่ เพราะมียาหลายตัวสามารถผ่านรกหรือผ่านเข้าสู่น้ำนมและเข้าสู่ทารก ก่อผลข้างเคียงต่อทารกได้ 
 
 ///// หากลืมรับประทานยาคาทิโนนควรทำอย่างไร? ///// 
หากลืมรับประทานยาคาทิโนนสามารถรับประทานยาเมื่อนึกขึ้นได้ โดยไม่ต้องเพิ่มปริมาณ/ขนาดยา 
 
 ///// ยาคาทิโนนมีผลไม่พึงประสงค์อย่างไร? ///// 
ผลข้างเคียงหรือผลไม่พึงประสงค์ของยาคาทิโนนที่สามารถพบได้เช่น ปวดศีรษะ หัวใจ เต้นผิดจังหวะ นอนไม่หลับ ปากแห้ง กระหายน้ำ คลื่นไส้ เหงื่อออกมาก กล้ามเนื้ออ่อนแรง ตัวสั่น อาจเสพติดกับผู้ใช้ยาในระยะเวลานานๆได้ 
 
 ///// มีข้อควรระวังการใช้ยาคาทิโนนอย่างไร? ///// 
ยาคาทิโนนนี้สามารถทำให้อาการของโรคบางโรคมีอาการรุนแรงมากขึ้น จึงต้องระวังการใช้ยานี้กับผู้ที่ป่วยด้วยโรคหัวใจเช่น โรคหลอดเลือดหัวใจ โรคความดันโลหิตสูง โรคต่อมลูก หมากโต หรืออาจเกิดการเสพติดหากใช้ยากับผู้ที่มีประวัติติดเหล้า ติดสาร/ยาเสพติด นอกจากนี้ยังมีข้อห้ามใช้ในผู้ป่วยด้วยโรคหลอดเลือดอุดตัน (ภาวะลิ่มเลือดในหลอดเลือดดำ)  โรคความดันหลอดเลือดปอดสูง   โรคต้อหิน โรคต่อมไทรอยด์ชนิดต่อมไทรอยด์เป็นพิษ และในหญิงตั้งครรภ์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
********** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด(รวมถึงยาคาทิโนนด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ยาคาทิโนนมีปฏิกิริยาระหว่างยากับยาตัวอื่นอย่างไร? ///// 
มีรายงานการเคี้ยวใบไม้บางชนิดที่มีสารคาทิโนน จะรบกวนการดูดซึมของยา Amoxicillin และ Ampicillin ดังนั้นจึงนำผลจากรายงานนี้มาปรับใช้ จึงไม่ควรใช้ยาเหล่านี้ร่วมกัน 
 
 ///// ควรเก็บรักษายาคาทิโนนอย่างไร? ///// 
ควรเก็บรักษายาคาทิโนนในที่แห้ง ระวังความชื้น เก็บในที่ที่พ้นแสงแดด ควรต้องเก็บในที่ที่มีความปลอดภัยเช่น ตู้เหล็กเก็บยา และมีผู้รับผิดชอบในการหยิบจ่ายยาให้กับผู้ป่วย 
 
 ///// ยาคาทิโนนมีชื่ออื่นอีกไหม? ผลิตจากบริษัทอะไรบ้าง? ///// 
ยาชื่อการค้าอื่นของยาคาทิโนนคือ Mirapront N (มิราพรอน เอน) ผลิตจากบริษัท Mackแต่ไม่มีจำหน่ายในประเทศไทยเพราะผิดกฎหมายและจัดเป็นวัตถุออกฤทธิ์ประเภท 1 
อนึ่ง ชื่ออื่นของสารนี้ เช่น Flakka, Bloom, Cloud Nine, Lunar Wave, Vanilla Sky, White Lightning, Scarface 
 
 ///// บรรณานุกรม ///// 
http://en.wikipedia.org/wiki/Cathinone [2018,Jan27] 
http://narcotic.fda.moph.go.th/welcome/?p=3185 [2018,Jan27] 
http://www.drugs.com/npp/khat.html [2018,Jan27] 
http://en.wikipedia.org/wiki/Cathine [2018,Jan27] 
http://www.mims.com/Thailand/drug/info/Mirapront%20N/ [2018,Jan27] 
http://www.mims.com/Thailand/drug/search/?q=cathinone [2018,Jan27] 
http://narcotic.fda.moph.go.th/welcome/?p=3185 [2018,Jan27] 
https://www.drugabuse.gov/publications/drugfacts/synthetic-cathinones-bath-salts [2018,Jan27]
