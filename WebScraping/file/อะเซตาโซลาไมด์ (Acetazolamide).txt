อะเซตาโซลาไมด์ (Acetazolamide)
 ///// บทนำ ///// 
ยาอะเซตาโซลาไมด์ (Acetazolamide) เป็นยาที่อยู่ในกลุ่มยาคาร์บอนิก แอนไฮเดรส อินฮิบิเตอร์ (Carbonic anhydrase inhibitor) ประโยชน์ที่วงการแพทย์นำมาใช้ในการรักษาผู้ป่วยได้แก่ รักษาโรคต้อหิน โรคลมชัก โรคจากขึ้นที่สูง โรคหัวใจล้มเหลว ใช้เป็นยาขับปัสสาวะ เป็นต้น รูปแบบของยานี้ที่เป็นยาแผนปัจจุบันมีทั้งยาชนิดรับประทานและยาฉีด 
ยาอะเซตาโซลาไมด์สามารถดูดซึมได้เร็วพอประมาณจากทางเดินอาหารของมนุษย์ และมีระยะ เวลาในการออกฤทธิ์ประมาณ 8 - 12 ชั่วโมง หากเป็นยาฉีดระยะเวลาของการออกฤทธิ์จะลดลงมาเป็นประมาณ 4 - 5 ชั่วโมง ตัวยาจะแทรกซึมอยู่ในเม็ดเลือดแดง ในไต และยังเข้าจับกับพลาสมาโปร ตีนได้มาก นอกจากนี้ตัวยายังสามารถผ่านเข้าไปในน้ำนมมารดาได้อีกด้วย ซึ่งร่างกายต้องใช้เวลาประ มาณ 3 - 6 ชั่วโมงเพื่อกำจัดยา 50% ออกจากกระแสเลือดโดยผ่านทิ้งไปกับปัสสาวะ 
องค์การอนามัยโลกได้จัดให้ยาอะเซตาโซลาไมด์เป็นยาจำเป็นขั้นพื้นฐานของระดับชุมชน คณะ กรรมการอาหารและยาของไทยได้บรรจุยานี้ลงในบัญชียาหลักแห่งชาติ โดยระบุวัตถุประสงค์ใช้เป็นยารักษาโรคต้อหิน ผู้ป่วยจะได้รับยานี้ต่อเมื่อมีคำสั่งจากแพทย์เท่านั้น สิ่งที่พึงปฏิบัติคือ การรับประ ทานยาอย่างเคร่งครัดไม่หยุดหรือปรับขนาดรับประทานด้วยตนเอง 
 ///// อะเซตาโซลาไมด์มีสรรพคุณ (คุณสมบัติ) อย่างไร? ///// 
ยาอะเซตาโซลาไมด์มีสรรพคุณดังนี้ 
- รักษาโรคต้อหินและช่วยบำบัดอาการโรคต้อหินก่อนเข้ารับการผ่าตัด 
- รักษาโรคลมชัก 
- รักษาโรคหัวใจล้มเหลว 
- ป้องกันอาการโรคจากขึ้นที่สูง 
- ใช้เป็นยาขับปัสสาวะ 
 ///// อะเซตาโซลาไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาอะเซตาโซลาไมด์คือ ตัวยาจะออกฤทธิ์ยับยั้งการทำงานของเอน ไซม์คาร์บอนิก แอนไฮเดรส (Carbonic anhydrase) ซึ่งมีหน้าที่เป็นตัวกลางสำคัญของกระบวนการรวมตัวของแก๊สคาร์บอนไดออกไซด์ในกระแสเลือดกับน้ำ ตลอดจนถึงกระบวนการเอาน้ำออกจากกรดคาร์บอนิก (Carbonic acid, สารเคมีที่เกี่ยวข้องกับกระบวนการแลกเปลี่ยนคาร์บอนไดออกไซด์ของปอด) ที่อยู่ในกระแสเลือด จากกลไกเหล่านี้ทำให้มีการขับสารไบคาร์บอเนต (Bicarbonate, สภาพเป็นเกลือของกรดคาร์บอนิก) รวมถึงเกลือโซเดียมและเกลือโพแทสเซียมออกจากร่างกาย ซึ่งจากกลไกทั้งหมดเหล่านี้ทำให้ยาอะเซตาโซลาไมด์มีฤทธิ์ในการรักษาตามสรรพคุณ 
 ///// อะเซตาโซลาไมด์มีรูปแบบการจัดจำหน่ายอย่างไร? ///// 
ยาอะเซตาโซลาไมด์มีรูปแบบการจัดจำหน่ายดังนี้เช่น 
- ยาแคปซูลชนิดรับประทาน ขนาด 250 มิลลิกรัม/แคปซูล 
- ยาเม็ดชนิดรับประทาน ขนาด 250 มิลลิกรัม/เม็ด 
- ยาฉีด ขนาด 500 มิลลิกรัม/ขวด 
 ///// อะเซตาโซลาไมด์มีขนาดรับประทานอย่างไร? ///// 
ยาอะเซตาโซลาไมด์นำมาใช้รักษาโรคได้หลากหลายโรค ซึ่งจะมีวิธีและขนาดการใช้ยาที่แตกต่างกันในแต่ละโรค ในที่นี้ขอยกตัวอย่างเฉพาะยารับประทานในโรคต้อหินดังนี้เช่น 
สำหรับโรคต้อหิน (Open-angle glaucoma): 
- ผู้ใหญ่: รับประทาน 250 – 1,000 มิลลิกรัม/วันโดยแบ่งรับประทาน 2 ครั้ง/วัน 
- เด็กอายุ 1 เดือน - 12 ปี: รับประทาน 10 - 20 มิลลิกรัม/น้ำหนักตัว 1 กิโลกรัม/วัน ขนาดรับประทานสูงสุดไม่เกิน 150 มิลลิกรัม/วันโดยแบ่งรับประทาน 2 - 4 ครั้ง/วัน 
- เด็กอายุมากกว่า 12 ปี: ขนาดรับประทานเช่นเดียวกับในผู้ใหญ่ 
- เด็กอายุต่ำกว่า 1 เดือน: ยังไม่มีข้อมูลการใช้ยานี้ในเด็กกลุ่มอายุนี้ 
*****หมายเหตุ: 
ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาอะเซตาโซลาไมด์ ผู้ป่วยควรแจ้งแพทย์/พยาบาลและ เภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอะเซตาโซลาไมด์อาจส่งผลให้ อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะเซตาโซลาไมด์สามารถรับประทานเมื่อนึกขึ้นได้ ถ้าเวลาใกล้เคียง กับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// อะเซตาโซลาไมด์มีผลไม่พึงประสงค์อย่างไร? ///// 
ยาอะเซตาโซลาไมด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการง่วงนอน ความรู้สึกสัมผัสเพี้ยน วิงเวียน กระหายน้ำ ปวดศีรษะ รู้สึกสับสน ซึมเศร้า ปวดเกร็ง/ปวดบีบในทางเดินอาหาร ปัสสาวะบ่อย มีภาวะกรดยูริคในกระแสเลือดสูง เกิดนิ่วในไต อาจเกิดพิษกับไตและตับส่งผลให้ทำงานผิดปกติ มีบ้างที่ก่อให้เกิดผื่นคันในผู้ป่วยบางราย 
อาการของผู้ที่ได้รับยาอะเซตาโซลาไมด์เกินขนาดเช่น มีภาวะเสียสมดุลของเกลือแร่ในร่าง กายและเกิดการเปลี่ยนแปลงความเป็นกรด - ด่างในเลือด การบำบัดรักษาคือ แพทย์ต้องให้การดูแลสมดุลของสารเกลือแร่และควบคุมภาวะของความเป็นกรด - ด่างในกระแสเลือดให้กลับมาเป็นปกติ 
 ///// มีข้อควรระวังการใช้อะเซตาโซลาไมด์อย่างไร? ///// 
มีข้อควรระวังการใช้ยาอะเซตาโซลาไมด์ดังนี้เช่น 
- ห้ามใช้กับผู้ที่แพ้ยานี้และแพ้ยากลุ่ม Sulphonamides 
- ห้ามใช้ยานี้กับผู้ที่ร่างกายขาดเกลือโซเดียมและ/หรือขาดเกลือโพแทสเซียม 
- ห้ามใช้ยานี้กับผู้ที่มีอวัยวะตับทำงานผิดปกติหรือเป็นโรคตับแข็ง ผู้ป่วยโรคต้อหินชนิด Chronic noncongestive angle-closure glaucoma ผู้ป่วยโรคไตระยะรุนแรง ผู้ป่วยโรคปอดอุดกั้นเรื้อรัง 
- ห้ามใช้ยานี้กับผู้ที่มีภาวะเลือดเป็นกรด (Hyperchloraemic acidosis อาการเช่น หอบ สับสน) 
- ห้ามใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
-  การได้รับยานี้แพทย์อาจพิจารณาให้เกลือแร่โพแทสเซียมเสริมให้กับผู้ป่วยซึ่งต้องเป็นไปตามคำสั่งแพทย์เท่านั้น 
- ระวังการใช้ยานี้ในผู้ป่วยที่มีตับและ/หรือไตทำงานผิดปกติ ผู้ป่วยโรคเบาหวาน 
- ระหว่างการใช้ยานี้ผู้ป่วยจะได้รับการตรวจสมดุลของเกลือแร่ในเลือดด้วยการตรวจเลือดอย่างสม่ำเสมอ 
- หากเป็นยาฉีดไม่แนะนำการฉีดยานี้เข้ากล้ามเนื้อให้ฉีดเข้าทางหลอดเลือดดำ 
- ระหว่างใช้ยานี้ต้องระวังการขับขี่ยวดยานพาหนะหรือการทำงานกับเครื่องจักรด้วยผล ข้างเคียงของยาที่อาจทำให้มีอาการง่วงนอนหรือวิงเวียนศีรษะ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะเซตาโซลาไมด์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะเซตาโซลาไมด์มีปฏิกิริยาระหว่างยากับยาตัวอื่นอย่างไร? ///// 
ยาอะเซตาโซลาไมด์มีปฏิกิริยาระหว่างยากับยาตัวอื่นดังนี้เช่น 
- การใช้ยาอะเซตาโซลาไมด์ร่วมกับยาบางกลุ่มเช่น Quinidine, Epridrine, Ampheta mines อาจทำให้ไตขับยาเหล่านั้นออกจากร่างกายได้น้อยลงและส่งผลเสียต่อผู้ป่วยโดยตรง หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาอะเซตาโซลาไมด์ร่วมกับยาแก้ปวดเช่น Aspirin สามารถเกิดผลข้างเคียงติดตามมาดังนี้เช่น มีเสียงกังวานในหู ปวดศีรษะ คลื่นไส้ อาเจียน วิงเวียน สับสน มีไข้ ประสาทหลอน อาจมีอาการชัก หายใจเร็วขึ้นจนถึงขั้นโคม่า หากมีความจำเป็นต้องใช้ยาร่วมกันแพทย์จะปรับขนาดรับประ ทานเป็นกรณีๆไป 
- การใช้ยาอะเซตาโซลาไมด์ร่วมกับยา Salicylate อาจก่อให้เกิดพิษจาก Salicylate เพิ่มมากยิ่งขึ้นจึงควรหลีกเลี่ยงการใช้ยาร่วมกัน 
- การใช้ยาอะเซตาโซลาไมด์ร่วมกับยา Corticosteroids และยาขับปัสสาวะประเภท Potas sium - wasting diuretics อาจทำให้ร่างกายของผู้ป่วยสูญเสียเกลือโพแทสเซียมได้มากยิ่งขึ้น หาก มีความจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาอะเซตาโซลาไมด์ร่วมกับยากันชักตัวอื่นๆอาจทำให้เกิดความผิดปกติของกระดูกที่เรียกว่า ภาวะกระดูกอ่อน/กระดูกนิ่ม (Osteomalacia) การใช้ยาทั้ง 2 กลุ่มร่วมกันจะต้องอยู่ในดุลยพินิจของแพทย์เท่านั้น 
 ///// ควรเก็บรักษาอะเซตาโซลาไมด์อย่างไร? ///// 
ทั้งยาอะเซตาโซลาไมด์ชนิดรับประทานและชนิดยาฉีด สามารถเก็บในช่วงอุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสง แดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// อะเซตาโซลาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาอะเซตาโซลาไมด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Carbonic_anhydrase_inhibitor#Natural_sources[2015,Feb14]
	2. http://drug.fda.moph.go.th:81/nlem.in.th/search?keyword=Acetazolamide [2015,Feb14] 
	3. http://en.wikipedia.org/wiki/Acetazolamide[2015,Feb14]
	4. http://www.mims.com/Thailand/drug/info/Diamox/?type=brief [2015,Feb14]
	5. http://www.mims.com/USA/drug/info/acetazolamide/?type=full&amp;mtype=generic#Dosage [2015,Feb14]
	6. http://www.rxlist.com/acetazolamide-injection-drug.htm  [2015,Feb14]
	7. http://www.medindia.net/drug-price/acetazolamide.htm  [2015,Feb14]
	8. http://www.drugs.com/drug-interactions/acetazolamide-index.html?filter=3&amp;generic_only=  [2015,Feb14]
