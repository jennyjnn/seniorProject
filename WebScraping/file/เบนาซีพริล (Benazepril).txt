เบนาซีพริล (Benazepril)
 ///// บทนำ ///// 
ยาเบนาซีพริล(Benazepril หรือ Benazepril hydrochloride) เป็นยาในกลุ่ม ACE inhibitors   ทางคลินิกนำมารักษาโรคความดันโลหิตสูง   โรคหัวใจล้มเหลว รวมถึงช่วยป้องกันภาวะแทรกซ้อนของตาและไตในผู้ป่วยโรคเบาหวาน       ยาเบนาซีพริลมีฤทธิ์ทำให้หลอดเลือดคลายตัว  ช่วยลดปริมาตรโลหิตที่ออกจากหัวใจ และลดความต้องการออกซิเจนจากการสูบฉีดโลหิตของกล้ามเนื้อหัวใจ   อันที่จริง ยาเบนาซีพริล ยังไม่สามารถออกฤทธิ์ได้ด้วยตัวยาเอง แต่จะต้องผ่านการเปลี่ยนโครงสร้างเคมีโดยตับ แล้วได้สารประกอบที่มีชื่อ เรียกว่า “เบนาซีพริแลต (Benazeprillat)”  จึงจะสามารถออกฤทธิ์ในการรักษาได้ 
รูปแบบยาแผนปัจจุบันของยาเบนาซีพริลเป็นยาชนิดรับประทาน หลังการดูดซึมจากระบบทางเดินอาหาร  เมื่อตัวยาเข้าสู่กระแสเลือด ตัวยาจะเข้าจับกับพลาสมาโปรตีนได้ถึงประมาณ 96.7%  ซึ่งร่างกายต้องใช้เวลาประมาณ 10 – 11 ชั่วโมง เพื่อขจัดยานี้ทิ้งไปกับปัสสาวะและอุจจาระ 
เราอาจจะพบเห็นการใช้ยาเบนาซีพริลในลักษณะ ยาเดี่ยว หรือ จะใช้ร่วมกับยาอื่นอย่างเช่น  Amlodipine  ก็ได้  ทั้งนี้เพื่อเพิ่มประสิทธิภาพในการลดความดันโลหิต 
ข้อจำกัดสำคัญบางประการที่ทำให้ผู้ป่วยบางกลุ่มไม่สามารถใช้ยาเบนาซีพริลได้  เช่น 
- เป็นสตรีตั้งครรภ์ ด้วยยานี้เป็นพิษต่อทารกในครรภ์ สามารถทำให้ทารกเสียชีวิตได้ 
- เคยมีประวัติแพ้ยานี้หรือแพ้ยาในกลุ่ม ACE inhibitors ตัวอื่นๆ 
- เป็นผู้ที่มีประวัติป่วยด้วยภาวะ Angioedema โดยมีอาการบวมของมือ  ใบหน้า    ริมฝีปาก   รอบตา  คอ   ลิ้น  รวมถึง การกลืนลำบาก  และหายใจขัด/หายใจลำบาก 
- ผู้ป่วยเด็ก ที่ป่วยด้วยโรคไตระยะรุนแรง จัดเป็นอีกหนึ่งกลุ่มที่ห้ามใช้ยานี้ 
- ผู้ป่วยโรคเบาหวาน หรือผู้ป่วยโรคไตที่ได้รับยา Aliskiren  ด้วยจะทำให้ผู้ป่วยได้รับ	  อาการข้างเคียง(ผลข้างเคียง)ต่างๆมากขึ้น เช่น  ไตทำงานหนัก/ไตอักเสบ  ความดันโลหิตต่ำ  มีภาวะเกลือโพแทสเซียมในเลือดสูง เป็นต้น 
- การมีโรคประจำตัวต่างๆ ที่ควรหลีกเลี่ยงการใช้ยาเบนาซีพริล อาทิเช่น  โรคข้อรูมาตอยด์  โรคลูปัส  โรคหัวใจล้มเหลว  ภาวะไขกระดูกถูกกดการทำงาน(เช่น การได้รับยาเคมีบำบัด)   ภาวะเม็ดเลือดขาวต่ำ(เช่น จากการได้รับยาเคมีบำบัด)  มีปริมาตรเลือดน้อย(ภาวะซีด)   มีเกลือโพแทสเซียมในเลือดสูง   ร่างกายมีภาวะขาดน้ำ   มีเกลือโซเดียมในเลือดต่ำ 
- ผู้ที่มีการใช้ยาต่างๆดังต่อไปนี้ ควรหลีกเลี่ยงการใช้ร่วมกับยาเบนาซีพริล อาทิ เช่น Eplerenone,   Amiloride (Potassium-sparing diuretics),  Trimethoprim  ยาที่เสริมด้วยเกลือโพแทสเซียม (Potassium supplements, เช่นยา Potassium chloride),  Everolimus,  Sirolimus,   Valsartan,  ยาInsulin,  Glyburide,  Sodium aurothiomalate,  Dextran sulfate,  NSAIDs,  Lithium 
 ///// เบนาซีพริลมีสรรพคุณ(คุณสมบัติ)อย่างไร? ///// 
ยาเบนาซีพริลมีสรรพคุณ/ข้อบ่งใช้เพื่อ รักษาโรคความดันโลหิตสูง  โดยสามารถใช้ยานี้ได้กับผู้ใหญ่ และเด็กที่มีอายุตั้งแต่ 6 ปีขึ้นไป 
 
 ///// เบนาซีพริลมีกลไกการออกฤทธิ์อย่างไร? ///// 
ยาเบนาซีพริลในร่างกายจะถูกตับเปลี่ยนไปเป็นสาร Benazeprillat ซึ่งสารนี้จะมีกลไกการออกฤทธิ์ยับยั้งการทำงานของเอนไซม์ในร่างกายที่มีชื่อว่า Angiotensin-converting enzyme ส่งผลให้หลอดเลือดขยายตัว  นอกจากนี้ยังส่งผลลดการหลั่งฮอร์โมนชื่อ Aldosterone hormone(ฮอร์โมนจากต่อมหมวกไตที่ช่วยควบคุมความดันโลหิตและระดับเกลือแร่ในร่างกาย)  ทำให้ลดภาวะการคั่งของน้ำและของโซเดียมในร่างกาย  จากกลไกเหล่านี้ จึงส่งผลให้ลดความดันโลหิตได้ตามสรรพคุณ 
 
 
 ///// เบนาซีพริลมีรูปแบบการจัดจำหน่ายอย่างไร? ///// 
ยาเบนาซีพริลมีรูปแบบการจัดจำหน่าย เช่น 
 
- ยาเม็ดชนิดรับประทานที่มีส่วนประกอบของ  Benazepril hydrochloride/ Benazepril HCl ขนาด 5,10, 20, และ 40 มิลลิกรัม/เม็ด 
- ยาเม็ดชนิดรับประทานที่มีส่วนผสมของยาอื่น เช่น  Amlodipine besylate  5 มิลลิกรัม +Benazepril HCl 10 มิลลิกรัม/เม็ด 
 ///// เบนาซีพริลมีขนาดรับประทานอย่างไร? ///// 
ยาเบนาซีพริลมีขนาดรับประทาน เช่น 
- ผู้ใหญ่: รับประทาน 5 มิลลิกรัม วันละ1ครั้ง  พร้อมยาขับปัสสาวะที่แพทย์แนะนำหรือ รับประทาน 10 มิลลิกรัม วันละ1 ครั้ง  โดยไม่ต้องใช้ยาขับปัสสาวะ(ขึ้นกับแพทย์แนะนำเช่นกัน)  ซึ่งขนาดรับประทานที่ใช้คงการรักษาของยาเบนาซีพริลอยู่ที่ 20 – 40 มิลลิกรัม วันละ1 ครั้ง หรือ แพทย์อาจให้แบ่งรับประทานเป็นวันละ 2 ครั้งก็ได้   โดยขนาดรับประทานสูงสุดไม่เกิน 80 มิลลิกรัม/วัน 
- เด็กอายุตั้งแต่ 6 ปีขึ้นไป: เริ่มต้นรับประทาน 0.2 มิลลิกรัม/น้ำหนักตัว 1 กิโลกรัม วันละ 1 ครั้ง แพทย์อาจปรับขนาดรับประทานเป็น 0.6 มิลลิกรัม/น้ำหนักตัว 1 กิโลกรัม วันละ1ครั้ง  โดยห้ามใช้ยาเกิน 40 มิลลิกรัม/วัน 
- เด็กอายุต่ำกว่า 6ปี:  ห้ามใช้ยานี้กับเด็กที่อายุต่ำกว่า 6 ปีลงมา 
อนึ่ง: 
- การจะเลือกใช้ยาเบนาซีพริลที่เป็นสูตรตำรับเดี่ยว หรือสูตรตำรับผสมกับยาอื่น ให้เป็นหน้าที่ของแพทย์ผู้รักษาเป็นผู้กำหนด 
- การปรับขนาดรับประทานยานี้จะต้องเป็นขั้นตอน ซึ่งต้องเป็นไปตามคำสั่งของแพทย์ 
- ยานี้บริโภคได้ทั้ง ก่อน พร้อม และหลังอาหาร 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียง                             ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเบนาซีพริล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคลูปัส  โรคหัวใจล้มเหลว  ภาวะไขกระดูกถูกกการทำงาน   ภาวะเม็ดเลือดขาวต่ำ  รวมทั้งกำลังกินยา/ใช้ยาอะไรอยู่ เพราะยาเบนาซีพริลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเบนาซีพริล สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มปริมาณยาเป็น 2 เท่า 
แต่อย่างไรก็ดี เพื่อประสิทธิผลของการรักษา ควรรับประทานยาเบนาซีพริลตรงเวลา 
 ///// เบนาซีพริลมีผลไม่พึงประสงค์อย่างไร? ///// 
ยาเบนาซีพริลสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ต่อการทำงานของระบบอวัยวะต่างๆของร่างกาย ดังนี้ เช่น 
- ผลต่อระบบประสาท:  เช่น  ปวดศีรษะ  วิงเวียน  ง่วงนอน  ความรู้สึกสัมผัสเพี้ยน 
- ผลต่อระบบเลือด:  เช่น  ฮีโมโกลบินลดลง  โลหิตจางด้วยมีเม็ดเลือดแดงแตก  เกิดภาวะ Eosinophilia(มีเม็ดเลือดขาวชนิด Eosinophil ในเลือดสูง)  Thrombocytopenia (เกล็ดเลือดต่ำ) 
- ผลต่อผิวหนัง:  เช่น  อาจพบภาวะ Steven-Johnson syndrome   ผื่นผิวหนังอักเสบ   ผื่นคัน  ผื่นแพ้แสงแดด   เหงื่อออกมาก  ผิวหนังส่วนต่างๆในร่างกายบวม    ผมร่วง 
- ผลต่อระบบทางเดินหายใจ:  เช่น  หอบหืด  หลอดลมอักเสบ  ไซนัสอักเสบ  ไอ  หยุดหายใจ 
- ผลต่อระบบการเผาผลาญพลังงานในร่างกาย:  เช่น  กรดยูริคในเลือดเพิ่มขึ้น  น้ำตาลในเลือดสูง   เกลือโซเดียมในเลือดต่ำ 
- ผลต่อระบบหัวใจและหลอดเลือด:  เช่น  ใบหน้าแดง  ความดันโลหิตต่ำ 
- ผลต่อระบบทางเดินอาหาร:  เช่น  คลื่นไส้  ตับอ่อนอักเสบ  ท้องผูก  กระเพาะอาหารอักเสบ  อาเจียน 
- ผลต่อระบบทางเดินปัสสาวะ:  เช่น เกิดทางเดินปัสสาวะอักเสบ/ โรคติดเชื้อทางเดินปัสสาวะ   ปัสสาวะบ่อย   มีโปรตีนในปัสสาวะ 
- ผลต่อตับ:  เช่น  ค่าบิลิรูบินในเลือดสูง   ค่าเอนไซม์การทำงานของตับในเลือดเพิ่มขึ้น 
- ผลต่อระบบภูมิคุ้มกันต้านทานโรค:  เช่น มีโอกาสติดเชื้อต่างๆง่ายขึ้น 
- ผลต่อสภาพจิตใจ:  เช่น   วิตกกังวล  อารมณ์ทางเพศถดถอย  นอนไม่หลับ  กระสับกระส่าย 
- 
 ///// มีข้อควรระวังการใช้เบนาซีพริลอย่างไร? ///// 
มีข้อควรระวังการใช้ยาเบนาซีพริล  เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็กที่มีอายุต่ำกว่า 6 ปี 
- ห้ามปรับขนาดรับประทานเองโดยไม่ปรึกษาแพทย์ 
- ห้ามหยุดการรับประทานยานี้เอง 
- การใช้ยานี้ต้องอาศัยความต่อเนื่อง จึงจะเห็นประสิทธิผลของการรักษา 
- หยุดการใช้ยานี้ทันที เมื่อพบอาการแพ้ยา เช่น  มีผื่นคันเต็มตัว  หายใจไม่ออก/หายใจลำบาก   ตัวบวม   ซึ่งหากพบอาการดังกล่าว ให้รีบนำตัวผู้ป่วยส่งโรงพยาบาลทันที/ฉุกเฉิน 
- เรียนรู้วิธีการปฏิบัติตัวให้พ้นจากอาการข้างเคียงต่างๆ โดยปฏิบัติตามคำแนะนำของ	 แพทย์ พยาบาล  เภสัชกร อย่างเคร่งครัด 
- มาพบแพทย์/มาโรงพยาบาลตามนัดเพื่อรับ การตรวจร่างกาย  การตรวจเลือด เพื่อประเมินประสิทธิภาพของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเบนาซีพริลด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เบนาซีพริลมีปฏิกิริยาระหว่างยากับยาตัวอื่นอย่างไร? ///// 
ยาเบนาซีพริลมีปฏิกิริยาระหว่างยากับยาตัวอื่น เช่น 
- ห้ามรับประทานยาเบนาซีพริลร่วมกับเครื่องดื่มที่มีแอลกอฮอล์เป็นส่วนประกอบ                   ด้วยจะทำให้เกิดภาวะวิงเวียน  ปวดศีรษะ  และความดันโลหิตต่ำตามมา 
- หลีกเลี่ยงการใช้ยาเบนาซีพริลร่วมกับยา Losartan,  Valsartan,  Olmesartan,ด้วยจะเพิ่มความเสี่ยงต่อ  ความดันโลหิตต่ำ  ไตทำงานผิดปกติ   ไตวาย   เกิดภาวะเกลือโพแทสเซียมในเลือดสูง   กล้ามเนื้อเป็นอัมพาต   รวมถึงหัวใจเต้นผิดจังหวะ 
- หลีกเลี่ยงการใช้ยาเบนาซีพริลร่วมกับยา Potassium chloride,  Trimethoprim ด้วยอาจทำให้มีภาวะเกลือโพแทสเซียมในเลือดสูง  จนทำให้เกิดภาวะไตวาย   กล้ามเนื้อ       เป็นอัมพาต  หัวใจเต้นผิดจังหวะตามมา 
- หลีกเลี่ยงการใช้ยาเบนาซีพริลร่วมกับยา Sodium biphosphate  ด้วยอาจทำให้เกิดไตวาย  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
 
 
 ///// ควรเก็บรักษาเบนาซีพริลอย่างไร? ///// 
ควรเก็บยาเบนาซีพริล ภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงแดด ความร้อนและความชื้น  เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 ///// เบนาซีพริลมีชื่ออื่นอีกไหม? ผลิตจากบริษัทอะไรบ้าง? ///// 
ยาเบนาซีพริลที่จำหน่ายในประเทศไทย มียาชื่อการค้า และบริษัทผู้ผลิต เช่น 
อนึ่ง ยาชื่อการค้าของยานี้ที่จำหน่ายในต่างประเทศ เช่น  Amlobenz, Lotrel, Benace 
 ///// บรรณานุกรม ///// 
https://en.wikipedia.org/wiki/Benazepril [2016,Nov12] 
https://www.drugs.com/mtm/benazepril.html [2016,Nov12] 
https://www.drugs.com/pro/benazepril.html [2016,Nov12] 
https://www.drugs.com/drug-interactions/benazepril-index.html?filter=3&amp;generic_only= [2016,Nov12] 
http://www.mims.com/thailand/drug/info/benazepril/?type=brief&amp;mtype=generic [2016,Nov12] 
http://www.mims.com/thailand/drug/info/amtrel/?type=brief [2016,Nov12]
