ไมโซพรอสทอล (Misoprostol)
 ///// บทนำ ///// 
ยาไมโซพรอสทอล (Misoprostol) เป็นยาที่อยู่ในกลุ่มโพรสตาแกลนดิน อี (Prostagladin E, สารที่เกี่ยวข้องกับการขยายตัวของหลอดเลือดและระบบประสาทอัตโนมัติ) ชนิดสังเคราะห์ ถูกนำมาใช้รักษาและป้องกันการเกิดแผลในกระเพาะอาหาร รักษาภาวะตกเลือดหลังคลอดและช่วยเร่งการคลอด ผลข้างเคียงที่เห็นเด่นชัดของยานี้ได้แก่ เกิดอาการท้องเสีย ปวดในช่องท้อง เป็นต้น 
รูปแบบยาแผนปัจจุบันของยานี้ที่พบเห็นได้จะเป็นยารับประทาน ยาเหน็บทวาร และยาอมใต้ลิ้น 
จากการศึกษาเรื่องการกระจายตัวของยาในร่างกายมนุษย์พบว่า หลังดูดซึมเข้ากระแสเลือดตัวยาจะเข้ารวมตัวกับพลาสมาโปรตีนประมาณ 80 - 90% และถูกส่งไปเปลี่ยนแปลงโครง สร้างทางเคมีโดยตับอย่างต่อเนื่อง ร่างกายจะใช้เวลาประมาณ 20 - 40 นาทีเพื่อกำจัดยา 50% ออกจากกระแสเลือดโดยผ่านทิ้งไปกับปัสสาวะ อนึ่ง เคยมีการแอบซื้อ – ขายยาไมโซพรอสทอลเพื่อนำไปใช้ทำแท้ง 
ปัจจุบันกฎหมายไทยจัดให้ไมโซพรอสทอลเป็นยาควบคุมพิเศษ โดยจะมีใช้ในสถานพยา บาลเท่านั้น อย่างไรก็ตาม องค์การอนามัยโลกได้ระบุให้ไมโซพรอสทอลเป็นยาจำเป็นขั้นพื้น ฐานที่สถานพยาบาลต้องมีสำรองจ่ายให้กับผู้ป่วยเป็นกรณีไป สำหรับประเทศไทยเราจะพบเห็นการจำหน่ายภายใต้ชื่อการค้าว่า “Cytotec” 
 
 ///// ไมโซพรอสทอลมีสรรพคุณ (คุณสมบัติ) อย่างไร? ///// 
ยาไมโซพรอสทอลมีสรรพคุณดังนี้เช่น 
- รักษาแผลในกระเพาะอาหารและลำไส้ 
- ใช้ร่วมกับยาต้านการอักเสบกลุ่มเอ็นเสด (NSAIDs) เพื่อป้องกันการเกิดแผลในทางเดินอาหาร 
-  ใช้เป็นยาร่วมระหว่างการผ่าตัด เพื่อยุติการตั้งครรภ์ในช่วงไตรมาสแรก 
- ใช้ยุติการตั้งครรภ์ (อ่านเพิ่มเติมในเว็บ haamor.com บทความเรื่อง การใช้ยายุติการตั้งครรภ์) ในช่วงที่อายุครรภ์ไม่เกิน 49 วัน 
- ใช้ในการเร่งคลอดกรณีที่ทารกเสียชีวิตในครรภ์มารดา 
- รักษาภาวะตกเลือดหลังคลอด 
 ///// ไมโซพรอสทอลมีกลไกการออกฤทธิ์อย่างไร? ///// 
กลไกการออกฤทธิ์ที่ใช้รักษาแผลในกระเพาะอาหาร - ลำไส้คือ ยาไมโซพรอสทอลจะออกฤทธิ์ต่อเซลล์ในผนังของกระเพาะอาหารที่มีชื่อว่า Parietal cell จนเกิดกลไกยับยั้งการหลั่งกรดและส่งผลให้แผลในกระเพาะอาหาร - ลำไส้มีอาการดีขึ้นตามลำดับ 
สำหรับกลไกการออกฤทธิ์เพื่อยุติการตั้งครรภ์ ยาไมโซพรอสทอลจะส่งผลให้มดลูกเกิดการบีบรัดและหดตัวจนเป็นผลให้เกิดการเร่งคลอดตามมา 
 ///// ไมโซพรอสทอลมีรูปแบบการจัดจำหน่ายอย่างไร? ///// 
ยาไมโซพรอสทอลมีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 200 ไมโครกรัม/เม็ด 
- ยาเม็ดชนิดรับประทานที่ผสมร่วมกับยาอื่นเช่น 
- Diclofenac sodium 50 มิลลิกรัม + Misoprostol 200 ไมโครกรัม/เม็ด 
- Diclofenac sodium 75 มิลลิกรัม + Misoprostol 200 ไมโครกรัม/เม็ด 
 ///// ไมโซพรอสทอลมีขนาดรับประทานอย่างไร? ///// 
ขนาดการใช้ยาไมโซพรอสทอลจะขึ้นกับชนิดโรคหรือภาวะหรืออาการของผู้ป่วย โดยจะอยู่ในดุลพินิจการใช้ยาของแพทย์ผู้รักษา ในที่นี้ขอยกตัวอย่างขนาดใช้ยานี้ 
 ///// สำหรับรักษาแผลในกระเพาะอาหารและลำไส้ ดังนี้เช่น ///// 
- ผู้ใหญ่: รับประทาน 800 ไมโครกรัม/วันโดยแบ่งรับประทาน 2 - 4 ครั้ง/วันเป็นเวลา 4 สัปดาห์เป็นอย่างต่ำ และควรรับประทานยาพร้อมอาหาร 
- เด็ก: ขนาดรับประทานของเด็กในทางคลีนิกยังไม่มีการจัดทำ การใช้ยานี้ในเด็กจึงอยู่ในดุลพินิจของแพทย์ผู้รักษา 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไมโซพรอสทอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไมโซพรอสทอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
-  หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไมโซพรอสทอลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ไมโซพรอสทอลมีผลไม่พึงประสงค์อย่างไร? ///// 
ยาไมโซพรอสทอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการท้องเสีย ปวดท้อง อาหารไม่ย่อย ท้องผูก ท้องอืด คลื่นไส้ อาเจียน เป็นตะ คริว อาจมีเลือดออกจากช่องคลอดจากเพิ่มการบีบตัวของมดลูก ปวดศีรษะ 
สำหรับผู้ที่ได้รับยานี้เกินขนาดจะพบอาการซึม/ไม่ตื่นตัว ตัวสั่น ชัก ปวดท้อง 
ท้องเสีย ความดันโลหิตต่ำ หัวใจเต้นช้าผิดปกติ หากพบอาการดังกล่าวต้องนำตัวผู้ป่วยส่งโรงพยาบาลทันที 
 ///// มีข้อควรระวังการใช้ไมโซพรอสทอลอย่างไร? ///// 
มีข้อควรระวังการใช้ไมโซพรอสทอลดังนี้เช่น 
-  ห้ามใช้กับผู้แพ้ยานี้ 
-   ห้ามใช้ยานี้กับสตรีตั้งครรภ์ด้วยจะกระตุ้นการเร่งคลอด 
-  ห้ามใช้ยานี้กับสตรีที่อยู่ในภาวะให้นมบุตรด้วยยานี้จะถูกขับออกมากับน้ำนมมารดา 
-  ระวังการใช้ยานี้กับผู้ที่มีภาวะความดันโลหิตต่ำ ผู้ป่วยด้วยโรคหลอดเลือดสมอง ผู้ป่วยที่อยู่ในภาวะขาดน้ำ ผู้สูงอายุ และผู้ป่วยโรคไต 
-  ห้ามแบ่งยาให้ผู้อื่นใช้ 
-  ห้ามใช้ยาหมดอายุ 
-   ห้ามเก็บบยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไมโซพรอสทอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไมโซพรอสทอลมีปฏิกิริยาระหว่างยากับยาตัวอื่นอย่างไร? ///// 
ยาไมโซพรอสทอลมีปฏิกิริยาระหว่างยากับยาตัวอื่นดังนี้เช่น 
-  การใช้ยาไมโซพรอสทอลร่วมกับยาลดกรดที่มี Magnesium เป็นองค์ประกอบเช่น ยา Magnesium hydroxide จะเพิ่มฤทธิ์ยาไมโซพรอสทอลทำให้ท้องเสียมากยิ่งขึ้น หากไม่มีความจำเป็นใดๆควรเลี่ยงการใช้ยาร่วมกัน 
-  การใช้ยาไมโซพรอสทอลร่วมกับยา Oxytocin (ยาช่วยการบีบตัวของมดลูก) จะทำให้ฤทธิ์ของ Oxytocin เพิ่มมากขึ้น หากจำเป็นต้องใช้ยาร่วมกันแพทย์จะปรับขนาดการใช้ให้เหมาะ สมเป็นกรณีไป 
 ///// ควรเก็บรักษาไมโซพรอสทอลอย่างไร? ///// 
ควรเก็บยาไมโซพรอสทอลภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาบรรจุในภาชนะที่ปิดมิดชิด พ้นแสงแดด ความร้อน และความชื้น เก็บยาให้พ้นมือเด็กและสัตว์เลี้ยง ไม่เก็บยาในห้องน้ำหรือในรถยนต์ 
 ///// ไมโซพรอสทอลมีชื่ออื่นอีกไหม? ผลิตจากบริษัทอะไรบ้าง? ///// 
ยาไมโซพรอสทอลที่จำหน่ายในประเทศไทย มียาชื่อการค้าอื่นๆและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Misoprostol [2015,May9] 
http://www.mims.com/Thailand/drug/info/Cytotec/?type=brief [2015,May9] 
http://www.mims.com/USA/drug/info/misoprostol/misoprostol?type=full&amp;mtype=generic#Dosage  [2015,May9] 
http://www.mims.com/Thailand/drug/search/?q=misoprostol [2015,May9] 
http://www.misoprostol.org/File/guidelines.php [2015,May9] 
http://www.misoprostol.org/File/dosage_guidelines.pdf [2015,May9] 
http://www.mims.com/USA/drug/info/Arthrotec/Arthrotec%20Tablet%2c%20Film%20Coated?type=full  [2015,May9] 
http://www.drugs.com/pro/misoprostol.html  [2015,May9] 
http://www.drugs.com/pro/cytotec.html#clinical_pharmacology_clinical [2015,May9]
