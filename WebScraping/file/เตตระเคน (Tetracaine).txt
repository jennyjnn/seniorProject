เตตระเคน (Tetracaine)
 ///// บทนำ ///// 
ยาเตตระเคน(Tetracaine หรือ Tetracaine hydrochloride ย่อว่า Tetracaine HCl) หรือเรียกในชื่ออื่นว่า อะเมโทเคน(Amethocaine) ถูกใช้เป็นยาชาเฉพาะที่สำหรับผู้ป่วยที่ต้องเข้ารับการผ่าตัดเล็ก หรือทำหัตถการทางการแพทย์ต่างๆ การใช้เตตระเคนทาบนผิวหนังหรือบนพื้นที่ของร่างกายเพียง 30 วินาที – 15 นาที ก็เพียงพอที่จะทำให้เกิดอาการชาได้แล้ว  ยาเตตระเคนมีหลายรูปแบบเภสัชภัณฑ์ เช่น ยาหยอดตา  ยาฉีดเข้าน้ำไขสันหลัง  ยาทาเฉพาะที่  ยาชาชนิดนี้ถูกนำมาใช้ตั้งแต่ปี ค.ศ.1941(พ.ศ.2484)  และองค์การอนามัยโลกได้กำหนดให้เป็นยาจำเป็นขั้นพื้นฐานที่สถานพยาบาลควรมีสำรองไว้ให้บริการแก่ประชาชน 
อย่างไรก็ตาม ยาเตตระเคนก็มีข้อจำกัดการใช้ที่ผู้บริโภคควรทราบดังนี้ เช่น 
- ยาเตตระเคนที่ใช้เป็นยาหยอดตาเพื่อระงับอาการเจ็บปวดตา ก่อนทำการรักษา
ต้องใช้ตามคำสั่งของแพทย์เท่านั้น  ด้วยยาชาชนิดนี้มีฤทธิ์ลดการผลิตน้ำตา และ
อาจเป็นผลเสียทำให้ตาแห้ง  สิ่งสำคัญคือ การใช้ยาเตตระเคนกับตาเป็นเวลานานๆ สามารถทำให้กระจกตาขุ่นมัวได้ 
- ห้ามใช้ยาเตตระเคนชนิดทาผิวหนังในบริเวณที่เป็นแผลเปิด เพื่อหลีกเลี่ยงการดูดซึมยาเตตระเคนเข้าสู่กระแสเลือด 
- ห้ามใช้ยาเตตระเคนหยอดหูชั้นกลาง  ด้วยจะทำให้ตัวยาไหลผ่านท่อยูสเตเชียน 	  (Eustachian tube) ผ่านเข้าสู่ลำคอ ซึ่งอาจทำให้เกิดอาการชาและไม่สามารถกลืนน้ำ	  หรืออาหารได้ 
- ยาเตตระเคนสำหรับฉีดเข้าน้ำไขสันหลังเพื่อลดความรู้สึกเจ็บปวดของผู้ป่วยเมื่อต้องเข้ารับการทำหัตถการทางการแพทย์ต่างๆ ไม่เหมาะกับผู้ที่มีภาวะความดันโลหิตสูงหรือความดันโลหิตต่ำ  ผู้ที่เป็นโรคหัวใจ  หรือมีภาวะหัวใจเต้นผิดจังหวะ  หรือผู้ที่มีประวัติเป็นโรคลมชัก ด้วยยาเตตระเคนจะทำให้อาการเจ็บป่วยดังกล่าวรุนแรงมากยิ่งขึ้น 
เคยมีการศึกษาเปรียบเทียบประสิทธิผลการใช้ยาเตตระเคนในรูปสารละลายเปรียบเทียบกับยาลิโดเคนเจล(Lidocaine Gel)ในผู้ป่วยที่ต้องเข้ารับการผ่าตัดต้อกระจกพบว่ายาทั้งสองตัวมีประสิทธิผลดีทั้งคู่ คือช่วยลดอาการเจ็บขณะทำการผ่าตัดต้อกระจกแต่ก็มิได้หมายความว่า ประชาชนทั่วไปจะเลือกใช้ยาชาตัวใดตัวหนึ่งได้ตามใจชอบ  ด้วยยาชาแทบทุกชนิดมีอันตรายและมีผลข้างเคียงต่างๆ  การใช้ยาเตตระเคนไม่ว่าจะเป็นรูปแบบเภสัชภัณฑ์ใดๆก็ตาม ต้องเป็นไปตามคำสั่งแพทย์ หรือขอคำแนะนำเพิ่มเติมเกี่ยวกับยาเตตระเคนได้จากเภสัชกรตามร้านขายยาทั่วไป 
 
 ///// เตตระเคนมีสรรพคุณ(คุณสมบัติ)อย่างไร? ///// 
ยาเตตระเคนมีสรรพคุณ/ข้อบ่งใช้ เช่น 
- เป็นยาหยอดตา เพื่อระงับอาการปวดเมื่อต้องนำสิ่งแปลกปลอมออกจากตา 
- ช่วยระงับปวดขณะทำหัตถการตรวจวัดความดันลูกตา หรือขณะผ่าตัดต้อกระจก 
- เป็นยาฉีดเข้าน้ำไขสันหลังเพื่อลดอาการเจ็บ/ปวดขณะทำหัตถการทางการแพทย์ 
- ใช้ทาผิวหนังทำให้ชาก่อนแทงเข็มฉีดยาเข้าหลอดเลือดดำ 
 
 ///// เตตระเคนมีกลไกการออกฤทธิ์อย่างไร? ///// 
ยาเตตระเคนมีกลไกการออกฤทธิ์โดย ตัวยาจะปิดกั้นการส่งกระแสประสาทในบริเวณที่ได้รับยานี้ ทำให้ความรู้สึกต่างๆเช่น การสัมผัส การรับรู้ถึงอุณหภูมิ  ถูกจำกัดหรือมีอาการชา  จนเป็นผลให้แพทย์ทำหัตถการต่างๆได้สะดวกมากขึ้น 
 
 ///// เตตระเคนมีรูปแบบการจัดจำหน่ายอย่างไร? ///// 
ยาเตตระเคนมีรูปแบบการจัดจำหน่าย เช่น 
- ยาฉีด ที่ประกอบด้วย Tetracaine HCl 1% 
- ยาหยอดตา ที่ประกอบด้วย Tetracaine 0.5% 
- ยาเจลทาผิวหนัง ที่ประกอบด้วย Tetracaine 40 มิลลิกรัม/กรัม 
 
 ///// เตตระเคนมีขนาดการบริหารยาอย่างไร? ///// 
ยาเตตระเคนมีขนาดการบริหารยา/ใช้ยา เช่น 
ก. กรณีใช้ยาเจลเตตระเคนทาผิวหนังก่อนแทงเข็มฉีดยา: โดยการใช้ยาเตตระเคนในลักษณะของเจลต้องกระทำโดยบุคลากรทางการแพทย์เท่านั้น 
- ผู้ใหญ่: บีบยาลงบนผิวหนังที่ต้องการแทงเข็มฉีดยาโดยใช้ปริมาณตามคำแนะนำ
ในเอกสารกำกับยา  ห้ามถูนวดเจลบนผิวหนัง จากนั้นให้ใช้แผ่นฟิล์มพลาสติกที่แนบมากับผลิตภัณฑ์ปิดทับทิ้งไว้  ห้ามปิดทับแผ่นฟิล์มนานเกิน 1 ชั่วโมง  เมื่อผู้ป่วยรู้สึกชาแล้ว ให้ดึงแผ่นฟิล์มออก แล้วจึงแทงเข็มฉีดยาเข้าหลอดเลือดดำด้วยเทคนิคปลอดเชื้อตามปกติ 
- เด็ก: ทางคลินิก ยังไม่มีข้อมูลในเรื่องประสิทธิผล ขนาดยานี้ และผลข้างเคียงของยานี้ในเด็ก 
ข. กรณีใช้ยาเตตระเคนชนิดฉีดเข้าน้ำไขสันหลัง:  การใช้ยาเตตระเคนฉีดเข้าบริเวณโพรงไขสันหลัง ต้องเป็นไปตามคำสั่งของแพทย์เท่านั้น  ทั้งนี้ ทั่วไป อาการชาของร่างกายจะมีระยะเวลาประมาณ 2–3 ชั่วโมง 
ค. สำหรับหยอดตาเพื่อให้มีอาการชา: 
- ผู้ใหญ่: หยอดตา 1-2 หยด เมื่อรู้สึกชาแพทย์จึงจะทำหัตถการต่างๆ เช่น 
นำสิ่งแปลกปลอมออกจากตา 
กรณีผ่าตัดเล็กบริเวณตา แพทย์อาจต้องหยอดตา 1–2 หยด 1–3 ครั้ง		  	  ทุกๆ 5–10 นาที 
ห้ามหยอดตาที่มีลักษณะเป็นแผลเปิดเพราะจะทำให้ยาเตตระเคนดูดซึมเข้าสู่กระแสเลือดอย่างรวดเร็ว 
- เด็ก: ทางคลินิก ยังไม่มีข้อมูลในเรื่องประสิทธิผล ขนาดยานี้ และผลข้างเคียงของยานี้ในเด็ก 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเตตระเคน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น  หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  เช่น โรคหัวใจ   มีแผลติดเชื้อ  เช่นเป็นโรคเริม  รวมทั้งกำลัง
  กินยา/ใช้ยาอะไรอยู่ เพราะยาเตตระเคนอาจส่งผลให้อาการของโรคเหล่านั้นรุนแรงขึ้น
  หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือกำลังให้นมบุตรเพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// เตตระเคนมีผลไม่พึงประสงค์อย่างไร? ///// 
ยาเตตระเคนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)
ต่อระบบต่างๆอวัยวะของร่างกายดังนี้ เช่น 
- ผลต่อระบบหัวใจและหลอดเลือด:  เช่น แน่นหน้าอก  หัวใจเต้นผิดจังหวะ  หัวใจเต้นช้า   หัวใจหยุดเต้น   ความดันโลหิตต่ำ 
- ผลต่อระบบประสาท: เช่น วิงเวียน   ตัวสั่น   ง่วงนอน  ชัก  มีไข้ 
- ผลต่อระบบทางเดินอาหาร: เช่น ปวดท้อง   ริมฝีปากบวม 
- ผลต่อตา: เช่น เกิดภาวะตาพร่า    รูม่านตาเล็กลง 
- ผลต่อสภาพจิตใจ: เช่น กระสับกระส่าย    รู้สึกสับสน 
- ผลต่อระบบทางเดินหายใจ: เช่น  หายใจขัด   หยุดหายใจ 
- ผลต่อผิวหนัง: เช่น มีผื่นคัน  เหงื่อออกมาก 
 
 
 ///// มีข้อควรระวังการใช้เตตระเคนอย่างไร? ///// 
มีข้อควรระวังการใช้ยาเตตระเคน เช่น 
- ห้ามใช้กับผู้ที่แพ้ยาเตตระเคน 
- ห้ามใช้ยาเตตระเคนชนิดเจลทาถูนวดผิวหนัง หรือทาเป็นบริเวณกว้างเกินความจำเป็น เพราะจะทำให้ตัวยาถูกดูดซึมเข้าสู่กระแสเลือด และเกิดผลกระทบต่อระบบการเต้น	  ของหัวใจ และอาจทำให้ความดันโลหิตต่ำลง 
- ห้ามทายาเตตระเคนเจล ในบริเวณผิวหนังที่เป็นแผลเปิด 
- ขณะที่ได้รับยาฉีดเตตระเคนเข้าทางน้ำไขสันหลัง ต้องควบคุมสัญญาณชีพ
ของร่างกายอย่างต่อเนื่อง โดยเฉพาะอย่างยิ่งเรื่องอัตราการเต้นของหัวใจ และ
ความดันโลหิต 
- กรณีหยอดตาด้วยยาเตตระเคนแล้วมีอาการแสบระคายเคือง ให้ผู้ป่วยรีบแจ้งแพทย์	  ทราบทันที 
- การใช้ยาเตตระเคนกับสตรีมีครรภ์  สตรีในภาวะให้นมบุตร และเด็ก  ต้องอยู่ในดุลยพินิจของแพทย์เท่านั้น 
- ห้ามปรับขนาดการใช้ยาโดยไม่มีคำสั่งแพทย์ 
- หลังจากได้รับยาเตตระเคน ให้ปฏิบัติตามคำแนะนำของ แพทย์  พยาบาล  เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเตตระเคนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com  บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เตตระเคนมีปฏิกิริยาระหว่างยากับยาตัวอื่นอย่างไร? ///// 
ยาเตตระเคนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเตตระเคนร่วมกับยา  Sodium nitrite , Diazepam , Flurazepam  และ Prilocaine  ด้วยอาจทำให้เกิดภาวะ Methemoglobinemia ตามมา 
- หลีกเลี่ยงการใช้ยาเตตระเคนร่วมกับยา  Alprazolam , Chlordiazepoxide  ด้วยจะ ทำให้มีอาการวิงเวียนศีรษะ และง่วงนอนอย่างรุนแรง 
- หลีกเลี่ยงการใช้ยาเตตระเคนร่วมกับ ยาSulfadiazine  เพราะจะทำให้ประสิทธิภาพการรักษาของยาSulfadiazine ลดน้อยลง 
 
 ///// ควรเก็บรักษาเตตระเคนอย่างไร? ///// 
ควรเก็บรักษาเตตระเคนดังนี้ เช่น 
- ควรเก็บยาเตตระเคนชนิดเจล และชนิดยาฉีด ในตู้เย็นที่มีอุณหภูมิ 2–8 องศาเซลเซียส(Celsius) 
- สามารถเก็บยาเตตระเคนชนิดหยอดตา ภายใต้อุณหภูมิ 2–25 องศาเซลเซียส 
- ห้ามเก็บยาเตตระเคนทุกประเภท ในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  ไม่เก็บยาที่หมดอายุแล้ว  และห้ามทิ้งยาลงในแม่น้ำลำคลองหรือในแหล่งน้ำตามธรรมชาติ 
 
 ///// เตตระเคนมีชื่ออื่นอีกไหม? ผลิตจากบริษัทอะไรบ้าง? ///// 
ยาเตตระเคน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Tetracaine [2018,aug18] 
https://www.accessdata.fda.gov/drugsatfda_docs/label/2016/208135s000lbl.pdf [2018,aug18] 
https://www.drugs.com/mtm/pontocaine.html [2018,aug18] 
file:///C:/Users/apai/Downloads/20150915_8505cfa0-5f6c-4567-934e-e9be95a4b58e.pdf [2018,aug18] 
http://www.mims.com/thailand/drug/info/tetracaine/?type=brief&amp;mtype=generic [2018,aug18] 
https://www.drugs.com/mtm/tetracaine-injection.html [2018,aug18] 
file:///C:/Users/apai/Downloads/20171212_b29124f7-c238-4961-b810-f4e7fabe4bb1.pdf [2018,aug18] 
https://www.medicines.org.uk/emc/files/pil.9055.pdf [2018,aug18] 
https://adacountyparamedics.org/wp-content/uploads/2017/08/Tetracaine_Hydrochloride.pdf [2018,aug18] 
https://www.drugs.com/drug-interactions/tetracaine-topical-index.html?filter=3&amp;generic_only= [2018,aug18] 
https://www.drugs.com/pro/tetracaine.html#s-34089-3 [2018,aug18] 
https://www.medicinenet.com/tetracaine_ophthalmic_drops/article.htm#what_is_tetracaine_ophthalmic_drops_and_how_does_it_work_mechanism_of_action [2018,aug18] 
https://www.emedicinehealth.com/drug-tetracaine_topical/article_em.html [2018,aug18] 
https://www.drugs.com/drug-interactions/tetracaine-index.html?filter=2&amp;generic_only= [2018,aug18]
