เมดรอกซีโปรเจสเตอโรน (Medroxyprogesterone)
 ///// บทนำ ///// 
ยาเมดรอกซีโปรเจสเตอโรน (Medroxyprogesterone) เป็นยาประเภทฮอร์โมนเพศหญิงที่อยู่ในกลุ่ม Progestin ทำหน้าที่ควบคุมการตกไข่และการมีประจำเดือนของสตรี ทางคลินิกเคยใช้ฮอร์โมนนี้เพื่อรักษาภาวะประจำเดือนมาผิดปกติ ปัจจุบันยังใช้เป็นฮอร์โมนที่ช่วยลดความเสี่ยงของโรคมะเร็งเยื่อบุโพรงมดลูกอีกด้วย โดยยาเมดรอกซีโปรเจสเตอโรนจะยับยั้งมิให้เยื่อบุโพรงมดลูกหนาตัวจนเกินไป 
ข้อมูลสำคัญบางประการที่ผู้บริโภคควรทราบก่อนการใช้ยาเมดรอกซีโปรเจสเตอโรนอาทิเช่น ห้ามใช้กับสตรีตั้งครรภ์ ผู้ป่วยโรคตับ ผู้ป่วยมะเร็งเต้านม และมะเร็งมดลูก รวมถึงผู้มีประวัติโรคหลอดเลือดสมอง หรือมีภาวะเลือดประจำเดือนมาผิดปกติโดยที่ยังไม่ทราบสาเหตุ 
ยาเมดรอกซีโปรเจสเตอโรนยังสามารถเพิ่มความเสี่ยงของการเกิดโรคหัวใจ เสี่ยงต่อหลอดเลือดในสมอง ภาวะความจำเสื่อม และการใช้ฮอร์โมนชนิดนี้เป็นเวลานานๆสามารถเพิ่มความเสี่ยงต่อการเกิดมะเร็งเต้านม โรคหัวใจ 
สภาวะร่างกายหลายอย่างที่ไม่เหมาะกับการใช้ยาเมดรอกซีโปรเจสเตอโรนเช่น ผู้ที่มีภาวะความดันโลหิตสูง ผู้ป่วยลมชัก ไมเกรน โรคหืด โรคไต โรคเบาหวาน และโรคลูปัส และยาเมดรอกซีโปรเจสเตอโรนยังสามารถผ่านไปกับน้ำนมของมารดาจนเข้าถึงทารกได้จึงไม่ควรใช้ยานี้ขณะเลี้ยงดูบุตรด้วยน้ำนมมารดา 
ระหว่างการใช้ยาเมดรอกซีโปรเจสเตอโรนควรเลี่ยงการสูบบุหรี่ด้วยจะเพิ่มความเสี่ยงให้เกิดการจับตัวของเกล็ดเลือดได้ง่ายจนเป็นเหตุเกิดการตีบตันของหลอดเลือดติดตามมา 
รูปแบบยาแผนปัจจุบันของยาเมดรอกซีโปรเจสเตอโรนที่พบเห็นในปัจจุบันจะเป็นยาฉีดและชนิดรับประทาน หากรับประทานพร้อมมื้ออาหารทันทีจะมีการดูดซึมจากระบบทางเดินอาหารได้เป็นอย่างดี เมื่อยาเมดรอกซีโปรเจสเตอโรนเข้าสู่กระแสเลือดจะเกิดการรวมตัวกับพลาสมาโปรตีนในร่างกายได้สูงถึงประมาณ 90% ตับจะคอยเปลี่ยนโครงสร้างของฮอร์โมนชนิดนี้อย่างต่อเนื่องก่อนที่จะถูกขับออกมากับปัสสาวะ 
การใช้ยาประเภทฮอร์โมนที่รวมถึงยาเมดรอกซีโปรเจสเตอโรนเป็นเรื่องที่ต้องใช้ความระ มัดระวังอย่างมาก ด้วยเป็นกลุ่มยาที่ส่งผลต่อการเปลี่ยนแปลงภายในร่างกายได้อย่างมาก การใช้ ได้อย่างเหมาะสมปลอดภัยจึงควรอยู่ภายใต้คำสั่งแพทย์เท่านั้น 
 ///// เมดรอกซีโปรเจสเตอโรนมีสรรพคุณ (คุณสมบัติ) อย่างไร? ///// 
ยาเมดรอกซีโปรเจสเตอโรนมีสรรพคุณ/ข้อบ่งใช้เช่น 
- ใช้เป็นยาคุมกำเนิด 
- รักษาภาวะขาดประจำเดือนหรือเลือดประจำเดือนมาผิดปกติ 
- บำบัดอาการหลังหมดประจำเดือน 
- บำบัดโรคเยื่อบุโพรงมดลูกเจริญผิดที่ 
- บำบัดโรคมะเร็งไตและมะเร็งเยื่อบุโพรงมดลูก 
 ///// เมดรอกซีโปรเจสเตอโรนมีกลไกการออกฤทธิ์อย่างไร? ///// 
ยาเมดรอกซีโปรเจสเตอโรนมีกลไกการออกฤทธิ์เป็นยาคุมกำเนิด ตัวยาจะป้องกันการปฏิสนธิระหว่างตัวอสุจิกับไข่ของสตรีเพศโดยจะยับยั้งการหลั่งฮอร์โมนจากต่อมใต้สมองที่มีชื่อว่า Gonadotropin (ฮอร์โมนเกี่ยวข้องกับการมีประจำเดือนและการตกไข่) ส่งผลทำให้ไม่มีการตกไข่ อีกทั้งเกิดการปิดกั้นการทำงานของฮอร์โมน LH (Luteinizing hormone, ฮอร์โมนอีกชนิดที่เกี่ยวข้องกับการตกไข่) จากต่อมใต้สมองเช่นกันจึงส่งผลต่อการเปลี่ยนแปลงที่ปากมดลูก ทำให้เกิดมีสารคัดหลั่งมีลักษณะเหนียวข้น ทำให้อสุจิผ่านเข้าในโพรงมดลูกได้ยากเป็นเหตุไม่ให้มีการปฏิสนธิเกิดขึ้น 
นอกจากนี้ยังช่วยเรื่องสมดุลของฮอร์โมนในร่างกายสตรี เกิดการทำงานของมดลูกอย่างเหมาะสมโดยช่วยให้เยื่อบุโพรงมดลูกเจริญอย่างพอดีส่งผลให้มีเลือดประจำเดือนเป็นปกติ ด้วยกลไกดังกล่าวจึงเป็นที่มาของสรรพคุณ 
 ///// เมดรอกซีโปรเจสเตอโรนมีรูปแบบการจัดจำหน่ายอย่างไร? ///// 
ยาเมดรอกซีโปรเจสเตอโรนมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 2.5, 5, 10 และ 500 มิลลิกรัม/เม็ด 
- ยาฉีด ขนาด 50 มิลลิกรัม/มิลลิลิตร หรือ 150 มิลลิกรัม/3 มิลลิลิตร 
- ยาฉีด ขนาด 500 มิลลิกรัม/ขวด 
 ///// เมดรอกซีโปรเจสเตอโรนมีขนาดการรับประทานอย่างไร? ///// 
ขนาดการใช้ยาเมดรอกซีโปรเจสเตอโรนจะขึ้นกับแต่ละชนิดของโรค/ภาวะ ดังนั้นจึงต้องอยู่ในดุลพินิจของแพทย์ผู้รักษา ในที่นี้ขอยกตัวอย่างบางโรค/ภาวะเช่น 
ก. สำหรับบำบัดอาการขาดประจำเดือน: 
- ผู้ใหญ่และเด็กอายุมากกว่า 13 ปีขึ้นไป: รับประทาน 5 - 10 มิลลิกรัมวันละครั้งเป็นเวลา 5 - 10 วัน ประจำเดือนจะมาภายหลังใช้ยาวันสุดท้ายไปแล้วประมาณ 3 - 7 วัน 
- เด็กอายุตั้งแต่ 13 ปีลงมา: ยังไม่มีข้อมูลที่แน่ชัดถึงประสิทธิผลและผลข้างเคียงของยานี้ในเด็กกลุ่มวัยนี้ด้วยเป็นวัยที่มักยังไม่มีประจำเดือน ดังนั้นการใช้ยานี้ในเด็กกลุ่มวัยนี้จึงอยู่ในดุลพินิจของแพทย์ผู้รักษาเป็นกรณีๆไป 
ข. สำหรับอาการเลือดประจำเดือนมาผิดปกติ: 
- ผู้ใหญ่และเด็กอายุมากกว่า 13 ปีขึ้นไป: รับประทาน 5 - 10 มิลลิกรัมวันละครั้งโดยเริ่มรับประทานในวันที่ 16 ของรอบเดือนเป็นเวลาต่อเนื่อง 10 วัน หรือเริ่มรับประทานในวันที่ 21 ของรอบเดือนเป็นเวลาต่อเนื่อง 5 วัน จากนั้นประจำเดือนจะมาภายใน 3 - 7 วันหลังการใช้ยาเม็ดสุดท้าย 
- เด็กอายุตั้งแต่ 13 ปีลงมา: ยังไม่มีข้อมูลที่แน่ชัดถึงประสิทธิผลและผลข้างเคียงของยานี้ในเด็กกลุ่มวัยนี้ด้วยเป็นวัยที่มักยังไม่มีประจำเดือน ดังนั้นการใช้ยานี้ในเด็กกลุ่มวัยนี้จึงอยู่ในดุลพินิจของแพทย์ผู้รักษาเป็นกรณีๆไป 
*อนึ่งสามารถรับประทานยานี้ก่อน พร้อม หรือหลังอาหารก็ได้ 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาเมดรอกซีโปรเจสเตอโรน ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเมดรอกซีโปรเจสเตอโรนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนอาจก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมดรอกซีโปรเจสเตอโรนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามการลืมรับประทานยาทุกชนิดบ่อยๆรวมถึงยาเมดรอกซีโปรเจสเตอโรน สามารถทำให้อาการป่วยไม่ทุเลาแต่กลับจะเพิ่มความรุนแรงของโรค/อาการโรคได้มากยิ่งขึ้น 
 ///// เมดรอกซีโปรเจสเตอโรนมีผลไม่พึงประสงค์อย่างไร? ///// 
ยาเมดรอกซีโปรเจสเตอโรนสามารถก่อให้เกิดผลไม่พึงประสงค์ (ผลข้างเคียง/อาการข้าง เคียง) ดังนี้เช่น ปวดท้อง ประจำเดือนมาผิดปกติ วิตกกังวล ตาพร่า หนาวสั่น อุจจาระมีสีคล้ำ ไอ ปัสสาวะมีสีเข้มมาก ปัสสาวะน้อยลง ท้องเสีย วิงเวียน เป็นลม มีไข้ ปวดศีรษะ อาการผื่นคัน และคลื่นไส้ 
- 
	
	
	
มีข้อควรระวังการใช้เมดรอกซีโปรเจสเตอโรนอย่างไร? 
มีข้อควรระวังการใช้เมดรอกซีโปรเจสเตอโรนเช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีตั้งครรภ์ด้วยสามารถก่อความผิดปกติกับทารกในครรภ์ได้ 
- ห้ามใช้ยานี้กับสตรีที่อยู่ในภาวะให้นมบุตรด้วยยากลุ่มนี้สามารถซึมผ่านเข้าน้ำนมมารดา และส่งผลต่อทารกได้ 
- ห้ามใช้กับผู้ที่มีโรคประจำตัวเช่น ความดันโลหิตสูง ผู้ป่วยโรคลมชัก ผู้ป่วยโรคหืด ผู้ป่วยไมเกรน ผู้ป่วยโรคไต โรคเบาหวาน 
- ห้ามปรับขนาดรับประทานยานี้โดยไม่มีคำสั่งจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเมดรอกซีโปรเจสเตอโรนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เมดรอกซีโปรเจสเตอโรนมีปฏิกิริยาระหว่างยากับยาตัวอื่นอย่างไร? ///// 
ยาเมดรอกซีโปรเจสเตอโรนมีปฏิกิริยาระหว่างยากับยาตัวอื่นเช่น 
- ห้ามใช้ยาเมดรอกซีโปรเจสเตอโรนร่วมกับยา Tranexamic acid ด้วยเสี่ยงต่อภาวะเลือดจับตัวเป็นก้อน/เป็นลิ่มเลือดติดตามมา 
- การใช้ยาเมดรอกซีโปรเจสเตอโรนร่วมกับยา Ivacaftor (ยารักษาโรค Cystic fibrosis, โรคทางพันธุกรรมที่พบได้น้อยมากที่สารคัดหลังจากเยื่อเมือกจะเหนียวข้นมาก) อาจทำให้ระดับยาเมดรอกซีโปรเจสเตอโรนในกระแสเลือดเพิ่มมากขึ้นและส่งผลให้ได้รับอาการข้างเคียงต่างๆจากยาเมดรอกซีโปรเจสเตอโรนตามมา หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยาเมดรอกซีโปรเจสเตอโรนร่วมกับยา Metformin อาจทำให้มีระดับน้ำตาลในเลือดเพิ่มผิดปกติ กรณีต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
 ///// ควรเก็บรักษาเมดรอกซีโปรเจสเตอโรนอย่างไร? ///// 
ควรเก็บยาเมดรอกซีโปรเจสเตอโรนภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เมดรอกซีโปรเจสเตอโรนมีชื่ออื่นอีกไหม? ผลิตจากบริษัทอะไรบ้าง? ///// 
ยาเมดรอกซีโปรเจสเตอโรนที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
http://www.medscape.com/viewarticle/732231_3  [2015,Dec12] 
http://www.drugs.com/dosage/medroxyprogesterone.html#Usual_Adult_Dose_for_Endometriosis  [2015,Dec12] 
http://www.drugs.com/drug-interactions/medroxyprogesterone.html [2015,Dec12]  [2015,Dec12] 
http://www.drugs.com/drug-interactions/absorica-with-medroxyprogesterone-1403-15696-1543-0.html   [2015,Dec12] 
https://www.mims.com/Malaysia/drug/info/Depo-Provera/  [2015,Dec12] 
https://www.mims.com/MALAYSIA/Home/GatewaySubscription/?generic=Medroxyprogesterone  [2015,Dec12] 
https://www.mims.com/Thailand/drug/info/Farlutal/ [2015,Dec12] 
https://www.mims.com/Thailand/drug/info/Farlutal%20Depot/  [2015,Dec12] 
https://www.mims.com/Thailand/drug/search?q=Medroxyprogesterone  [2015,Dec12] 
https://www.mims.com/Thailand/drug/info/Manodepo/?type=brief  [2015,Dec12]
