โซมาโทรปิน (Somatropin)
 ///// บทนำ ///// 
ยาโซมาโทรปิน(Somatropin หรือ Somatotropin หรือ Growth hormone หรือ Human growth hormone ย่อว่า hGH หรือ HGH) เป็นฮอร์โมนที่ทำให้เกิดการเจริญเติบโตของมนุษย์(Human growth hormone/ฮอร์โมนการเจริญเติบโต) โดยจะทำหน้าที่กระตุ้นการสร้างมวลกระดูกและเซลล์กล้ามเนื้อ  การขาดฮอร์โมนชนิดนี้จะทำให้ร่างกายของเด็กแคระแกร็นหรือเจริญเติบโตได้ไม่เต็มที่   ทางคลินิกจึงนำยาโซมาโทรปินมาใช้รักษาเด็กที่มีภาวะพร่องฮอร์โมนชนิดนี้ นอกจากนี้ยังใช้รักษาผู้ใหญ่ที่ร่างกายสร้างฮอร์โมนเจริญเติบโตได้น้อย  ยังมีผู้ป่วยอีกหลายกลุ่มที่อาจต้องใช้ตัวยาโซมาโทรปินมาช่วยบำบัดอาการโรคประจำตัวของตนเอง เช่น  โรคไตเรื้อรัง  ผู้ป่วยที่มีภาวะ Noonan syndrome(โรคจากความผิดปกติทางพันธุกรรมที่พบได้น้อยมาก ที่ทำให้อวัยวะต่างๆเจริญเติบโตไม่ได้), Turner syndrome(โรคทางพันธุกรรมเกิดเฉพาะในสตรีที่พบได้น้อยมาก ที่มีความผิดปกติของโครโมโซมX จึงทำให้ร่างกายเจริญเติบโตไม่ได้) , Prader-willi syndrome (โรคทางพันธุกรรมที่พบได้น้อยมากที่ทำให้เด็กเจริญเติบโตไม่ได้ตั้งแต่เกิด)  บางกรณี ยาโซมาโทรปิน ยังถูกนำมาใช้รักษาผู้ป่วยโรคเอดส์ที่มีน้ำหนักตัวลดลงอย่างรุนแรงอีกด้วย 
การผลิตยาโซมาโทรปินในอุตสาหกรรมยา จะต้องอาศัยวิธีการตัดแต่งทางพันธุวิศวกรรม  โดยนักวิทยาศาสตร์จะนำยีน/จีนหรือสารพันธุกรรมที่ควบคุมการผลิตฮอร์โมนเจริญเติบโตของมนุษย์(HGH)มาต่อกับพลาสมิด (Plasmid) ซึ่งเป็นสารพันธุกรรมขนาดเล็กของเชื้อแบคทีเรียที่ชื่อ E.Coli(Escherichia coli)  จากนั้นจะทำการเพาะเลี้ยงแบคทีเรียที่ได้รับการตัดแต่งพันธุกรรม และคอยเก็บเกี่ยวฮอร์โมนโซมาโทรปินที่ได้จากเชื้อE.Coli มาผลิตเป็นยาโซมาโทรปิน 
ยาโซมาโทรปิน   มีข้อจำกัดของการใช้งานและข้อควรระวังอยู่หลายกรณี ซึ่งพอจะสรุปเป็นข้อๆได้ดังนี้ 
- ห้ามใช้กับผู้แพ้ยานี้ 
- ห้ามใช้ยาโซมาโทรปินกับผู้ป่วยมะเร็ง  ผู้ที่มีปัญหาการมองเห็นด้วยโรคเบาหวาน   ผู้ที่มีปัญหาของระบบการหายใจอย่างรุนแรง เช่น ผู้ป่วยด้วยปอดทำงานล้มเหลว  รวมถึงผู้ที่เพิ่งได้รับการผ่าตัดใหญ่มาใหม่ๆ 
- กรณีใช้ยาโซมาโทรปินแล้วมีอาการปวดตารุนแรง  การมองเห็นภาพเปลี่ยนแปลง  คลื่นไส้ อาเจียน  เจ็บที่เข่าหรือที่สะโพก  ปวดหู  ตัวบวม   อาการชามือ-นิ้ว   ปวดท้อง  และมีอาการปวดกระจายไปด้านหลัง  หัวใจเต้นเร็ว  กระหายน้ำมาก  	ปัสสาวะมาก  หิวมาก   ปากแห้ง   ลมหายใจมีกลิ่นเหมือนผลไม้  ง่วงนอน  ผิวแห้ง   ตาพร่า  น้ำหนักตัวลด  หากพบอาการเหล่านี้ ให้ตั้งสมมติฐานว่าผู้ป่วยได้รับอาการข้างเคียง(ผลข้างเคียง)ของยาโซมาโทรปิน และต้องรีบนำตัวผู้ป่วยมาพบแพทย์/มาโรงพยาบาลทันที/ฉุกเฉิน 
- *กรณีที่ผู้ป่วยได้รับยาโซมาโทรปินเกินขนาด อาจสังเกตได้จากอาการ ตัวสั่น  ตัวเย็นแต่เหงื่อออกมาก  หิวอาหารมาก  ปวดศีรษะ  ง่วงนอน  อ่อนแรง  วิงเวียน  หัวใจเต้นเร็ว  คลื่นไส้   และการได้รับยาโซมาโทรปินเกินขนาดติดต่อกันเป็นเวลานานจะก่อให้เกิดภาวะการเจริญเติบโตที่ผิดปกติ เพื่อเป็นการป้องกันภาวะดังกล่าว หากเกิดความผิดปกติใดๆหลังได้รับยาโซมาโทรปิน  ควรรีบนำผู้ป่วยมาปรึกษาแพทย์/มาโรงพยาบาลโดยเร็ว 
ผู้ป่วยที่ต้องรับการรักษาด้วยยาโซมาโทรปิน จะต้องได้รับการตรวจร่างกายเสียก่อนว่า ตนเองมีภาวะพร่องฮอร์โมนเจริญเติบโต และไม่ป่วยด้วยโรคบางประเภทดังที่กล่าวมาแล้วข้างต้น 
ยาโซมาโทรปินที่มีใช้อยู่ตามสถานพยาบาลต่างๆ จะเป็นรูปแบบของยาฉีดแทบทั้งสิ้น และถูกจัดอยู่ในหมวดยาควบคุมพิเศษ  ซึ่งการจะใช้ยานี้ต้องมีคำสั่งจากแพทย์เท่านั้น  การรับบริการด้วยการฉีดยาโซมาโทรปิน ผู้ป่วยจะต้องมาพบแพทย์ที่สถานพยาบาลตามแพทย์นัดทุกครั้ง ประกอบกับต้องติดตามความเปลี่ยนแปลงของร่างกาย หรือความเป็นไปของอาการโรคที่ควรทุเลาลง และทำให้ผู้ป่วยกลับมาใช้ชีวิตได้อย่างเป็นปกติ 
หากผู้บริโภค/ผู้ป่วย ต้องการทราบข้อมูลการใช้ยาโซมาโทรปินเพิ่มเติม สามารถสอบถามได้จากแพทย์ผู้ที่ทำการรักษา หรือสอบถามจากเภสัชกรได้โดยทั่วไป 
 
 ///// โซมาโทรปินมีสรรพคุณ(คุณสมบัติ)อย่างไร? ///// 
ยาโซมาโทรปินมีสรรพคุณ/ข้อบ่งใช้ เช่น 
ก.	ในผู้ใหญ่: 
- ใช้บำบัดภาวะพร่องฮอร์โมนเจริญเติบโต(Adult humen growth hormone deficiency) 
- บำบัดกลุ่มอาการลำไส้สั้น (Short bowel syndrome) โดยตัวยาจะทำให้ลำไส้เล็กส่วนที่เหลือจากการผ่าตัดออก  มีการดูดซึมน้ำและอาหารได้			  เป็นไปอย่างปกติ 
- บำบัดภาวะผอมหนังหุ้มกระดูก (Cachexia) 
ข. ในเด็ก: 
- บำบัดภาวะร่างกายพร่องฮอร์โมนเจริญเติบโต (Pediatric growth hormone deficiency) 
- รักษาภาวะTurner’s syndrome 
- รักษาภาวะเจริญเติบโตช้าด้วยผู้ป่วยมีภาวะโรคไตเรื้อรัง 
- รักษาภาวะNoonan’s syndrome 
- บำบัดภาวะผอมหนังหุ้มกระดูก (Cachexia) 
 ///// โซมาโทรปินมีกลไกการออกฤทธิ์อย่างไร? ///// 
ฮอร์โมนโซมาโทรปินที่ใช้เป็นยา คือ ฮอร์โมนที่ผลิตโดยแบคทีเรีย E.Coli ซึ่งได้รับการตัดต่อพันธุกรรมมาแล้ว  ตัวยามีกลไกการออกฤทธิ์ต่อกระบวนการเปลี่ยนแปลงทางชีวภาพในเซลล์ร่างกายมนุษย์ โดยสามารถแจกแจงเป็นรายละเอียดดังนี้ 
- เพิ่มปริมาณการสะสมแคลเซียมของมวลกระดูก ทำให้กระดูกยืดยาว และมีการเจริญเติบโตอย่างปกติ 
- ช่วยสร้างเซลล์กล้ามเนื้อซึ่งต้องสัมพันธ์กับการเจริญเติบโตของร่างกายอย่างเหมาะสม 
- สนับสนุนกระบวนการสลายไขมันเพื่อนำมาใช้ประโยชน์ต่อร่างกาย 
- ช่วยเร่งกระบวนการสังเคราะห์โปรตีนในร่างกาย 
- กระตุ้นการเจริญเติบโตของอวัยวะต่างๆในร่างกายอย่างมีความสัมพันธ์กัน                    แต่ยาโซมาโทรปินไม่ได้ส่งผลกระตุ้นการเจริญเติบโตของสมองโดยตรง 
- สร้างความสมดุลของการทำงานในระบบอวัยวะต่างๆของร่างกาย เช่น ควบคุมอุณหภูมิของร่างกายให้เป็นปกติ  สร้างสมดุลของน้ำและเกลือแร่  สมดุลความเป็นกรด-ด่าง  ควบคุมความดันโลหิตให้เป็นไปอย่างปกติ เป็นต้น 
- ลดการดูดเก็บน้ำตาลกลูโคสเข้าสู่ตับ 
- สนับสนุนการผลิตน้ำตาลกลูโคสในตับโดยไม่ใช้คาร์โบไฮเดรตเป็นสารตั้งต้น                         แต่จะใช้กรดอะมิโนหรือไขมันเป็นสารตั้งต้นแทน 
- ช่วยทำให้เซลล์ของตับอ่อน (Pancreatic is lets) ทำหน้าที่ผลิตฮอร์โมนที่ เป็นประโยชน์ต่อร่างกายได้เป็นปกติ 
- กระตุ้นระบบภูมิคุ้มกัน/ระบบภูมิคุ้มกันต้านทานโรคของร่างกายให้ทำหน้าที่อย่างมีประสิทธิภาพ 
- ช่วยเพิ่มกระบวนการกำจัดไอโอดีนในไทรอยด์ฮอร์โมนชนิด T4 เพื่อเปลี่ยนไปเป็นชนิด T3 
จากหน้าที่/กลไกดังที่กล่าวมาทั้งหมดซึ่งเกิดขึ้นในร่างกายจากยาโซมาโทรปินอย่างเหมาะสมนั้น จึงเป็นเหตุให้เกิดฤทธิ์ของการรักษาได้ตามสรรพคุณ 
 
 ///// โซมาโทรปินมีรูปแบบการจัดจำหน่ายอย่างไร? ///// 
ยาโซมาโทรปินมีรูปแบบการจัดจำหน่าย เช่น 
- ยาฉีดที่ประกอบด้วย Somatropin 10 มิลลิกรัม/1.5 มิลลิลิตร หรือ 30 ยูนิตสากล/ขวด 
- ยาฉีดที่ประกอบด้วย Somatropin 5 มิลลิกรัม/1.5 มิลลิลิตร หรือ 15 ยูนิตสากล/ขวด 
- ยาฉีดชนิดผงปราศจากเชื้อที่มีส่วนประกอบของ Somatropin ขนาด 4 ยูนิตสากล/ขวด 
 
 ///// โซมาโทรปินมีขนาดการบริหารยาอย่างไร? ///// 
ยาโซมาโทรปินมีขนาดการบริหารยา/ใช้ยา เช่น 
ก.สำหรับภาวะพร่องฮอร์โมนเจริญเติบโต: 
- ผู้ใหญ่: ฉีดยาเข้าใต้ผิวหนัง แต่ห้ามเกิน 0.004 มิลลิกรัม/น้ำหนักตัว 1 กิโลกรัม/สัปดาห์  โดยแบ่งการฉีดตามคำสั่งแพทย์ 
- เด็กอายุตั้งแต่ 2 ปีขึ้นไป: ฉีดยาเข้าใต้ผิวหนังขนาด 0.024–0.034 มิลลิกรัม/น้ำหนักตัว 1 กิโลกรัม/วัน และอาจต้องใช้ยา 6–7 ครั้ง/สัปดาห์ทั้งนี้ขึ้นกับดุลพินิจของแพทย์ผู้รักษา 
ข.สำหรับภาวะผอมหนังหุ้มกระดูก: 
- ผู้ใหญ่: ฉีดยาเข้าใต้ผิวหนังขนาด 0.1 มิลลิกรัม/น้ำหนักตัว 1 กิโลกรัม วันละ1ครั้ง ก่อนนอน  ขนาดสูงสุดของการฉีดยาไม่เกิน 6 มิลลิกรัม/วัน 
- เด็กอายุตั้งแต่ 2ปีขึ้นไป: ฉีดยาเข้าใต้ผิวหนังขนาด 0.04–0.07 มิลลิกรัม/น้ำหนักตัว 1 กิโลกรัม วันละ1ครั้ง 
อนึ่ง: 
- เด็กอายุต่ำกว่า 2 ปี:  ห้ามใช้ยานี้ 
- ความถี่ของการนัดหมายให้ผู้ป่วยมารับการฉีดยานี้ จะขึ้นอยู่กับดุลยพินิจของแพทย์ผู้รักษา  ผู้ป่วยควรมาพบแพทย์เพื่อรับการฉีดยาตามนัดหมายทุกครั้ง 
- มีข้อห้ามให้ยาโซมาโทรปินกับโรคประจำตัวบางประเภท  ผู้ป่วยต้องแจ้งให้แพทย์ พยาบาล ทราบทุกครั้งที่เข้ารับการรักษาว่า ตนเองมีโรคประจำตัวอะไรอยู่บ้าง 
- การใช้ยานี้กับเด็กที่ป่วยด้วยโรคไตเรื้อรัง จะต้องถูกปรับขนาดการใช้ยา	  	  ลดลงโดยเป็นไปตามคำสั่งแพทย์ผู้รักษา 
- เรียนรู้เรื่องผลลัพท์ ผลข้างเคียง จากการใช้ยาโซมาโทรปินเพื่อเป็น                    ประโยชน์ต่อตนเองในการให้ข้อมูลและแจ้งผลการรักษากับ แพทย์ พยาบาล 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโซมาโทรปิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคมะเร็ง มีบาดแผลจากการผ่าตัด โรคเบาหวาน   โรคไต   โรคหืด รวมทั้งกำลังกินยา/ใช้ยาอะไรอยู่ เพราะยาโซมาโทรปินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
กรณีลืมมารับการให้ยาโซมาโทรปิน ให้ผู้ป่วยแจ้ง แพทย์ พยาบาล เพื่อนัดหมายมารับการฉีดยาโซมาโทรปินโดยเร็ว 
 
 ///// โซมาโทรปินมีผลไม่พึงประสงค์อย่างไร? ///// 
ยาโซมาโทรปินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น เกิดมะเร็งเม็ดเลือดขาว    เกิดภาวะEosinophilia(เม็ดเลือดขาวชนิดEosinophil สูง) 
- ผลต่อระบบต่อมไร้ท่อ:  เช่น  มีภาวะไทรอยด์ฮอร์โมนต่ำ/ภาวะขาดไทรอยด์ฮอร์โมน 
- ผลต่อระบบทางเดินอาหาร:  เช่น   คออักเสบ   คลื่นไส้  กระเพาะอาหารอักเสบ  ปวดท้อง  กินจุ  ตับอ่อนอักเสบ 
- ผลต่อระบบประสาท:  เช่น  มีความรู้สึกสัมผัสเพี้ยน  ปวดศีรษะ   ความดันในกะโหลกศีรษะสูง  เกิดอาการชัก 
- ผลต่อระบบหัวใจและหลอดเลือด:  เช่น  เกิดความดันโลหิตสูง 
- ผลต่อตับ:  เช่น  เอนไซม์การทำงานของตับชนิด Aspartate aminotransferase ในเลือดสูงขึ้น และ/หรือมีเอนไซม์การทำงานของตับชนิด Alanine Aminotransferase ในเลือดเพิ่มขึ้น 
- ผลต่อไต:  เช่น  มีน้ำตาลในปัสสาวะ  ปัสสาวะมีเลือดปน/ปัสสาวะเป็นเลือด 
- ผลต่อผิวหนัง:  เช่น  มีเหงื่อออกมาก เกิดผื่นคัน  เกิดสิว 
- ผลต่อระบบทางเดินปัสสาวะ:  เช่น  โรคติดเชื้อในระบบทางเดินปัสสาวะ 
- ผลต่อระบบเผาผลาญพลังงานของร่างกาย:  เช่น  น้ำตาลในเลือดสูง  ไขมันในเลือดสูง  เต้านมโตในผู้ชาย/ผู้ชายมีเต้านม   เจ็บเต้านม 
- ผลต่อกล้ามเนื้อ:  เช่น   ปวดข้อ  ปวดกล้ามเนื้อ  กระดูกสันหลังคด  ข้อเสื่อม ปวดขา   ปวดสะโพก 
- ผลต่อตา:  เช่น  บวมรอบๆเบ้าตา    ตาพร่า 
- ผลต่อสภาพจิตใจ:  เช่น  นอนไม่หลับ 
- ผลต่อระบบทางเดินหายใจ:  เช่น  โรคติดเชื้อที่ทางเดินหายใจส่วนต้น  เยื่อจมูกอักเสบ   หลอดลมอักเสบ   ไอ  หยุดหายใจขณะนอนหลับ  ทอนซิลอักเสบ  ไซนัสอักเสบ 
 
 ///// มีข้อควรระวังการใช้โซมาโทรปินอย่างไร? ///// 
มีข้อควรระวังการใช้ยาโซมาโทรปิน เช่น 
- ห้ามใช้โซมาโทรปินกับผู้ที่มีประวัติแพ้ยานี้ หรือ แพ้ส่วนประกอบของยานี้ 
- ห้ามใช้ยานี้กับผู้ป่วยโรคมะเร็ง  ผู้ป่วยที่เพิ่งได้รับการผ่าตัดหัวใจ  ผู้ที่ได้รับการผ่าตัดช่องท้อง  ผู้ที่มีภาวะการหายใจล้มเหลว 
- ห้ามใช้ยานี้กับ  สตรีมีครรภ์/ตั้งครรภ์  เด็กที่อายุต่ำกว่า 2 ปี  รวมถึงผู้สูงวัยที่มีอายุมากกว่า 60 ปีขึ้นไป 
- ห้ามใช้ยานี้กับสตรีที่อยู่ในภาวะให้นมบุตรโดยไม่มีคำสั่งจากแพทย์ 
- ห้ามใช้ยาที่มีสภาพเปลี่ยนไปจากเดิม เช่น ยาตกตะกอนแข็ง  สียาเปลี่ยนไป 
- หากพบอาการผิดปกติหลังได้รับยาโซมาโทรปิน เช่น  ปวดศีรษะ  เจ็บหน้าอก/ แน่นหน้าอก เกิดผื่นคัน หายใจไม่ออก/หายใจลำบาก  ให้สันนิษฐานว่าเกิดอาการแพ้ยาขึ้นแล้ว  ต้องรีบพบแพทย์/แจ้งแพทย์/พยาบาล/มาโรงพยาบาลทันที/ฉุกเฉิน 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการให้ยาและดูความก้าวหน้าของการรักษาจากแพทย์ 
- ห้ามเก็บยาหมดอายุ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาฮอร์โมนโซมาโทรปินด้วย) ยาแผนโบราณ  อาหารเสริม  ผลิตภัณฑ์เสริมอาหาร  ทุกชนิด  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โซมาโทรปินมีปฏิกิริยาระหว่างยากับยาตัวอื่นอย่างไร? ///// 
ยาโซมาโทรปินมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาโซมาโทรปินร่วมกับ ยาฮอร์โมนคุมกำเนิด เช่น ยาเม็ดคุมกำเนิด (อย่างเช่น Estrogens)  ด้วยจะทำให้ประสิทธิภาพการรักษาหรือการออกฤทธิ์ของยาโซมาโทรปินต่ำลง 
- การใช้ยาโซมาโทรปินร่วมกับยา Bexarotene  สามารถเพิ่มความเสี่ยงของการเกิดตับอ่อนอักเสบ  หากมีความจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาโซมาโทรปินร่วมกับยา Levomethadyl acetate/ Levacetylmethadol  อาจเป็นเหตุให้เกิดภาวะหัวใจเต้นผิดจังหวะ  กรณีที่ต้องใช้ยาร่วมกัน  แพทย์จะปรับขนาดรับประทานให้เหมาะสมเป็นรายบุคคลไป 
- หลีกเลี่ยงการใช้ยาโซมาโทรปินร่วมกับยา Tadalafil  ด้วยยาโซมาโทรปินสามารถทำให้ระดับยา Tadalafil ในกระแสเลือดต่ำลงจนส่งผลต่อการออกฤทธิ์ของยา Tadalafil  หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีบุคคลไป 
 ///// ควรเก็บรักษาโซมาโทรปินอย่างไร? ///// 
สามารถเก็บยาโซมาโทรปิน ภายใต้อุณหภูมิ 15–30 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// โซมาโทรปินมีชื่ออื่นอีกไหม? ผลิตจากบริษัทอะไรบ้าง? ///// 
ยาโซมาโทรปิน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น  Hhumatrope,   Genotropin, Humatrope, Norditropin, Nutropin, Serostim, Zorbtive, Lg Eutropin, Saizen, Norditropin nordilet 
 ///// บรรณานุกรม ///// 
https://www.drugs.com/mtm/somatropin.html[2017,March18] 
https://en.wikipedia.org/wiki/Growth_hormone[2017,March18] 
http://www.biotecharticles.com/Biotechnology-products-Article/Production-of-Recombinant-Human-Growth-Hormone-Somatotropin-367.html[2017,March18] 
http://www.mims.com/thailand/drug/info/somatropin/?type=brief&amp;mtype=generic[2017,March18] 
https://www.drugs.com/dosage/somatropin.html[2017,March18]
