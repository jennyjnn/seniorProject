ไฮแดนโทอิน (Hydantoin)
 ///// บทนำ ///// 
ยาไฮแดนโทอิน (Hydantoin) หรือยาไกลโคลิลยูเรีย (Glycolylurea) เป็นสารประกอบอินทรีย์ ถูกค้นพบครั้งแรกเมื่อปี ค.ศ. 1861 (พ.ศ. 2404) และได้ถูกจัดแบ่งหมวดหมู่ตามประโยชน์ดังนี้ 
ก.	กลุ่มที่ใช้เป็นยารักษาโรคลมชัก: เช่น 
- Phenytoin: จะออกฤทธิ์ในสมองและชะลอการนำกระแสประสาทที่เป็นสาเหตุของการชัก แต่ยา Phenytoin ไม่สามารถรักษาอาการชักได้ทุกประเภท แพทย์เท่านั้นจึงจะเป็นผู้คัดกรองว่าผู้ป่วยโรคลมชักประเภทใดเหมาะที่จะใช้ยานี้ มีข้อควรระวังสำหรับการใช้ยา Phenytoin กับผู้ป่วยโรคตับ โรคเบาหวาน ผู้ป่วยด้วยโรคซึมเศร้า ผู้ที่ขาดวิตามิน D และผู้ที่ดื่มสุราจัด 
- Ethotoin: เป็นยารักษาอาการโรคลมชักที่สามารถใช้เป็นเดี่ยวๆหรือจะใช้ร่วมกับยาอื่นในการรักษาก็ได้ สามารถใช้กับผู้ใหญ่และเด็กที่มีอายุ 1 ปีขึ้นไป ข้อจำกัดการใช้ยานี้จะไม่เหมาะกับผู้ป่วยด้วยโรคเลือดเช่น มีภาวะโลหิตจาง ผู้ป่วยโรคตับ และผู้ที่มีประวัติทำร้ายตนเอง 
- Fosphenytoin: เป็นสารตั้งต้นของยา Phenytoin และนำมาใช้รักษาโรคลมชักโดยมีรูป แบบการใช้เป็นยาฉีด มีกลไกการออกฤทธิ์คล้ายกับยา Phenytoin มีข้อจำกัดของยานี้ในผู้ป่วยโรคหัวใจเช่น หัวใจเต้นช้า มีภาวะหัวใจหยุดเต้น หัวใจเต้นผิดจังหวะ เป็นต้น 
- Mephenytoin: ถูกนำมาใช้เป็นยากันชักภายหลังการใช้ยา Phenytoin ถึง 10 ปี อย่างไรก็ตามทางคลินิกพบว่า เมื่อยา Mephenytoin เข้าสู่ร่างกายจะถูกเปลี่ยนโครงสร้างไปเป็นสาร Nirva nol ซึ่งเป็นพิษต่อร่างกายโดยเฉพาะต่อระบบประสาท จึงเป็นเหตุผลทำให้ยา Mephenytoin ไม่ได้รับความนิยมและถูกเพิกถอนการใช้จากอเมริกาและในอังกฤษมาเป็นเวลานานแล้ว 
ข.	กลุ่มที่ใช้เป็นยาคลายกล้ามเนื้อ: เช่น 
- Dantrolene: จัดเป็นยาอนุพันธุ์ของไฮแดนโทอินที่มีฤทธิ์ช่วยคลายกล้ามเนื้อโดยตัวยาจะออกฤทธิ์ที่กล้ามเนื้อลายโดยตรง มีข้อจำกัดการใช้ยากับผู้ป่วยที่เป็นโรคตับ โรคปอด โรคหัวใจ และเด็กที่มีอายุต่ำกว่า 5 ปีลงมา 
ค. กลุ่มที่ใช้เป็นยาฆ่าแมลง ยาฆ่าเชื้อรา:เช่น 
- Imiprothrin: ใช้ทำเป็นยาฆ่าแมลง 
- Iprodione ถูกนำมาใช้กำจัดเชื้อรา 
*อนึ่ง สำหรับในบทความนี้ขอกล่าวถึงไฮแดนโทอินที่ใช้ฉพาะทางยารักษาโรคเท่านั้น 
 ///// ไฮแดนโทอินมีสรรพคุณ (คุณสมบัติ) อย่างไร? ///// 
ยาไฮแดนโทอินมีสรรพคุณ/ข้อบ่งใช้เช่น 
- ใช้เป็นยารักษาอาการโรคลมชักเช่น ยา Phenytoin, Ethotoin และ Fosphenytoin 
- ใช้เป็นยาคลายกล้ามเนื้อเช่น ยา Dantrolene 
 ///// ไฮแดนโทอินมีกลไกการออกฤทธิ์อย่างไร? ///// 
ยาไฮแดนโทอินมีกลไกการออกฤทธิ์ดังนี้ 
ก. กลุ่มยารักษาอาการลมชัก: ตัวยาจะออกฤทธิ์โดยกดการนำกระแสประสาทที่กระตุ้นการชักจากสมอง โดยมีการปรับสมดุลของประจุไฟฟ้า รวมถึงเอนไซม์ที่เกี่ยวข้องในกระบวนการนี้ คือ Sodium-potassium ATPase (Sodium-potassium adenosine triphosphatase) ด้วยกลไกดังกล่าวจึงก่อให้เกิดฤทธิ์ของการรักษาตามสรรพคุณ 
ข. กลุ่มยาคลายกล้ามเนื้อ: ตัวยาจะออกฤทธิ์ที่บริเวณกล้ามเนื้อ/กล้ามเนื้อลายโดยเข้าจับกับตัวรับ (Receptor) ที่เกี่ยวข้องกับการทำงานของกล้ามเนื้อที่มีชื่อว่า Ryanodine receptor ทำให้ลดปริมาณแคลเซียมในเซลล์กล้ามเนื้อส่งผลให้กล้ามเนื้อคลายตัว 
 ///// ไฮแดนโทอินมีรูปแบบการจัดจำหน่ายอย่างไร? ///// 
ยาไฮแดนโทอินมีรูปแบบการจัดจำหน่ายเป็น 
- ยาเม็ด ยาแคปซูล ชนิดรับประทาน และ 
- ยาฉีด 
*อนึ่ง ขนาดยาในแต่ละรูปแบบการจัดจำหน่ายจะขึ้นกับแต่ละชนิดของยาที่แตกต่างกันออกไป 
 ///// ไฮแดนโทอินมีขนาดรับประทานอย่างไร? ///// 
การรับประทานยาในกลุ่มไฮแดนโทอินต้องเป็นไปตามคำสั่งแพทย์เท่านั้น ด้วยมีขนาดความจำเพาะเจาะจงต่อโรคที่แตกต่างกันไป 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาไฮแดนโทอิน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาหรืออาหารเสริมอะไรอยู่ เพราะยาไฮแดนโทอินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ และ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไฮแดนโทอินสามารถรับประทานเมื่อนึกขึ้นได้ ถ้าเวลาใกล้เคียงกับ การรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาไฮแดนโทอินให้ตรงเวลา 
 ///// ไฮแดนโทอินมีผลไม่พึงประสงค์อย่างไร? ///// 
อาจกล่าวถึงผลไม่พึงประสงค์ (ผลข้างเคียง/อาการข้างเคียง) ในภาพรวมของยากลุ่มไฮแดนโทอินได้ดังนี้เช่น มีอาการสับสน วิงเวียน พูดจาไม่ชัด ตาพร่า เดินเซ ตากระตุก เหงือกบวม ผมงอกช้า อาจพบอาการผื่นคัน และส่งผลให้เกิดความผิดปกติต่อทารกในครรภ์ได้ 
 ///// มีข้อควรระวังการใช้ไฮแดนโทอินอย่างไร? ///// 
มีข้อควรระวังการใช้ยาไฮแดนโทอินเช่น 
- ห้ามใช้กับผู้ที่แพ้ยาในกลุ่มไฮแดนโทอิน 
- ห้ามใช้ยากลุ่มไฮแดนโทอินกับผู้ที่ป่วยด้วยโรคไทรอยด์ โรคไต โรคเบาหวาน โรคลูปัส ผู้ป่วยทางจิตประสาท ผู้ป่วยโรคความดันโลหิตสูง ผู้ป่วยโรคกล้ามเนื้อหัวใจขาดเลือดหรือหัวใจ เต้นผิดจังหวะ หากจำเป็นต้องใช้ยากลุ่มไฮแดนโทอินกับผู้ป่วยกลุ่มดังกล่าวจะต้องเป็นไปตามคำสั่งแพทย์ซึ่งแพทย์จะพิจารณาเป็นกรณีๆเท่านั้น 
- ห้ามใช้กับผู้ป่วยด้วยอาการที่เรียกว่า Adams-stokes syndrome (ภาวะหมดสติทันทีจากหัวใจทำงานผิดปกติรุนแรงจนส่งผลให้สมองขาดเลือด) 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร และในเด็ก โดยไม่มีคำสั่งจากแพทย์ 
- ห้ามรับประทานยานี้พร้อมกับสุรา 
- ห้ามใช้ยาที่เสื่อมสภาพแล้ว 
- ห้ามปรับขนาดการใช้ยานี้หรือหยุดการใช้ยานี้ด้วยตนเองโดยมิได้รับคำสั่งจากแพทย์ 
- การใช้ยาอื่นใดร่วมรับประทานพร้อมกับยาไฮแดนโทอินจะต้องผ่านการยืนยันและมีคำสั่งจากแพทย์เท่านั้น ด้วยมียาหลายรายการที่สามารถเกิดปฏิกิริยาระหว่างยากับกลุ่มยาไฮแดนโทอินได้ 
- หากพบอาการแพ้ยานี้ให้รีบนำผู้ป่วยมาพบแพทย์/ส่งโรงพยาบาลทันที/ฉุกเฉิน 
- มาพบแพทย์ตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไฮแดนโทอินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไฮแดนโทอินมีปฏิกิริยาระหว่างยากับยาตัวอื่นอย่างไร? ///// 
ยาไฮแดนโทอินมีปฏิกิริยาระหว่างยากับยาตัวอื่นเช่น 
- การใช้ยา Phenytoin ร่วมกับยา Hydrocodone อาจทำให้ระดับยา Hydrocodone ในกระ แสเลือดลดต่ำลงจนส่งผลต่อฤทธิ์ในการรักษา หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยา Ethotoin ร่วมกับยา Propoxyphene อาจทำให้เกิดผลข้างเคียงของยา Etho toin ติดตามมาอย่างมากมายโดยเฉพาะอาการวิงเวียน ง่วงนอน สับสน การครองสติยาก หากเป็นผู้สูงอายุอาจส่งผลถึงความสามารถในการทรงตัวที่แย่ลง จึงควรหลีกเลี่ยงการใช้ยาร่วมกัน 
- การใช้ยา Dantrolene ร่วมกับยา Triprolidine อาจเพิ่มอาการข้างเคียงประเภทวิงเวียน ง่วงนอน ผู้ป่วยบางรายอาจสูญเสียความสามารถในการตัดสินใจ เพื่อเป็นการป้องกันมิให้เกิดอา การข้างเคียงดังกล่าวจึงควรหลีกเลี่ยงการใช้ยาร่วมกัน 
- การใช้ยา Fosphenytoin ร่วมกับยาเม็ดคุมกำเนิดเช่น Levonorgestrel อาจทำให้ประ สิทธิภาพในการคุมกำเนิดด้อยลงไป สุ่มเสี่ยงกับการมีประจำเดือนมาผิดปกติ รวมถึงอาจเกิดการตั้งครรภ์ได้ ในช่วงที่มีการใช้ยาร่วมกันนี้ควรใช้วิธีคุมกำเนิดแบบอื่นร่วมด้วยเช่น การใช้ถุงยางอนามัยชาย เป็นต้น 
 ///// ควรเก็บรักษาไฮแดนโทอินอย่างไร ///// 
ควรเก็บยาไฮแดนโทอินตามเงื่อนไขที่ระบุมากับเอกสารกำกับยา เก็บในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ไฮแดนโทอินมีชื่ออื่นอีกไหม? ผลิตจากบริษัทอะไรบ้าง? ///// 
ยาไฮแดนโทอินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/drug-class/hydantoin-anticonvulsants.html?condition_id=&amp;generic=1&amp;sort=rating&amp;order=desc  [2015,Nov28] 
https://en.wikipedia.org/wiki/Hydantoin  [2015,Nov28] 
http://www.drugs.com/drug-class/hydantoin-anticonvulsants.html  [2015,Nov28] 
https://en.wikipedia.org/wiki/Dantrolene  [2015,Nov28] 
https://en.wikipedia.org/wiki/Mephenytoin  [2015,Nov28] 
https://quizlet.com/9664506/hydantoin-side-effects-flash-cards/  [2015,Nov28] 
http://www.answers.com/Q/What_are_contraindications_for_taking_hydantoins  [2015,Nov28] 
http://www.drugs.com/drug-interactions/a-cof-dh-with-phenytoin-1201-8107-1863-0.html?professional=1  [2015,Nov28] 
http://www.drugs.com/drug-interactions/acetaminophen-propoxyphene-with-ethotoin-81-0-1050-0.html  [2015,Nov28] 
http://www.drugs.com/drug-interactions/a-phedrin-with-dantrolene-1966-7245-779-0.html  [2015,Nov28] 
http://www.mims.com/Thailand/drug/search?q=phenytoin  [2015,Nov28]
