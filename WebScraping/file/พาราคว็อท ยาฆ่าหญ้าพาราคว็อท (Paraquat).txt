พาราคว็อท ยาฆ่าหญ้าพาราคว็อท (Paraquat)
 ///// บทนำ ///// 
สารเคมี หรือ สารพาราคว็อท (Paraquat) เป็นสารประกอบอินทรีย์มีชื่อทางเคมีว่า N,N’-dimethyl-4,4’-bipyridinium dichloride  ในประเทศไทยใช้เป็น ยากำจัดวัชพืช(Herbicide) เช่น หญ้า  ทั่วไปจึงมักเรียกว่า “ยาฆ่าหญ้า” 
พาราคว็อท ไม่เพียงมีพิษต่อวัชพืชเท่านั้น แต่ยังมีพิษต่อพืชใบเขียวอีกหลายชนิด  หากต้นพืชสัมผัสสารพาราคว็อทจะเกิดปฏิกิริยาที่เรียกว่า รีดอกซ์ (Redox activity)กับเซลล์ของพืชส่งผลทำให้ไม่สามารถสังเคราะห์แสงได้อีกต่อไป 
พาราคว็อท ยังสามารถทำให้เกิดพิษกับสัตว์เลี้ยงลูกด้วยนมรวมถึงมนุษย์  การได้รับพิษเบื้องต้นอาจทำให้เกิดอาการคล้ายเป็นโรคพาร์กินสัน 
หลายประเทศมีการใช้พาราคว็อทในการกำจัดวัชพืชก็จริง แต่ด้วยความเป็นพิษ จึงมีกลุ่มประเทศในแถบสหภาพยุโรปและประเทศอื่นอย่างเช่น ออสเตรีย  เดนมาร์ก  ฮังการี  สวีเดน  เกาหลี  มาเลเซีย ฯลฯ รวม 32 ประเทศที่ปฏิเสธและมีกฎหมายห้ามใช้สารพาราคว็อท 
อนึ่ง ชื่อทางการค้าของสารนี้ที่จำหน่ายในท้องตลาด เช่น Gramoxone , Parazone 
 
 ///// กลไกการออกฤทธิ์ของพาราคว็อทเป็นอย่างไร? ///// 
สารประกอบพาราคว็อท มีกลไกการออกฤทธิ์ โดยตัวสารจะรบกวนการถ่ายเทหรือการส่งถ่ายอิเล็กตรอน(Electron, อนุภาคที่มีประจุไฟฟ้าเป็นลบ ที่ใช้ในกระบวนการเกิดพลังงานของเซลล์)ในกระบวนการดำรงชีวิตของพืชและสัตว์  เมื่อพาราคว็อทสัมผัสกับเนื้อเยื่อของสิ่งมีชีวิต เช่น 
- กรณีกับพืชที่มีสีเขียว  พาราคว็อทจะแย่งอิเล็กตรอนที่เกิดขึ้นในกระบวนการสังเคราะห์แสง ส่งผลปิดกั้นการสังเคราะห์แสงของต้นพืช/วัชพืชและทำให้พืชตายลง 
- กรณีกับเนื้อเยื่อของสัตว์/มนุษย์  พาราคว็อทจะทำหน้าที่เป็นอนุมูลอิสระ(Oxidant) คอยแย่งอิเล็กตรอนจากเซลล์ในเนื้อเยื่อของสัตว์และมนุษย์จนส่งผลให้เกิดการตายของเซลล์และเนื้อเยื่อสัตว์/มนุษย์ในที่สุด 
 
 ///// พิษของพาราคว็อทมีอะไรบ้าง? ///// 
พาราคว็อทสามารถก่อให้เกิดพิษแบบเฉียบพลันต่อร่างกายไม่ว่าการได้รับพาราคว็อทเข้าสู่ร่างกายโดย  ทางปาก,  ซึมผ่านทางผิวหนัง, หรือแม้แต่การสูดดม 
สถิติการเสียชีวิตจากพาราคว็อท ส่วนมากได้แก่  การใช้เป็นยาเพื่อฆ่าตัวตาย หรือไม่ก็ได้รับพาราคว็อทแทรกซึมผ่านทางผิวหนังด้วยขณะใช้งานขาดการป้องกันตนเองอย่างถูกต้อง 
อาจสรุปพิษของพาราคว็อทที่เกิดต่อร่างกายดังนี้ 
- มีฤทธิ์ระคายเคืองต่อผิวหนัง 
- หากเข้าตา จะก่อให้เกิดภาวะต้อกระจก 
- กรณีสูดดมพาราคว็อท สามารถทำลายเนื้อเยื่อภายในปอด และก่อให้เกิดภาวะ/กลุ่มอาการหายใจลำบากเฉียบพลัน (Acute respiratory distress syndrome ย่อว่า ARDS) 
- หากพาราคว็อทซึมเข้ากระแสเลือด จะกระจายตัวและเข้าทำลายอวัยวะต่างๆใน	  ร่างกาย เช่น หัวใจ   ไต   ต่อมหมวกไต   สมอง  ตับ   กล้ามเนื้อ   ม้าม  โดยพาราคว็อทจะทำให้การทำงานของอวัยวะต่างๆดังกล่าวล้มเหลว เช่น  หัวใจวาย   ไตวาย    ตับวาย   ภาวะหายใจล้มเหลว  สมองล้มเหลว/โคม่า 
- จากพิษของพาราคว็อทที่เกิดกับอวัยวะต่างๆ  หากปล่อยปละละเลยไม่บำบัดรักษา 	  อาจทำให้เสียชีวิต(ตาย)ได้ภายใน 30 วันหลังเกิดอาการ 
 
 ///// มียาแก้พิษของพาราคว็อทหรือไม่? ///// 
ปัจจุบัน ยังไม่มียาแก้พิษของพาราคว็อทโดยตรง  กรณีพบเห็นผู้ที่กลืนสารพาราคว็อท
ทางคลินิกจะใช้ถ่านกัมมันต์(Activated charcoal)100 กรัมขึ้นไปผสมน้ำให้คนไข้/ผู้ป่วยดื่ม
ในครั้งแรก  และให้ซ้ำเพื่อช่วยดูดซับพิษในระบบทางเดินอาหาร โดยต้องปฏิบัติหัตถการทางการแพทย์ช่วยเหลืออย่างรวดเร็ว เพื่อป้องกันการดูดซึมพาราคว็อทเข้าสู่กระแสเลือด เช่น  แพทย์มักจะใช้วิธีล้างท้อง หรือใช้ยาระบาย หรือใช้การสวนทวารให้ระบายร่วมด้วย เพื่อกำจัดพาราคว็อทออกจากทางเดินอาหารให้มากที่สุดและเร็วที่สุด  บางสถานพยาบาลเคยบำบัดผู้ที่ได้รับพิษจากพาราคว็อทโดยใช้ยาเคมีบำบัดที่มีชื่อว่า Cyclophosphamide ที่ขนาดมากกว่า 15 มิลลิกรัมต่อน้ำหนักตัว 1 กิโลกรัม และประสบผลสำเร็จในการช่วยเหลือผู้ป่วยมาแล้ว 
อาจกล่าวได้ว่า ยาแก้พิษที่ดีที่สุดคือ  “การเลิกใช้”   ประเทศที่พัฒนาแล้วหลายประเทศได้นำหลักเกษตรอินทรีย์ที่ไม่มีสารพิษตกค้าง มาใช้ในฟาร์มหรือสวนเกษตรของตนเอง  การตัดแต่งทำลายวัชพืชโดยใช้เครื่องมือกล เช่น เครื่องตัดหญ้า หรือการไถกลบวัชพืช  จะทำให้เกิดปุ๋ยอินทรีย์ช่วยฟื้นสภาพผืนดินให้กลับมาเป็นพื้นที่เกษตรกรรมที่ปลอดสารเคมี ซึ่งจะส่งผลดีต่อสุขภาพของตัวผู้ผลิตและผู้บริโภคทั่วโลกเป็นจำนวนมาก 
 
 ///// ปฐมพยาบาลผู้ที่ได้รับพาราคว็อทอย่างไร? ///// 
การปฐมพยาบาลผู้ที่ได้รับพาราคว็อท เช่น 
ก. กรณีรับประทาน:  หากผู้ป่วยยังมีสติ ให้รับประทานยาถ่านกัมมันต์ 100 กรัมขึ้นไป โดยนำยาถ่านกัมมันต์ มากระจายตัวในน้ำ แล้วให้ผู้ป่วยรับประทาน แล้วรีบนำตัวผู้ป่วยส่งโรงพยาบาลทันที  หากทำได้ให้โทรแจ้งโรงพยาบาลล่วงหน้าว่า กำลังพาผู้ป่วยมาส่งหรืออยู่ในระหว่างการเดินทาง  หากต้องใช้เวลานานกว่า 15 นาทีก่อนจะถึงโรงพยาบาลแนะนำให้ใช้นิ้วล้วงคอเพื่อให้ผู้ป่วยอาเจียนออกให้มากที่สุด 
ข. กรณีเข้าตา: ให้รีบล้างตาด้วยน้ำเปล่าสะอาดทันทีต่อเนื่องนาน 15 นาที โดยเปิดเปลือกตา/หนังตา  หลังจากนั้นรีบพาผู้ป่วยมาพบแพทย์ที่โรงพยาบาลทันที เพื่อแพทย์ประเมินอาการของตา 
ค. กรณีสัมผัสผิวหนัง: ถอดเสื้อผ้าที่ปนเปื้อนพาราคว็อทออกโดยเร็ว  ล้างผิวหนังด้วยน้ำสะอาดเป็นปริมาณมากๆ หลายๆครั้ง  ใช้สบู่ฟอกเพื่อทำความสะอาดผิวหนังให้สะอาดและปราศจากพาราคว็อทได้มากยิ่งขึ้น ถ้ามีอาการระคายเคืองผิวหนัง หลังทำความสะอาด ให้รีบมาโรงพยาบาลโดยเร็ว 
ง. กรณีสูดดม: นำผู้ป่วยออกจากพื้นที่ที่มีพาราคว็อทฟุ้งกระจายปนเปื้อน เพื่อให้ได้รับอากาศบริสุทธิ์โดยเร็ว   และต้องรีบนำผู้ป่วยส่งโรงพยาบาลทันที 
 
 ///// ควรเก็บรักษาพาราคว็อทอย่างไร? ///// 
ควรเก็บสารพาราคว็อทในภาชนะที่ปิดมิดชิด  พ้นแสงแดด  และความร้อน
เก็บสารพาราคว็อทภายใต้อุณหภูมิห้องที่เย็น และอยู่ในสถานที่ที่ระบายอากาศได้ดี
ห้ามเก็บปะปนกับอาหารของมนุษย์หรืออาหารสัตว์  ห้ามทิ้งพาราคว็อทลงแม่น้ำหรือคูคลองตามธรรมชาติ 
 
 ///// ใช้พาราคว็อทอย่างไรจึงปลอดภัย? ///// 
การใช้พาราคว็อทให้ปลอดภัย ควรปฏิบัติเบื้องต้น ดังนี้ 
- อ่านคู่มือการใช้งาน โดยละเอียด และปฏิบัติตาม อย่างเคร่งครัด 
- ผสมสัดส่วนพาราคว็อทกับน้ำอย่างเหมาะสมตามที่ระบุในเอกสารกำกับการใช้สารนี้  ปกติบริษัทผู้ผลิตจะใช้สัดส่วนต่ำๆ ที่มีประสิทธิภาพทำลายวัชพืช และก่อให้เกิดพิษต่อผู้ใช้งานน้อยที่สุด 
- สวมใส่อุปกรณ์ป้องกันส่วนบุคคลขณะผสมและฉีดพ่นสารพาราคว็อท เช่น ใส่ถุงมือป้องกันสารเคมี   
	สวมแว่นตาป้องกันละอองเคมีเข้าตา   
	สวมเสื้อผ้าหรือชุดคลุมสำหรับฉีดพ่นสารเคมีเพื่อป้องกันการซึมผ่านเสื้อผ้าและเข้าสัมผัสกับผิวหนัง  
	ใส่หน้ากากกรองสารเคมีเพื่อป้องกันการสูดดมขณะทำงานเกี่ยวกับสารพาราคว็อท  รวมถึงหมวกคลุมผม 
- ขณะฉีดพ่นพาราคว็อท ควรอยู่เหนือทิศทางลม 
- อาบน้ำ สระผม ฟอกสบู่ ชำระร่างกายให้ทั่ว เพื่อกำจัดสารพาราคว็อทติดค้างตามร่างกาย 
 
 ///// บรรณานุกรม ///// 
https://en.wikipedia.org/wiki/Paraquat#Reactivity_and_mode_of_action [2018,June16] 
http://www.thaipan.org/sites/default/files/fileinter/monograph_paraquat_0.pdf [2018,June16] 
http://publicwebsite.adama.com/documents/1297416/1298191/makhroparaquat_tcm54-44714.pdf  [2018,June16] 
https://www.ncbi.nlm.nih.gov/pmc/articles/PMC3712150/ [2018,June16] 
https://med.mahidol.ac.th/poisoncenter/th/pois-cov/PQ [2018,June16] 
http://www.thaipan.org/sites/default/files/conference2558/2.6_prompisit.pdf [2018,June16] 
https://emergency.cdc.gov/agent/paraquat/basics/facts.asp [2018,June16]
