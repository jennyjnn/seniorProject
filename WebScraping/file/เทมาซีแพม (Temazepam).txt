เทมาซีแพม (Temazepam)
 ///// บทนำ ///// 
ยาเทมาซีแพม(Temazepam) เป็นยาประเภทเบนโซไดอะซีปีน (Benzodiazepine) ตัวยาจะทำให้ร่างกายรู้สึกง่วงนอน โดยตัวยามีระยะเวลาการออกฤทธิ์ได้นานปานกลาง   ทางคลินิกจึงใช้ยานี้เป็นยานอนหลับ    ยาเทมาซีแพมยัง
ลดความวิตกกังวล  บำบัดอาการชัก  และช่วยคลายกล้ามเนื้ออีกด้วย  แต่การใช้ตัวยานี้เป็นเวลานาน สามารถทำให้เกิดอาการติดยาขึ้นได้  รูปแบบเภสัชภัณฑ์ของยานี้เป็นยาชนิดรับประทาน 
ยาเทมาซีแพม สามารถถูกดูดซึมจากระบบทางเดินอาหารเข้าสู่กระแสเลือดได้ถึงประมาณ 96%  ตับจะเป็นอวัยวะที่คอยทำลายยานี้อย่างต่อเนื่อง  ร่างกายต้องใช้เวลา ประมาณ 8–20 ชั่วโมงในการกำจัดยานี้ออกจากกระแสเลือด และผ่านทิ้งไปกับปัสสาวะ 
อย่างไรก็ตาม ยังมีผู้ป่วยบางกลุ่มที่แพทย์ไม่สั่งจ่ายยาเทมาซีแพมให้ได้ อาทิเช่น 
- ผู้ที่แพ้ยานี้ และผู้ที่แพ้ยากลุ่มเบนโซไดอะซีปีน 
- ผู้ที่มีการทำงานของกล้ามเนื้อผิดปกติ เช่น กล้ามเนื้อกระตุก รวมถึงผู้ที่มีภาวะกล้ามเนื้ออ่อนแรง 
- ผู้ที่มีการหายใจผิดปกติชนิดที่หายใจช้ามากและหายใจตื้นหรือที่เรียกว่า Hypoventilation 
- ผู้ป่วยโรคต้อหินชนิดมุมเปิด (Acute narrow-angle glaucoma) 
- ผู้ป่วย โรคตับ   โรคไต   ในระยะรุนแรง 
- ผู้ที่มีภาวะหยุดหายใจขณะนอนหลับ(นอนหลับแล้วหยุดหายใจ) รวมถึงผู้ที่มีภาวะหอบหืด 
- ผู้ที่มีภาวะซึมเศร้าอย่างรุนแรง รวมถึงผู้ที่มีประวัติชอบทำร้ายตนเอง 
- ผู้ที่ติดสุราหรือติดยาเสพติด 
- สตรีมีครรภ์/ตั้งครรภ์  สตรีในภาวะให้นมบุตร และเด็ก จัดเป็นกลุ่มเสี่ยงต่อการใช้ยาทุกประเภทซึ่งรวมเทมาซีแพมด้วยที่จะเกิดผลข้างเคียงที่รุนแรงจากยา จึ่งต้องใช้ยาต่างๆตามคำสั่งแพทย์เท่านั้น 
ทางคลินิก แพทย์จะเริ่มให้ยาเทมาซีแพม ที่ขนาดต่ำๆและใช้ยานี้เป็นระยะเวลาสั้นๆเท่านั้น โดยอาจอยู่ในช่วง7–10 วัน ทั้งนี้เพื่อหลีกเลี่ยงการเสพติดยาของผู้ป่วย  และการรับประทานยานี้ จะต้องเป็นไปตามคำสั่งของแพทย์เท่านั้น  การปรับขนาดรับประทานเพิ่มขึ้นเอง *อาจทำให้ร่างกายได้รับยานี้เกินขนาดและส่งผลต่อสมองจนทำให้รู้สึกง่วงนอนมาก  สับสน  จนถึงขั้นโคม่า  ผู้ป่วยจะมีอาการหายใจขัด/หายใจลำบาก  และความดันโลหิตต่ำ   กรณีที่ทราบว่ารับประทานยานี้เกินขนาดและผู้ป่วยยังมีสติสัมปชัญญะดีพอ  อาจใช้วิธีการกระตุ้นให้อาเจียนเอายาส่วนที่รับประทานเกินออก
ในทางกลับกัน คือ ถ้าผู้ป่วยหมดสติ จะต้องรีบนำตัวผู้ป่วยส่งโรงพยาบาลทันที/ฉุกเฉิน  ซึ่งแพทย์จะทำการช่วยเหลือตามอาการ โดยเฉพาะเรื่องการหายใจและความดันโลหิตที่ต่ำลง 
การใช้ยาเทมาซีแพมจะต้องเป็นไปตามคำสั่งแพทย์เท่านั้น  ห้ามมิให้ผู้ป่วยไปสรรหาตัวยาชนิดนี้มารับประทานเอง  ทั้งนี้ในประเทศไทยสามารถพบเห็นการจัดจำหน่ายยานี้ภายใต้ชื่อการค้าว่า “Euhypnos 20” 
 
 ///// เทมาซีแพมมีสรรพคุณ(คุณสมบัติ)อย่างไร? ///// 
ยาเทมาซีแพมมีสรรพคุณ/ข้อบ่งใช้ เช่น 
- ใช้เป็นยานอนหลับ 
- ช่วยสงบประสาท/ยาคลายเครียด และทำให้กล้ามเนื้อผ่อนคลาย(ยาคลายกล้ามเนื้อ)โดยให้กับผู้ป่วยก่อนเข้ารับการผ่าตัด 
 
 ///// เทมาซีแพมมีกลไกการออกฤทธิ์อย่างไร? ///// 
ยาเทมาซีแพม มีกลไกการออกฤทธิ์ที่สมอง โดยตัวยามีการออกฤทธิ์ที่บริเวณตัวรับ(Receptor)ที่เรียกว่า Benzodiazepine receptors ที่มีผลต่อการปรับสารสื่อประสาทของสมอง จนทำให้ร่างกายรู้สึกง่วงนอน  ผ่อนคลาย  จึงเป็นที่มาของสรรพคุณ 
 
 ///// เทมาซีแพมมีรูปแบบการจัดจำหน่ายอย่างไร? ///// 
ยาเทมาซีแพมมีรูปแบบการจัดจำหน่าย เช่น 
- ยาแคปซูลชนิดรับประทานที่ประกอบด้วย Temazepam  
ขนาด 7.5 , 15 , 20 , 22.5 และ 30 มิลลิกรัม/แคปซูล 
 
 ///// เทมาซีแพมมีขนาดรับประทานอย่างไร? ///// 
ยาเทมาซีแพมมีขนาดรับประทาน เช่น 
ก.สำหรับช่วยให้นอนหลับ: 
- ผู้ใหญ่: รับประทานยา 7.5–30 มิลลิกรัม ครั้งเดียวก่อนนอน
ขนาดรับประทานยาสูงสุดไม่เกิน 40 มิลลิกรัม/วัน ระยะเวลาที่ใช้ยานี้ต้องไม่เกิน 7–10 วัน 
- ผู้สูงอายุ:	เริ่มต้นรับประทานยา 5 มิลลิกรัม ครั้งเดียวก่อนนอน ขนาดรับประทานยาสูงสุดไม่เกิน 10–20 มิลลิกรัม/วัน ระยะเวลาที่ใช้ยานี้ต้องเป็นไปตามคำสั่งแพทย์ 
ข.สำหรับให้ผู้ป่วยก่อนเข้ารับการผ่าตัด: 
- ผู้ใหญ่: รับประทานยา 20–40 มิลลิกรัม ประมาณ 30 นาที – 1 ชั่วโมง ก่อนเข้ารับการผ่าตัด 
- ผู้สูงอายุ:	รับประทานยา 10–20 มิลลิกรัม ประมาณ 1 ชั่วโมง ก่อนเข้ารับการผ่าตัด 
อนึ่ง: 
- สามารถรับประทานยานี้ก่อนหรือพร้อมอาหารก็ได้ 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยา เทมาซีแพม ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ    โรคไต    โรคความดันโลหิตสูง    โรคความดันโลหิตต่ำ   โรคจิตประสาท	/โรคทางจิตเวช  รวมทั้งกำลังกินยา/ใช้ยาอะไรอยู่ เพราะยาเทมาซีแพมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                   เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเทมาซีแพม  สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในครั้งถัดไป  ไม่จำเป็นต้องเพิ่มปริมาณยาเป็น 2 เท่าให้รับประทานที่ขนาดปกติ 
 
 ///// เทมาซีแพมมีผลไม่พึงประสงค์อย่างไร? ///// 
ยาเทมาซีแพมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบประสาท:   เช่น  ง่วงนอน  ปวดศีรษะ  กระสับกระส่าย  วิงเวียน  เดินเซ  ตัวสั่น 
- ผลต่อสภาพจิตใจ:   เช่น   วิตกกังวล  ซึม  มีอารมณ์เคลิบเคลิ้ม  ฝันร้าย  ประสาทหลอน  เกิดความรู้สึกอยากทำร้ายตนเอง 
- ผลต่อตับ :  เช่น ระดับเอนไซม์การทำงานของตับในเลือดเพิ่มขึ้น 
- ผลต่อระบบทางเดินอาหาร:    เช่น  คลื่นไส้  ปากแห้ง  ท้องเสียหรือไม่ก็ท้องผูก ปวดท้อง  อาเจียน  รู้สึกไม่สบายในช่องท้อง 
- ผลต่อผิวหนัง:   เช่น  เหงื่อออกมาก  มีผื่นคัน  ผมร่วง 
- ผลต่อระบบต่อมไร้ท่อ:  เช่น  ก่อให้เกิดภาวะโซเดียมในเลือดต่ำ 
- ผลต่อระบบสืบพันธุ์:   เช่น  ความรู้สึกทางเพศลดลง 
- ผลต่อระบบการเผาผลาญพลังงานของร่างกาย:  เช่น  เบื่ออาหาร 
- ผลต่อกล้ามเนื้อ:   เช่น  ปวดหลัง   กล้ามเนื้อไม่มีแรง/กล้ามเนื้ออ่อนแรง  ขาเป็นตะคริว 
- ผลต่อตา:   เช่น ตาพร่า  แสบ/เคืองตา  หนังตากระตุก 
- ผลต่อไต:  เช่น มีโปรตีนในปัสสาวะ 
- ผลต่อระบบทางเดินหายใจ:  เช่น  หายใจขัด/หายใจลำบาก 
 
 ///// มีข้อควรระวังการใช้เทมาซีแพมอย่างไร? ///// 
มีข้อควรระวังการใช้ยาเทมาซีแพม เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และใช้ยาตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่นแคปซูลแตกหัก และ/หรือ เปลี่ยนสี 
- ห้ามใช้ยานี้ต่อเนื่องนานเกิน 7-10 วัน 
- ห้ามใช้ยานี้กับ สตรีมีครรภ์  สตรีที่อยู่ในภาวะให้นมบุตร และเด็ก 
- ห้ามรับประทานยานี้ร่วมกับยานอนหลับชนิดอื่นๆ 
- ห้ามใช้ยานี้กับผู้ที่มีปัญหาของ  ระบบทางเดินหายใจ    กล้ามเนื้อ   จิตประสาท  
ตับ  ไต รวมถึงผู้ที่มีประวัติติดสุราหรือติดยาเสพติด ด้วยจะก่อให้เกิดผลข้างเคียงจากยานี้ที่รุนแรงจนอาจถึงเสียชีวิตได้ 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาล โยไม่ต้องรอจนถึงวันแพทย์นัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเทมาซีแพมด้วย) ยาแผนโบราณ    อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เทมาซีแพมมีปฏิกิริยาระหว่างยากับยาตัวอื่นอย่างไร? ///// 
ยาเทมาซีแพมมีปฏิกิริยาระหว่างยากับยาตัวอื่น เช่น 
- ห้ามใช้ยาเทมาซีแพมร่วมกับยา Codeine , Fentanyl , Hydrocodone , Morphine,  Tramodol  ,  เพราะจะส่งผลกดระบบประสาทจนทำให้มีอาการหายใจขัด/หายใจลำบาก/ กดการหายใจ จนเข้าขั้นโคม่า และอาจเสียชีวิตในที่สุด 
- ห้ามรับประทานยาเทมาซีแพมร่วมกับเครื่องดื่มประเภทแอลกอฮอล์  ด้วยจะทำให้ผู้ป่วยได้รับอาการข้างเคียงจากยานี้เพิ่มมากขึ้น อาทิ วิงเวียน  ง่วงนอน  การครองสติทำได้ยาก 
- หลีกเลี่ยงการใช้ยาเทมาซีแพมร่วมกับยา Chlorpheniramine , Diphenhydramine,  เพราะจะก่อให้เกิดอาการ  วิงเวียน  ง่วงนอน  รู้สึกสับสน  การตัดสินใจทำได้ไม่ดีเหมือนปกติ 
- ห้ามใช้ยาเทมาซีแพมร่วมกับยา Nitroglycerin , Nadolol,  ด้วยจะก่อให้เกิดความดันโลหิตต่ำตามมา 
 
 ///// ควรเก็บรักษาเทมาซีแพมอย่างไร? ///// 
ควรเก็บยาเทมาซีแพม ภายใต้อุณหภูมิ 30 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// เทมาซีแพมมีชื่ออื่นอีกไหม? ผลิตจากบริษัทอะไรบ้าง? ///// 
ยาเทมาซีแพม มียาชื่อการค้า  และบริษัทผู้ผลิต เช่น 
 
 ///// บรรณานุกรม ///// 
https://www.drugs.com/cdi/temazepam.html[2017,July29] 
https://www.drugs.com/drug-interactions/temazepam-index.html?filter=3&amp;generic_only=[2017,July29] 
https://www.drugs.com/restoril-images.html[2017,July29] 
http://www.mims.com/thailand/drug/info/temazepam?mtype=generic[2017,July29] 
https://en.wikipedia.org/wiki/Temazepam[2017,July29]
