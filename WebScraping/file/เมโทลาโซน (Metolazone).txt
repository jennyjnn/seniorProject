เมโทลาโซน (Metolazone)
 ///// บทนำ ///// 
ยาเมโทลาโซน (Metolazone) เป็นยาขับปัสสาวะที่มีฤทธิ์คล้ายยาไทอะไซด์ (Thiazide)   ทางคลินิกได้ใช้ยาเมโทลาโซนมาบำบัดรักษาภาวะ/โรคความดันโลหิตสูง  ภาวะหัวใจล้มเหลว รวมถึง อาการบวมน้ำของร่างกาย  ยานี้จะออกฤทธิ์ที่ไต โดยยับยั้งการดูด น้ำ และเกลือโซเดียม(Sodium) จากไต กลับเข้าสู่กระแสเลือด 
ยาเมโทลาโซนมีรูปแบบเภสัชภัณฑ์เป็นยาชนิดรับประทาน โดยตัวยาสามารถถูกดูดซึมจากระบบทางเดินอาหารเข้าสู่กระแสเลือดได้ประมาณ 65% หลังการรับประทานประมาณ 60 นาที ยานี้ก็จะเริ่มออกฤทธิ์  ยานี้จะถูกไตกำจัดออกไปกับปัสสาวะโดยใช้เวลาประมาณ 14 ชั่วโมงเป็นอย่างต่ำ 
โดยทั่วไป แพทย์มักจะให้ผู้ป่วยรับประทานยาเมโทลาโซนวันละ1ครั้ง หลังอาหารเช้า ก็เพียงพอต่อการรักษาอาการโรคแล้ว  ยาเมโทลาโซนอาจถูกใช้เป็นยาเดี่ยว หรือจะใช้ร่วมกับยารักษาโรคหัวใจ หรือโรคความดันโลหิตสูงก็ได้ แต่จะต้องอยู่ภายใต้การดูแลของแพทย์เท่านั้น  เพื่อความปลอดภัยในการใช้ยาเมโทลาโซนห้ามมิให้ผู้ป่วยใช้ยาอื่นใดร่วมในการรักษาโรคโดยไม่ได้ขอคำปรึกษาจากแพทย์  ผู้ป่วยต้องแจ้งให้ แพทย์ พยาบาล เภสัชกร ทราบทุกครั้งที่เข้ารับการรักษาว่าตนเองมีโรคประจำตัวอะไรบ้าง  เพราะโรคต่างๆเหล่านั้นอาจเกิดผลกระทบเมื่อมีการใช้ยาเมโทลาโซนโดยเฉพาะ โรคลูปัส(Lupus)  โรคไต  โรคตับ  โรคเกาต์  และอาจมีภาวะเกลือโซเดียมในเลือดต่ำ  และ/หรือมีเกลือโพแทสเซียมในเลือดต่ำ  รวมถึงการอยู่ในภาวะตั้งครรภ์ หรือกำลังเลี้ยงบุตรด้วยน้ำนมของตนเองที่อาจทำให้เกิดผลข้างเคียงจากยาที่รุนแรง    นอกจากนั้น การใช้ยาชนิดอื่นใดอยู่ก่อนเป็นสิ่งที่ต้องพึงระวัง และผู้ป่วยต้องเข้าใจว่า ยาต่างๆที่ใช้อยู่นั้น อาจทำให้เกิดผลกระทบ/ผลข้างเคียงกับร่างกายเพิ่มสูงขึ้น เมื่อใช้ร่วมกับยาเมโทลาโซน เช่น  ยากลุ่มNSAIDs สามารถทำให้ประสิทธิภาพของยาเมโทลาโซนลดลงได้ หรือยากลุ่ม                    ACE inhibitors   ยาขับปัสสาวะ อย่างเช่น Furosemide  ก็อาจสร้างความเสียหายให้กับไตของผู้ป่วยได้มากขึ้นเมื่อใช้ร่วมกับยาเมโทลาโซน 
นอกจากนี้ ผู้ป่วยยังต้องใช้ยาเมโทลาโซน  ตรงตามคำสั่งแพทย์  การลืมรับประทานยานี้ สามารถทำให้อาการโรคกลับมากำเริบ เช่น  เกิดความดันโลหิตสูงหรืออาการบวมน้ำของร่างกายไม่ดีขึ้น  ดังนั้นเป็นหน้าที่ที่ผู้ป่วยต้องรับประทานยาตรงขนาดและเวลาในแต่ละวันตามแพทย์สั่ง 
ในบางครั้งยาเมโทลาโซน ก็อาจก่อให้เกิดอาการข้างเคียง(ผลข้างเคียง)ต่างๆได้เช่นเดียวกับยาอื่นๆ  เช่น  วิงเวียนศีรษะ  ทำให้ผิวหนังไวต่อแสงแดดง่ายหรือมีอาการ ท้องผูกหรือท้องเสีย  กรณีมีอาการข้างเคียงที่เป็นอุปสรรคต่อการดำรงชีวิตประจำวัน เช่น เกิดผื่นคันตามร่างกาย  หายใจไม่ออก/หายใจลำบาก  แน่นหน้าอก/ เจ็บหน้าอก   ให้สันนิษฐานว่า อาจเกิดอาการแพ้ยานี้  ผู้ป่วยควรต้องรีบมาพบแพทย์ทันที/ฉุกเฉิน 
สำหรับผู้ที่เผลอรับประทานยาเมโทลาโซนเกินขนาด สามารถสังเกตได้จากอาการ  วิงเวียน  ง่วงนอน  ปากแห้ง  ปัสสาวะมาก และตามมาด้วยอาการปัสสาวะน้อยลง  อาจพบเห็นอาการเป็นลมร่วมกับเกิดภาวะหัวใจเต้นผิดจังหวะ  หากพบอาการดังกล่าว ควรรีบนำตัวผู้ป่วยมาโรงพยาบาลทันที/ฉุกเฉิน 
ประเทศไทย อาจยังไม่พบเห็นการใช้ยาเมโทลาโซน  แต่ในต่างประเทศเมโทลาโซนถูกจัดจำหน่ายภายใต้ชื่อการค้าว่า Zytanix , Zaroxdyn และ Mykrox 
 
 ///// เมโทลาโซนมีสรรพคุณ(คุณสมบัติ)อย่างไร? ///// 
ยาเมโทลาโซนมีสรรพคุณ/ข้อบ่งใช้ เช่น 
- บำบัดภาวะ/โรคความดันโลหิตสูง 
- ลดอาการบวมน้ำของร่างกาย 
อนึ่ง ยาเมโทลาโซน ถูกออกแบบมาใช้รักษาอาการป่วยของผู้ใหญ่เท่านั้นและยังไม่มีข้อมูลความปลอดภัยของการใช้ยานี้ในผู้ป่วยเด็ก 
 
 ///// เมโทลาโซนมีกลไกการออกฤทธิ์อย่างไร? ///// 
กลไกการออกฤทธิ์ของยาเมโทลาโซนคือ ตัวยาจะออกฤทธิ์ที่ไต โดยส่งผลยับยั้งการดูดกลับของเกลือโซเดียม   มีผลให้เกลือโซเดียมถูกขับออกจากร่างกาย และเป็นเหตุให้เกิดการเหนี่ยวนำให้ขับออกน้ำตามมาด้วย  จากกลไกเหล่านี้ จึงส่งผลลดความดันโลหิต  และทำให้อาการบวมน้ำของร่างกายทุเลาลง 
 
 ///// เมโทลาโซนมีรูปแบบการจัดจำหน่ายอย่างไร? ///// 
ยาเมโทลาโซนมีรูปแบบการจัดจำหน่าย เช่น 
- ยาเม็ดชนิดรับประทานที่มีส่วนประกอบของตัวยา Metolazone ขนาด  
0.5, 2.5, 5, และ10 มิลลิกรัม/เม็ด 
 
 ///// เมโทลาโซนมีขนาดรับประทานอย่างไร? ///// 
ยาเมโทลาโซนมีขนาดรับประทาน เช่น 
ก.	สำหรับรักษาภาวะ/โรคความดันโลหิตสูง: 
- ผู้ใหญ่: รับประทานยาเริ่มต้นที่ 1.25 มิลลิกรัม/วัน  หลังจากนั้นอีก 3–4 สัปดาห์ แพทย์อาจปรับขนาดรับประทานเป็น 2.5–5 มิลลิกรัม โดยอาจใช้เป็นยาเดี่ยว หรือ อาจใช้ ร่วมกับยารักษาความดันโลหิตสูงชนิดอื่น ทั้งนี้ขึ้นกับดุลพินิจของแพทย์ 
ข. สำหรับบำบัดอาการบวมน้ำของร่างกาย: 
- ผู้ใหญ่: รับประทานยาขนาด 5–10 มิลลิกรัม/วัน  หากจำเป็น แพทย์อาจปรับเพิ่มขนาดรับประทานเป็น 20 มิลลิกรัม/วัน  ขนาดรับประทานสูงสุดไม่เกิน 80 มิลลิกรัม/วัน 
อนึ่ง: 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
- ควรรับประทานยานี้หลังอาหารเช้า ทั้งนี้เพื่อหลีกเลี่ยงอาการระคายเคืองกระเพาะอาหาร-ลำไส้  ประกอบกับช่วยลดภาวะตื่นกลางดึกเพื่อมาเข้าห้องน้ำปัสสาวะ 
- ห้ามใช้กับผู้ที่มีภาวะปัสสาวะไม่ออก/ปัสสาวะขัด  ผู้ป่วยโรคตับขั้นรุนแรง 
- ห้ามใช้กับสตรีมีครรภ์/ตั้งครรภ์ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเมโทลาโซน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคไต   โรคตับ  มีภาวะพร่อง/ขาดเกลือแร่ของร่างกาย 	 รวมทั้งกำลังกินยา/ใช้ยาอะไรอยู่ เพราะยาเมโทลาโซนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีลืมรับประทานยาเมโทลาโซน สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานในมื้อถัดไป ไม่จำเป็นต้องเพิ่มขนาดยาเป็น 2 เท่า ให้รับประทานยาในขนาดปกติ 
การหยุดรับประทานยาเมโทลาโซนทันที  อาจทำให้อาการผู้ป่วยกำเริบขึ้นได้เช่น ความดันโลหิตสูง 
 
 ///// เมโทลาโซนมีผลไม่พึงประสงค์อย่างไร? ///// 
ยาเมโทลาโซนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น มีภาวะโลหิตจาง  มีภาวะLeukopenia(เม็ดเลือดขาวต่ำ) 
- ผลต่อระบบทางเดินอาหาร:  เช่น  ตับอ่อนอักเสบ  คลื่นไส้ อาเจียน  เบื่ออาหาร   ท้องอืด 
- ผลต่อระบบประสาท:  เช่น  วิงเวียน  ปวดศีรษะ  อ่อนแรง 
- ผลต่อระบบหัวใจและหลอดเลือด:   เช่น  ความดันโลหิตต่ำ  เจ็บหน้าอก 
- ผลต่อตับ:  เช่น  เกิดดีซ่าน 
- ผลต่อไต:  เช่น  ไตวาย  ค่าครีเอตินิน(Creatinine)ในเลือดเพิ่มขึ้น 
- ผลต่อผิวหนัง:  เช่น  เกิดผื่นคัน 
- ผลต่อระบบเผาผลาญพลังงานของร่างกาย:  เช่น  เกลือ โซเดียม โปแตสเซียม/โพแทสเซียม และแมกนีเซียม ในเลือดลดต่ำ ขณะที่แคลเซียม และกรดยูริคเพิ่มสูง 
- ผลต่อกล้ามเนื้อ:  เช่น  เป็นตะคริวที่กล้ามเนื้อ 
 
 ///// มีข้อควรระวังการใช้เมโทลาโซนอย่างไร? ///// 
มีข้อควรระวังการใช้ยาเมโทลาโซน เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งจากแพทย์ 
- ห้ามปรับขนาดรับประทานหรือหยุดการใช้ยานี้ด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สีและกลิ่นยาเปลี่ยนไป 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วน ประกอบ ด้วยจะส่งผลใหเกิดผลข้างเคียงจากยาที่รุนแรงขึ้น 
- ระวังการใช้ยานี้กับผู้ป่วยโรคเบาหวาน หรือผู้ที่เริ่มมีอาการของโรคเบาหวาน  ผู้ป่วยโรคเกาต์  โรคเอสแอลอี (SLE หรือ โรค Lupus)  โรคไต  โรคไขมันคอเลสเตอรอลในเลือดสูง 
- ระวังการยาใช้เมโทลาโซนกับผู้ที่มีประวัติแพ้ยา  Sulfonamide,   Sulfonylureas,  ยากลุ่ม Carbonic anhydrase inhibitor,  และยาThiazides 
- หากพบภาวะแพ้ยานี้ เช่น  เจ็บแน่นหน้าอก  หายใจไม่ออก/หายใจลำบาก  มีผื่นขึ้นตามตัว  ให้หยุดใช้ยานี้ทันที แล้วรีบพาผู้ป่วยมาพบแพทย์/มาโรงพยาบาลทันที/ฉุกเฉิน 
- รับประทานยานี้ต่อเนื่อง ตรงตามขนาด และเวลาในแต่ละวันตามแพทย์สั่ง 
- กรณีรับประทานยานี้ตามคำสั่งแพทย์แล้วอาการไม่ดีขึ้น ควรรีบพาผู้ป่วยกลับมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมเมโทลาโซนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เมโทลาโซนมีปฏิกิริยาระหว่างยากับยาตัวอื่นอย่างไร? ///// 
ยาเมโทลาโซนมีปฏิกิริยาระหว่างยากับยาตัวอื่น เช่น 
- การใช้ยาเมโทลาโซนร่วมกับยาบางกลุ่ม อาจทำให้ผู้ป่วยได้รับผลข้างเคียง                จากยากลุ่มดังกล่าวมากขึ้น หากไม่มีความจำเป็นใดๆ ควรหลีกเลี่ยงการใช้ยาร่วมกัน ยากลุ่มดังกล่าว เช่น   ACE inhibitors , Allopurinol , Amantadine,  Diazoxide,  Cyclophosphamide, Digitalis , Ketanserin, Lithium,  Furosemide,  Vecuronium 
- ห้ามใช้ยาเมโทลาโซนร่วมกับยาCisapride  ด้วยจะทำให้เกิดอาการหัวใจเต้นผิดจังหวะตามมา 
- หลีกเลี่ยงการใช้ยาเมโทลาโซนร่วมกับยาLithium ด้วยจะทำให้เกิดอาการ
ท้องเสีย  อาเจียน  ง่วงนอน  ตัวสั่น  และกระหายน้ำตามมา กรณีที่จำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมเป็นกรณีไป 
- ห้ามรับประทานยาเมโทลาโซนร่วมกับเครื่องดื่มประเภทสุรา  ด้วยจะทำให้เกิดอาการ ความดันโลหิตต่ำ  วิงเวียน   ปวดศีรษะ  และเป็นลม  ตามมา 
 ///// ควรเก็บรักษาเมโทลาโซนอย่างไร? ///// 
ควรเก็บยาเมโทลาโซนภายใต้อุณหภูมิ 20-25 องศาเซลเซียส(Celsius) หรือเก็บยาตามคำแนะนำในเอกสารกำกับยา ห้ามเก็บยาในช่องแช่แข็งของตู้เย็น   เก็บยาให้พ้นมือเด็กและสัตว์เลี้ยง  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และไม่เก็บยาในห้องน้ำหรือรถยนต์ 
 ///// เมโทลาโซนมีชื่ออื่นอีกไหม? ผลิตจากบริษัทอะไรบ้าง? ///// 
ยาเมโทลาโซน  มียาชื่อการค้า และบริษัทผู้ผลิต เช่น 
อนึ่ง ยาชื่อการค้าอื่นของยานี้ เช่น  Diurem, Lazon, Mela, Memtoz, Metadur, Metolaz, Metoral, Metoz, Zytanix 
 ///// บรรณานุกรม ///// 
https://www.drugs.com/cdi/metolazone.html[2017,March18] 
http://www.mims.com/thailand/drug/info/metolazone/?type=brief&amp;mtype=generic[2017,March18] 
https://en.wikipedia.org/wiki/Metolazone[2017,March18] 
https://www.drugs.com/drug-interactions/metolazone-index.html?filter=3&amp;generic_only=[2017,March18] 
https://www.drugbank.ca/drugs/DB00524[2017,March18]
