โพรสตาไซคลิน (Prostacyclin)
 ///// บทนำ ///// 
ในปี ค.ศ.1935(พ.ศ.2478) นักวิทยาศาสตร์สามารถสกัดสารโพรสตาแกลนดิน (Prostagalndin ย่อว่า PG)ได้จากน้ำอสุจิเป็นครั้งแรก  โพรสตาแกลนดินมีโครงสร้างทางเคมีเป็นสารประเภทไขมันที่มีการออกฤทธิ์คล้ายกับฮอร์โมนในร่างกาย  เราจะพบการสังเคราะห์สารโพรสตาแกลนดินจากเซลล์ตามเนื้อเยื่อหรือตามอวัยวะต่างๆทั่วร่างกาย  การออกฤทธิ์ที่โดดเด่นของสารโพรสตาแกลนดินเท่าที่ค้นพบ คือ ช่วยขยายหลอดเลือด และยับยั้งการรวมตัวของเกล็ดเลือดซึ่งมีความสัมพันธ์กับกระบวนการอักเสบที่เกิดกับเนื้อเยื่อต่างๆอีกด้วย  ปัจจุบันสารโพรสตาแกลนดินยังถูกจำแนกตามโครงสร้าง และมีชื่อเรียกย่อยที่แตกต่างกัน  อาทิ 
- “พรอสตาไซคลิน (Prostacyclin หรือ Prostaglandin I2 ย่อว่า PGI2)” 
- Dinoprostone (Prostaglandin E2 ย่อว่า PGE2): ที่เป็นสารที่กระตุ้นให้มดลูกมีการบีบรัดตัว 
- Prostaglandin F2∞ (Prostaglandin 2 alpha): เป็นสารที่กระตุ้นให้มดลูกมีการบีบรัดตัว 
- Prostaglandin H2  คือ สารพรอสตาแกลนดินตั้งต้นที่จะไม่ออกฤทธิ์ โดยจะเปลี่ยนเป็นสาร(กลุ่มสารโพรสตาแกลนดินชนิดย่อยๆ)ที่ออกฤทธิ์ต่อไปเมื่อร่างกายจะใช้งาน 
อนึ่ง ในบทความนี้จะขอกล่าวรายละเอียดเฉพาะของสารโพรสตาแกลนดินชนิด”โพรสตาไซคลิน (Prostacyclin)” เท่านั้น 
 
 ///// โพรสตาไซคลินถูกสังเคราะห์ขึ้นได้อย่างไร? ///// 
สารโพรสตาไซคลินจะถูกสังเคราะห์ที่บริเวณผนังภายในหลอดเลือดแดงและหลอดเลือดดำ โดยมีสารโพรสตาแกลนดิน เอช2 (Prostaglandin H2) เป็นสารตั้งต้นที่เมื่อต้องการใช้งาน เซลล์ร่างกายจะใช้เอนไซม์ที่ชื่อว่า Prostacyclin synthase เปลี่ยนโพรสตาแกลนดิน เอช2  ไปเป็น โพรสตาไซคลิน 
 
 ///// โพรสตาไซคลินมีหน้าที่อะไรบ้าง? ///// 
ทั่วไป จำแนกหน้าที่ของโพรสตาไซคลินได้ดังนี้ เช่น 
1. โพรสตาไซคลินจะมีฤทธิ์ป้องกันการรวมตัวของเกล็ดเลือดไปเป็นลิ่มเลือด 
2. โพรสตาไซคลินยังส่งผลช่วยให้หลอดเลือดขยายตัว จึงเป็นการสนับสนุนให้เพิ่มการไหลเวียนของเลือดในหลอดเลือดได้เป็นอย่างดี 
3. มีฤทธิ์แทรกการทำงานของสารชีวะโมเลกุลประเภท Thromboxane (สารสร้างจากเกล็ดเลือด ที่มีฤทธิ์ทำให้หลอดเลือดหดตัว) 
จากเหตุผลทั้ง 3 ข้อ ส่งผลทำให้เกิดธำรงดุลของการไหลเวียนเลือด ทั้งในหลอดเลือดแดงและในหลอดเลือดดำ ได้อย่างเป็นปกติ  และด้วยกลไกที่กล่าวมาทำให้นักวิทยาศาสตร์ได้สังเคราะห์สารโพรสตาไซคลิน อะนาล็อกซ์(Prostacyclin analogue)ขึ้นมาเพื่อใช้เป็นยาลดความดันโลหิตภายในปอด(อ่านเพิ่มเติมในเว็บ haamor.com บทความเรื่อง ความดันหลอดเลือดปอดสูง)ของผู้ป่วยอีกด้วย 
 
 ///// โพรสตาไซคลินมีระยะเวลาในการออกฤทธิ์นานเพียงใด? ///// 
สารโพรสตาไซคลิน มีอายุค่อนข้างสั้น คือ จะมีการสลายตัวประมาณ 50%ไปเป็นสารประกอบ 6-Keto-PGF1(6-Keto-Prostaglandin F1)ภายใน 42 วินาที  ซึ่งสาร 6-Keto-PGF1 จัดว่ามีฤทธิ์ขยายหลอดเลือดน้อยกว่า โพรสตาไซคลิน อาจกล่าวได้ว่า เหตุที่โพรสตาไซคลินมีสภาพคงอยู่ได้ในระยะเวลาสั้นๆก็เพื่อเป็นการเปิดโอกาสให้เกล็ดเลือดสามารถทำหน้าที่ของมันได้เมื่อเกิดบาดแผลที่บริเวณผนังหลอดเลือดนั่นเอง 
 
 ///// บรรณานุกรม ///// 
https://en.wikipedia.org/wiki/Prostaglandin#Functions  [2018,Jan27] 
https://en.wikipedia.org/wiki/Prostacyclin  [2018,Jan27]
