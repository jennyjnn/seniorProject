ทิโคลพิดีน (Ticlopidine)
 ///// บทนำ ///// 
ยาทิโคลพิดีน (Ticlopidine) เป็นยาต้านเกล็ดเลือด (Antiplatelet drug) ด้วยกลไกลดการรวมตัวของเกล็ดเลือดและยับยั้งการสร้างสารธรอมบัส (Thrombus, ลิ่มเลือด) ซึ่งเป็นปัจจัยที่ช่วยให้เลือดแข็งตัว ก่อให้เกิดผลทางคลินิกโดยทำให้การไหลเวียนของเลือดเป็นไปได้อย่างสะดวกขึ้น 
ยาทิโคลพิดีนจัดให้เป็นยาในประเภท Adenosine diphosphate receptor inhibitors (กลุ่มยาต้านเกล็ดเลือด) ถูกออกแบบให้เป็นยารับประทาน ตัวยาสามารถดูดซึมจากระบบทางเดินอาหารได้มากกว่า 80% ซึ่งเมื่อยาเข้าสู่กระแสเลือด จะรวมตัวกับพลาสมาโปรตีนถึงประมาณ 98% ตับจะคอยเปลี่ยนแปลงโครงสร้างทางเคมีของยาทิโคลพิดีนในกระแสเลือดอย่างต่อเนื่อง และร่างกายต้องใช้เวลาประมาณ 12 ชั่วโมงเป็นอย่างต่ำเพื่อกำจัดปริมาณยา 50% ออกจากร่างกายโดยผ่านไปกับปัสสาวะและอุจจาระ 
คณะกรรมการอาหารและยาของไทยได้บรรจุยาทิโคลพิดีนลงในบัญชียาหลักแห่งชาติ โดยระบุเงื่อนไขของการใช้ยานี้กับผู้ป่วยที่ไม่สามารถใช้ยาต้านการแข็งตัวของเลือด Clopidogrel ได้ 
ด้วยยาทิโคลพิดีนมีข้อควรระวังและข้อห้ามใช้กับผู้ป่วยที่มีภาวะเลือดออกง่าย การใช้ยาจึงต้องเป็นไปตามคำสั่งแพทย์เท่านั้น 
 ///// ทิโคลพิดีนมีสรรพคุณ (คุณสมบัติ) อย่างไร? ///// 
ยาทิโคลพิดีนมีสรรพคุณดังนี้ 
- ป้องกันอาการสมองขาดเลือด (อ่านเพิ่มเติมในเว็บ haamor.com บทความเรื่อง อัมพาต  อัมพฤกษ์: โรคหลอดเลือดสมอง) 
- รักษาภาวะหัวใจขาดเลือด (อ่านเพิ่มเติมในเว็บ haamor.com บทความเรื่อง โรคหัวใจ: โรคหลอดเลือดหัวใจ) 
- รักษาอาการปวดน่องเมื่อเดินมากจากกล้ามเนื้อขาดเลือด 
 ///// ทิโคลพิดีนมีกลไกการออกฤทธิ์อย่างไร? ///// 
กลไกการออกฤทธิ์ของยาทิโคลพิดีนคือ ตัวยาจะออกฤทธิ์ยับยั้งการจับตัวของเกล็ดเลือด จึงทำให้เลือดไหลเวียนได้สะดวกขึ้น และเกิดฤทธิ์ของการรักษาตามมา 
 ///// ทิโคลพิดีนมีรูปแบบการจัดจำหน่ายอย่างไร? ///// 
ยาทิโคลพิดีนมีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 250 มิลลิกรัม/เม็ด 
- ยาแคปซูลชนิดรับประทาน ขนาด 250 มิลลิกรัม/แคปซูล 
 ///// ทิโคลพิดีนมีขนาดรับประทานอย่างไร? ///// 
ยาทิโคลพิดีนมีขนาดรับประทานดังนี้เช่น 
- ผู้ใหญ่ (อายุมากกว่า 18 ปีขึ้นไป): รับประทานเริ่มต้นที่ 250 มิลลิกรัมวันละ 2 ครั้งเช้า - เย็น 
- ผู้ที่มีอายุต่ำกว่า 18 ปี: ยังไม่มีการศึกษาที่แน่ชัดถึงผลของยานี้รวมถึงผลข้างเคียงด้วย ในคนกลุ่มอายุดังกล่าว ดังนั้นการใช้ยานี้ในคนกลุ่มนี้จึงขึ้นกับดุลพินิจของแพทย์ผู้รักษา 
*****หมายเหตุ: 
•	สามารถรับประทานยานี้ก่อนหรือพร้อมอาหารก็ได้ 
•	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ผู้รักษาได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาทิโคลพิดีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาทิโคลพิดีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาทิโคลพิดีนสามารถรับประทานเมื่อนึกขึ้นได้ ถ้าเวลาใกล้เคียงกับการ รับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ทิโคลพิดีนมีผลไม่พึงประสงค์อย่างไร? ///// 
ยาทิโคลพิดีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการท้องเสีย คลื่นไส้ อาหารไม่ย่อย เลือดออกง่าย ผื่นคันขึ้นตามผิวหนัง ระดับไขมันคอเลสเตอรอลในเลือดเพิ่มมากขึ้น มีภาวะตับอักเสบและดีซ่าน 
สำหรับผู้ที่ได้รับยานี้เกินขนาดอาจพบอาการมีเลือดออกในกระเพาะอาหาร-ลำไส้ (อ่านเพิ่มเติมในเว็บ haamor.com บทความเรื่อง เลือดออกในทางเดินอาหาร) เกิดอาการชัก ตัวเย็น เสียการทรงตัว หอบเหนื่อย/หายใจลำบาก หากพบอาการดังกล่าว ต้องรีบนำตัวผู้ป่วยส่งโรงพยา บาลทันที 
 ///// มีข้อควรระวังการใช้ทิโคลพิดีนอย่างไร? ///// 
มีข้อควรระวังการใช้ทิโคลพิดีนดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีประวัติเลือดออกง่าย ผู้ที่มีปริมาณเกล็ดเลือดต่ำ 
- ห้ามใช้ยานี้กับผู้ที่มีแผลในกระเพาะอาหาร ผู้ที่อยู่ในภาวะเลือดออกในกะโหลกศีรษะ ผู้ป่วยโรคตับในระยะรุนแรง 
- ห้ามใช้ยานี้กับสตรีที่อยู่ในภาวะให้นมบุตร 
- ระวังการใช้ยานี้กับผู้ป่วยที่มีบาดแผลฉีกขาด ผู้ป่วยที่ไตทำงานผิดปกติตั้งแต่ระดับกลางจนถึงระดับรุนแรง ผู้ป่วยที่เพิ่งได้รับการผ่าตัดมาใหม่ๆ 
- ระวังการใช้ยานี้กับสตรีตั้งครรภ์ ผู้สูงอายุ การจะใช้ยากับผู้ป่วยกลุ่มนี้ต้องขึ้นกับดุลยพินิจของแพทย์เท่านั้น 
- ในช่วง 3 เดือนแรกที่มีการใช้ยานี้ควรต้องตรวจสอบความเข้มข้นของเม็ดเลือดทุกๆประ มาณ 2 สัปดาห์ 
- สำหรับผู้ป่วยที่ต้องเข้ารับการผ่าตัดประเภทรอได้ (Elective surgery) ควรหยุดการใช้ยา   ทิโคลพิดีนเป็นเวลาประมาณ 10 - 14 วัน ทั้งนี้เพื่อป้องกันภาวะเลือดออกในระหว่างการผ่าตัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาทิโคลพิดีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ทิโคลพิดีนมีปฏิกิริยาระหว่างยากับยาตัวอื่นอย่างไร? ///// 
ยาทิโคลพิดีนมีปฏิกิริยาระหว่างยากับยาตัวอื่นดังนี้เช่น 
- การใช้ยาทิโคลพิดีนร่วมกับยา Clopidogrel อาจทำให้ประสิทธิภาพการรักษาภาวะหัวใจล้ม เหลวของยา Clopidogrel ด้อยประสิทธิภาพลงไป กรณีที่จำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีบุคคลไป 
- การใช้ยาทิโคลพิดีนร่วมกับยาแก้ปวดเช่น Ibuprofen อาจทำให้เกิดภาวะเลือดออกง่าย สัง เกตจากปัสสาวะมีเลือดปน อุจจาระมีสีคล้ำเข้ม มีอาการปวดศีรษะ วิงเวียน และอ่อนเพลีย หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาทิโคลพิดีนร่วมกับยารักษาอาการโรคหืดเช่น Theophylline สามารถกระตุ้นให้ร่าง กายผู้ป่วยได้รับผลข้างเคียงจากยาทั้ง 2 ตัวเพิ่มขึ้นเช่น คลื่นไส้ อาเจียน ท้องเสีย ปวดศีรษะ กระสับ กระส่าย นอนไม่หลับ หัวใจเต้นผิดจังหวะ เพื่อหลีกเลี่ยงอาการดังกล่าวแพทย์จะปรับขนาดการใช้ยาให้เหมาะสมกับผู้ป่วยเป็นรายบุคคลไป 
- การใช้ยาทิโคลพิดีนร่วมกับยา Codeine อาจทำให้ประสิทธิภาพการรักษาของยา Codeine ด้อยลงไป การใช้ยาทั้ง 2 ตัวร่วมกันแพทย์จะปรับขนาดการใช้ยาที่เหมาะสมกับผู้ป่วยเป็นกรณีไป 
 ///// ควรเก็บรักษาทิโคลพิดีนอย่างไร? ///// 
สามารถเก็บยาทิโคลพิดีนในช่วงอุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ทิโคลพิดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาทิโคลพิดีนที่จำหน่ายในประเทศไทย มียาชื่อการค้าอื่นๆและบริษัทผู้ผลิตเช่น 
 ///// บรรณานุกรม ///// 
1. http://www.mims.com/Thailand/drug/search/?q=ticlopidine [2015,April11]
	2. http://www.mims.com/USA/Drug/info/ticlopidine/?type=full&amp;mtype=generic#Dosage [2015,April11]
	3. http://www.mims.com/USA/Drug/info/ticlopidine/?type=full&amp;mtype=generic#Dosage [2015,April11]
	4. http://en.wikipedia.org/wiki/Ticlopidine  [2015,April11]
	5. http://www.drugs.com/drug-interactions/ticlopidine,ticlid-index.html?filter=3&amp;generic_only= [2015,April11] 
	6. http://www.drugs.com/cdi/ticlopidine.html [2015,April11]
