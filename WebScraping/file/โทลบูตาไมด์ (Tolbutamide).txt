โทลบูตาไมด์ (Tolbutamide)
 ///// บทนำ ///// 
ยาโทลบูตาไมด์ (Tolbutamide) จัดเป็นยารุ่นแรกๆของกลุ่ม Potassium channel blocker (ยาต้านกระบวนการทำงานของโพแทสเซียมของเซลล์) มีฤทธิ์เพิ่มการหลั่งฮอร์โมนอินซูลิน ทางคลินิกได้นำยานี้มาใช้รักษาโรคเบาหวานชนิดที่ 2 (Type 2 diabetes mellitus) เงื่อนไขหนึ่งที่จะสามารถใช้ยานี้ได้คือร่างกายของผู้ป่วยต้องมีจำนวนเบต้า-เซลล์ (Beta-cell, เซลล์สร้างอินซูลิน) ของตับอ่อนที่ยังทำงานได้หลงเหลืออยู่บ้าง และด้วยกลไกนี้ทำให้ยาโทลบูตาไมด์ไม่สามารถนำไปใช้รักษาโรคเบาหวานชนิดที่ 1 (Type 1 diabetes mellitus) ได้ ผลข้างเคียงที่เด่นๆของยานี้เห็นจะได้แก่ การเกิดภาวะน้ำตาลในเลือดต่ำรวมถึงมีน้ำหนักตัวเพิ่ม 
รูปแบบของยาแผนปัจจุบันของยาโทลบูตาไมด์จะเป็นยาชนิดรับประทานและยาฉีด ซึ่งเมื่อร่างกายดูดซึมยาเข้าสู่กระแสเลือด ตัวยาจะเข้าจับกับพลาสมาโปรตีนได้ประมาณ 96% ตับจะคอยเปลี่ยนแปลงโครงสร้างทางเคมีของยาโทลบูตาไมด์อยู่ตลอดเวลา ซึ่งร่างกายต้องใช้เวลาประมาณ 4.5 - 6.5 ชั่วโมงเพื่อกำจัดยา 50% ออกจากกระแสเลือดโดยผ่านทิ้งไปกับปัสสาวะ 
ยาโทลบูตาไมด์มักจะไม่ได้รับเป็นยาทางเลือกแรกๆในการรักษาผู้ป่วยเบาหวาน ด้วยก่อให้เกิดอาการข้างเคียง/ผลข้างเคียงได้มาก แต่โทลบูตาไมด์เป็นยาที่ออกฤทธิ์ระยะสั้น ถูกทำลายได้เร็ว      จึงเหมาะที่จะใช้ยานี้กับผู้ป่วยเบาหวานที่สูงอายุ อย่างไรก็ตามการใช้ยาโทลบูตาไมด์กับกลุ่มผู้ป่วยเบาหวานยังมีข้อจำกัดอีกมากมายเช่น ผู้ป่วยมีโรคประจำตัวอื่นร่วมด้วย มีการใช้ยาอื่นๆอยู่แล้ว อายุและสภาพของร่างกายผู้ป่วย ฯลฯ ดังนั้น เพื่อความปลอดภัยของตัวผู้ป่วยเองการใช้ยาโทลบูตาไมด์จะต้องเป็นไปตามคำสั่งของแพทย์ผู้รักษาอย่างเคร่งครัด 
 ///// โทลบูตาไมด์มีสรรพคุณ (คุณสมบัติ) อย่างไร? ///// 
ยาโทลบูตาไมด์มีสรรพคุณใช้รักษาโรคเบาหวานชนิดที่ 2 
 ///// โทลบูตาไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาโทลบูตาไมด์คือ ตัวยาจะทำให้เบต้าเซลล์ในตับอ่อนเร่งสร้างและหลั่งฮอร์โมนอินซูลิน และถ้าใช้ยานี้อย่างต่อเนื่องจะมีกลไกลดการสร้างน้ำตาลกลูโคสจากตับด้วยเช่นกัน จากกลไกเหล่านี้จึงทำให้เกิดฤทธิ์รักษาตามสรรพคุณ 
 ///// โทลบูตาไมด์มีรูปแบบการจัดจำหน่ายอย่างไร? ///// 
ยาโทลบูตาไมด์มีรูปแบบการจัดจำหน่ายเป็นยาเม็ดชนิดรับประทาน ขนาด 0.25 และ 0.50    กรัม/เม็ด 
 ///// โทลบูตาไมด์มีขนาดรับประทาน/การบริหารยาอย่างไร? ///// 
ยาโทลบูตาไมด์มีขนาดรับประทานสำหรับรักษาเบาหวานชนิดที่ 2 ดังนี้เช่น 
- ผู้ใหญ่: รับประทานเริ่มต้นที่ 1 - 2 กรัม/วัน สามารถรับประทานยาเพียงครั้งเดียวหลังอาหารเช้าหรือแบ่งรับประทานก็ได้ ขนาดรับประทานที่คงระดับการรักษาอยู่ที่ 0.25 - 2 กรัม/วัน ขนาดรับประทานสูงสุดไม่เกิน 3 กรัม/วัน 
- ผู้สูงอายุและผู้ป่วยโรคตับ โรคไต: อาจต้องปรับขนาดรับประทานตามสภาพร่างกายของผู้ป่วย โดยเป็นไปตามดุลยพินิจของแพทย์ผู้รักษา 
- เด็ก: ยังไม่มีข้อมูลการใช้ยานี้ในเด็ก 
*****หมายเหตุ: 
- ควรรับประทานยานี้พร้อมอาหาร 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาโทลบูตาไมด์ ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาโทลบูตาไมด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโทลบูตาไมด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// โทลบูตาไมด์มีผลไม่พึงประสงค์อย่างไร? ///// 
ยาโทลบูตาไมด์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการวิงเวียน ง่วงนอน ตาพร่า หากผู้ป่วยดื่มสุราร่วมกับยานี้จะยิ่งทำให้อาการข้างเคียงที่กล่าวมาเพิ่มระดับความรุนแรงมากยิ่งขึ้น 
อาการข้างเคียงอื่นของยานี้ที่อาจพบได้อีกเช่น แสบร้อนกลางอก ปวดศีรษะ มีผื่นคันตามผิว หนัง มีภาวะดีซ่าน ตรวจเลือดพบเกลือโซเดียมในร่างกายต่ำ แพ้แสงแดด ตรวจเลือดพบตับทำงานผิดปกติ เป็นต้น 
สำหรับผู้ที่รับประทานยานี้เกินขนาดจะพบอาการน้ำตาลในเลือดต่ำ หากมีอาการไม่มาก สามารถให้ผู้ป่วยรับประทานน้ำตาลกลูโคส หรือรับประทานอาหารจะทำให้อาการดีขึ้น แต่หากมีภาวะน้ำตาลในเลือดต่ำแบบรุนแรงและมีภาวะโคม่าหรือเกิดอาการชักร่วมด้วย ให้รีบนำผู้ป่วยส่งโรงพยาบาลทันที 
 ///// มีข้อควรระวังการใช้โทลบูตาไมด์อย่างไร? ///// 
มีข้อควรระวังการใช้ยาโทลบูตาไมด์ดังนี้เช่น 
- ห้ามใช้กับผู้ที่แพ้ยานี้ 
- ห้ามรับประทานยานี้พร้อมกับสุราหรือเครื่องดื่มที่มีส่วนผสมของแอลกอฮอล์ด้วยจะทำให้เกิดภาวะน้ำตาลในเลือดต่ำมากยิ่งขึ้น 
- ควบคุมอาหาร ออกกำลังกาย ตามคำแนะนำของแพทย์พยาบาลเพื่อสนับสนุนควบคุมรักษาอาการของโรคเบาหวาน 
- หากเกิดภาวะน้ำตาลในเลือดต่ำเนื่องจากการใช้ยานี้ ให้สังเกตอาการเช่น เหงื่อออกมาก  อ่อนเพลีย วิงเวียน ง่วงนอน หรือคล้ายจะเป็นลม หัวใจเต้นเร็ว ตาพร่า ปวดศีรษะ อาจหนาวสั่น หรือ อาจรู้สึกหิวมากขึ้น ให้รีบรับประทานอาหารที่สามารถเพิ่มระดับน้ำตาลในเลือดเช่น น้ำหวาน ลูกกวาด น้ำผลไม้ เป็นต้น ถ้าอาการยังคงอยู่หลังดูแลตนเองควรรีบไปโรงพยาบาล 
- ขณะใช้ยานี้พยายามหลีกเลี่ยงการสัมผัสแสงแดดโดยตรงเป็นเวลานาน ด้วยยานี้อาจกระตุ้นการแพ้แสงแดดได้ 
- ระวังการใช้ยานี้ในผู้สูงอายุ ผู้ป่วยโรคตับ โรคไต ผู้ป่วยโรคไทรอยด์ ผู้ป่วยที่เพิ่งเข้ารับการผ่าตัด 
- ไม่แนะนำการใช้ยานี้กับเด็กด้วยยังไม่มีรายงานด้านความปลอดภัย รวมถึงประสิทธิภาพของการรักษาที่ยืนยันอย่างเป็นทางการ 
- ระวังการใช้ยานี้กับสตรีตั้งครรภ์รวมไปถึงสตรีที่อยู่ในภาวะให้นมบุตร ด้วยตัวยาโทลบูตาไมด์สามารถขับออกมากับน้ำนมของมารดาได้ 
- การใช้ยานี้เป็นเวลานานๆในผู้ป่วยบางราย อาจพบว่าการควบคุมระดับน้ำตาลในกระแสเลือดด้อยประสิทธิภาพลง หากพบภาวะดังกล่าว (ทราบได้จากการตรวจดูค่าน้ำตาลจากการตรวจเลือด หรือจากการตรวจปัสสาวะ) ควรรีบปรึกษาแพทย์/ไปโรงพยาบาลก่อนนัด เพื่อแพทย์ปรับแนวทางการรักษาและ/หรือเปลี่ยนเป็นยาตัวอื่นแทน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโทลบูตาไมด์ด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โทลบูตาไมด์มีปฏิกิริยาระหว่างยากับยาตัวอื่นอย่างไร? ///// 
ยาโทลบูตาไมด์มีปฏิกิริยาระหว่างยากับยาตัวอื่นดังนี้เช่น 
- มียาหลายรายการเมื่อใช้ร่วมกับยาโทลบูตาไมด์จะส่งผลให้เกิดภาวะน้ำตาลในเลือดต่ำ หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมกับผู้ป่วยเป็นกรณีๆไป ยากลุ่มดังกล่าวเช่น ยาต้านการแข็งตัวของเลือด, ยากลุ่มเอโซล (Azole), ยาต้านเชื้อรา, ยากลุ่ม Histamine        H2 antagonists, Chloramphenicol, Clofibrate, Dicumarol, Fenfluramine (ยาลดความอ้วน), Fluconazole, Gemfibrozil, Methyldopa, MAOIs, Phenylbutazole, Probenecid, Salicylates, Sulfinpyrazone (ยารักษาโรคเกาต์), Sulfonamides, Tricyclic anti-depressants 
- การใช้ยาโทลบูตาไมด์ร่วมกับยาบางกลุ่มจะทำให้ประสิทธิภาพของการลดน้ำตาลในกระแสเลือดของยาโทลบูตาไมด์ลดต่ำลง หากจำเป็นต้องใช้ยาร่วมกันแพทย์จะปรับขนาดการใช้ให้เหมาะสมเป็นรายบุคคลไป ยากลุ่มดังกล่าวเช่น Beta-blockers, Calcium channel blockers, Cholestyra     mine, Corticosteroids, Diazoxide, Estrogens, Hydantoins (ยากันชัก), Isoniazid, Nicotinic acid (วิตามิน บี3), Phenothiazines, Rifampin, Sympathomimetic drugs, Thiazide diuretics และยาเม็ดคุมกำเนิด 
- การใช้ยาโทลบูตาไมด์ร่วมกับยาถ่านกัมมันต์ (Charcoal) สามารถลดการดูดซึมของยาโทลบูตาไมด์และส่งผลต่อประสิทธิภาพของการรักษา รวมถึงผลข้างเคียงหรือพิษจากยาโทลบูตาไมด์ได้เช่นเดียวกัน หากไม่มีความจำเป็นใดๆควรหลีกเลี่ยงการรับประทานยาร่วมกัน 
- การใช้ยาโทลบูตาไมด์ร่วมกับยา Digoxin อาจเพิ่มความเข้มข้นของ Digoxin ในกระแสเลือดให้มากขึ้น หากจำเป็นต้องใช้ร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
 ///// ควรเก็บรักษาโทลบูตาไมด์อย่างไร? ///// 
ควรเก็บยาโทลบูตาไมด์ในช่วงอุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// โทลบูตาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาโทลบูตาไมด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Tolbutamide [2015,March28]
	2 http://www.mims.com/USA/drug/info/tolbutamide/?type=full&amp;mtype=generic#Dosage [2015,March28]
	3 http://www.drugs.com/ppa/tolbutamide.html [2015,March28]
	4 http://www.drugs.com/drug-interactions/tolbutamide.html [2015,March28]
	5 http://xpil.medicines.org.uk/ViewPil.aspx?DocID=18155 [2015,March28]
	6 http://www.sanitarian.net/tolbutamide/ [2015,March28]
	7 http://www.mims.com/Singapore/drug/info/Apo-Tolbutamide/ [2015,March28]
	8 http://www.mims.com/Singapore/drug/search/?q=tolbutamide [2015,March28]
	9 http://chealth.canoe.ca/drug_info_details.asp?brand_name_id=236 [2015,March28]
	10 http://www.drugs.com/imprints/orinase-250-2168.html [2015,March28]
