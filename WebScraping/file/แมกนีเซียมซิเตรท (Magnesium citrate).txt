แมกนีเซียมซิเตรท (Magnesium citrate)
 ///// บทนำ ///// 
ยาแมกนีเซียมซิเตรท (Magnesium citrate หรือ Citrate of Magnesia หรือชื่อการค้าอื่น ในต่างประเทศคือ Citroma) เป็นสารประกอบที่เตรียมได้จากเกลือของแมกนีเซียมเข้าทำปฏิกิริยากับกรดซิตริก (Citric acid) แมกนีเซียมซิเตรทถูกนำมาเป็นส่วนประกอบในอาหารเสริมและใช้ปรับค่าความเป็นกรดด่างในอาหาร ทางเภสัชภัณฑ์ได้ใช้แมกนีเซียมซิเตรทเป็นยาระบายชนิดน้ำ ด้วยมีกลไกออกฤทธิ์ในลำไส้ของคนเราโดยแมกนีเซียมซิเตรทจะดึง/ดูดน้ำตามเนื้อเยื่อต่างๆของร่างกายเข้ามาอยู่ในลำไส้หรือที่เรียกกันว่ากระบวนการออสโมซิส (Osmosis) นั่นเอง การมีน้ำในลำไส้เป็นปริมาณมากจะเกิดการกระตุ้นให้อยากขับถ่ายขึ้นมา 
ทางคลินิกยังพบข้อมูลว่าแมกนีเซียมซิเตรทสามารถป้องกันการเกิดนิ่วในไตได้อีกด้วย ทั้งนี้มีเงื่อนไขของการใช้ยาแมกนีเซียมซิเตรทบางประการที่ควรทราบดังนี้เช่น 
- ผู้ป่วยต้องไม่มีอาการปวดท้อง คลื่นไส้ อาเจียน หรือถ่ายมีเลือดปน/อุจจาระเป็นเลือด 
- ผู้ป่วยต้องไม่ใช่เด็กที่มีอายุต่ำกว่า 2 ปีด้วยยังมิได้มีการศึกษาถึงความปลอดภัยการใช้ยากับผู้ป่วยกลุ่มนี้อย่างเพียงพอ 
- ผู้ป่วยสตรีต้องไม่อยู่ในภาวะตั้งครรภ์หรืออยู่ในภาวะเลี้ยงบุตรด้วยน้ำนมของตนเอง 
นอกจากนี้กรณีที่แพทย์สั่งจ่ายยาแมกนีเซียมซิเตรทให้กับผู้ป่วยแล้ว ยังมีสิ่งที่พึงปฏิบัติและข้อมูลบางประการที่ควรต้องทราบเพิ่มเติมดังต่อไปนี้เช่น 
- ห้ามมิให้ผู้ป่วยปรับขนาดรับประทานด้วยตนเอง 
- หากพบอาการแพ้ยานี้เช่น แน่นหน้าอก/หายใจลำบาก มีผื่นขึ้นเต็มตัว บวมตามใบหน้า-มือ-เท้า ให้หยุดใช้ยานี้แล้วมาพบแพทย์/มาโรงพยาบาลทันที/ฉุกเฉิน 
- ผู้ป่วยจะมีอาการข้างเคียง (ผลข้างเคียง) เกิดขึ้นบ้างเช่น รู้สึกไม่สบายในท้องร่วมกับมีอาการท้องเสียติดตามมา อาการข้างเคียงเหล่านี้สามารถหายได้เองด้วยร่างกายจะมีการปรับตัวหลังการใช้ยานี้ แต่หากเกิดอาการข้างเคียงอย่างรุนแรงต่อเนื่องและรบกวนการดำเนินของชีวิตประจำวัน ต้องหยุดการใช้ยานี้แล้วรีบกลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
อนึ่ง การที่ร่างกายได้รับเกลือแมกนีเซียมมากเกินไปสามารถส่งผลต่อการทำงานของระบบอวัยวะต่างๆในร่างกายดังนี้เช่น 
- ต่อระบบประสาท: เช่น ทำให้รู้สึกสับสน ซึมเศร้า ง่วงนอน มีการหายใจลำบาก 
- ต่อการทำงานของหัวใจ: โดยทำให้เกิดความดันโลหิตต่ำ การนำคลื่นไฟฟ้าหัวใจผิดปกติ และเกิดภาวะหัวใจเต้นช้าผิดปกติติดตามมา 
- ต่อระบบทางเดินอาหาร: จะกระตุ้นให้อยากอาเจียน หรือกดระบบการหลั่งพาราไทรอยด์ฮอร์โมนจากต่อมพาราไทรอยด์ และทำให้ระดับแคลเซียมในกระแสเลือดลดลงอีกด้วย 
การใช้แมกนีเซียมซิเตรทในรูปของยาระบายเป็นเรื่องปลายทาง ผู้ป่วยควรหาสาเหตุของอาการท้องผูกร่วมกับการปรับพฤติกรรมของการบริโภค การออกกำลังกาย การพักผ่อนอย่างเหมาะสม ขอแนะนำอ่านบทความทางสุขภาพในเว็บไซด์ หาหมอ.com เรื่อง ท้องผูก (Constipation) โดยศาสตราจารย์เกียรติคุณแพทย์หญิงพวงทอง ไกรพิบูลย์ 
 ///// แมกนีเซียมซิเตรทมีสรรพคุณ (คุณสมบัติ) อย่างไร? ///// 
ยาแมกนีเซียมซิเตรทมีสรรพคุณ/ข้อบ่งใช้เช่น 
- ใช้เป็นยาระบายบรรเทาอาการท้องผูกทั้งในผู้ใหญ่และในเด็ก 
 ///// แมกนีเซียมซิเตรทมีกลไกการออกฤทธิ์อย่างไร? ///// 
ยาแมกนีเซียมซิเตรทมีกลไกการออกฤทธิ์โดย ต้วยาจะออกฤทธิ์โดยมีกระบวนการดึงน้ำตามเนื้อเยื่อของร่างกายเข้าสู่ลำไส้ ปริมาณน้ำในลำไส้ที่ค่อยๆเพิ่มขึ้นจะสร้างแรงดันและเกิดการกระตุ้นให้ลำไส้มีการบีบตัวและเกิดการขับถ่ายอุจจาระติดตามมา 
 ///// แมกนีเซียมซิเตรทมีรูปแบบการจัดจำหน่ายอย่างไร? ///// 
ยาแมกนีเซียมซิเตรทมีรูปแบบการจัดจำหน่ายเป็นยาน้ำชนิดรับประทาน ขนาด 1.745 กรัม/30 มิลลิลิตร 
 ///// แมกนีเซียมซิเตรทมีขนาดรับประทานอย่างไร? ///// 
ยาแมกนีเซียมซิเตรทมีขนาดรับประทานเช่น 
- ผู้ใหญ่และเด็กอายุมากกว่า 12 ปี: รับประทานยาครั้งละ 240 มิลลิลิตรครั้งเดียว จากนั้นให้รอการขับถ่าย 
- เด็กอายุ 6 - 12 ปี: รับประทานครั้งละ 100 - 150 มิลลิลิตรครั้งเดียว 
- เด็กอายุ 2 - 5 ปี : รับประทาน 0.5 มิลลิลิตร/น้ำหนักตัว 1 กิโลกรัม ขนาดรับประทานสูงสุดไม่เกิน 200 มิลลิลิตร หากยังไม่ขับถ่ายให้ทำตามคำแนะนำของแพทย์ผู้รักษา 
- เด็กอายุต่ำกว่า 2 ปี: ห้ามใช้ยานี้กับเด็กที่มีอายุต่ำกว่า 2 ปี 
*อนึ่ง 
- หากผู้ป่วยมีภาวะโรคไตหรือมีค่าครีเอตินินเคลียแรนซ์ (Creatinine clearance, ค่าการทำงานของไตที่รู้ได้จากการตรวจเลือด) น้อยกว่า 50 มิลลิลิตร/นาที ให้หลีกเลี่ยงการใช้ยานี้ ด้วยอาจทำให้เกลือแมกนีเซียมในเลือดมีระดับสูงเกินปกติ 
- หลังการรับประทานยานี้แพทย์มักจะแนะนำให้ดื่มน้ำตามด้วย ควรดื่มน้ำตามปริมาณที่แพทย์แนะนำ 
- ควรรับประทานยานี้ช่วงท้องว่างคือประมาณ 1 ชั่วโมงก่อนอาหารหรือประมาณ 2 ชั่วโมง หลังอาหาร 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาแมกนีเซียมซิเตรท ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาแมกนีเซียมซิเตรทอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแมกนีเซียมซิเตรทสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาแมกนีเซียมซิเตรทตรงเวลา 
 ///// แมกนีเซียมซิเตรทมีผลไม่พึงประสงค์อย่างไร? ///// 
ยาแมกนีเซียมซิเตรทสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น คลื่นไส้ มีภาวะท้องเสีย รู้สึกไม่สบายในช่องท้อง กล้ามเนื้ออ่อนแรง รู้สึกสับสน ง่วงนอน ซึมเศร้า ระบบหายใจล้มเหลว ไตทำงานผิดปกติ ผู้ป่วยบางรายอาจพบความดันโลหิตต่ำ หัวใจเต้นช้าผิดจังหวะ และเกิดภาวะเกลือแคลเซียมในเลือดต่ำ 
 ///// มีข้อควรระวังการใช้แมกนีเซียมซิเตรทอย่างไร? ///// 
มีข้อควรระวังการใช้ยาแมกนีเซียมซิเตรทเช่น 
- ห้ามใช้กับผู้ที่แพ้ยาแมกนีเซียมซิเตรท 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุโดยไม่มีคำสั่ง จากแพทย์ 
- ห้ามปรับขนาดรับประทานด้วยตนเอง 
- ห้ามใช้ยานี้ด้วยตนเองเป็นประจำด้วยจะเสี่ยงต่อภาวะเกลือแมกนีเซียมในร่างกายเกินมาตรฐาน และส่งผลกระทบต่อระบบการทำงานของระบบประสาท หัวใจ รวมถึงกระบวนการเผาผลาญพลังงานของร่างกาย 
- ห้ามใช้ยานี้กับผู้ที่มีภาวะลำไส้อุดตัน ผู้ที่ขับถ่ายเป็นเลือด/อุจจาระเป็นเลือด ผู้ที่อยู่ในภาวะคลื่นไส้-อาเจียน 
- หลีกเลี่ยงการใช้ยากับผู้ป่วยโรคไต 
- ควรเตรียม-รอการขับถ่ายหลังรับประทานยาไปแล้วภายใน ½ - 6 ชั่วโมง 
- การใช้ยานี้ควรต้องเป็นไปตามคำสั่งของแพทย์เท่านั้น 
- หากหลังรับประทานยานี้แล้วพบอาการถ่ายมีเลือดปน/อุจจาระเป็นเลือด ให้รีบนำตัวผู้ ป่วยมาพบแพทย์/มาโรงพยาบาลทันที/ฉุกเฉิน 
- หากอาการท้องผูกไม่ดีขึ้นหลังใช้ยานี้ให้กลับมาพบแพทย์/มาโรงพยาบาลเพื่อแพทย์พิจารณาปรับแนวทางการรักษา 
- ควรค้นหาสาเหตุของอาการท้องผูกและรักษาที่ต้นเหตุ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแมกนีเซียมซิเตรทด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แมกนีเซียมซิเตรทมีปฏิกิริยาระหว่างยากับยาตัวอื่นอย่างไร? ///// 
ยาแมกนีเซียมซิเตรทมีปฏิกิริยาระหว่างยากับยาตัวอื่นเช่น 
- หลีกเลี่ยงการรับประทานยาแมกนีเซียมซิเตรทร่วมกับยารักษาโรคเอชไอวี/HIV เช่น Dolutegravir ด้วยเกลือแมกนีเซียมจะรบกวนการดูดซึมของยา Dolutegravir และทำให้ประ สิทธิภาพในการรักษาด้อยลงไป 
- หลีกเลี่ยงการรับประทานยาแมกนีเซียมซิเตรทร่วมกับยา Hydrocortisone ด้วยจะเพิ่มความเสี่ยงของภาวะขาดน้ำของร่างกาย มีระดับเกลือโพแทสเซียมในเลือดต่ำ และทำให้กล้ามเนื้ออ่อนแรง หายใจลำบาก จนถึงขั้นหัวใจเต้นผิดจังหวะติดตามมา 
- ห้ามรับประทานยาแมกนีเซียมซิเตรทร่วมกับยา Ciprofloxacin ด้วยจะทำให้การดูดซึมยา Ciprofloxacin ลดน้อยลงจนส่งผลต่อการต่อต้านเชื้อแบคทีเรียที่เป็นสาเหตุของการติดเชื้อ หากจำเป็นต้องใช้ร่วมกันควรเว้นระยะเวลาของการรับประทานยาให้ห่างกันประมาณ 4 - 6 ชั่วโมง 
- หลีกเลี่ยงการรับประทานยาแมกนีเซียมซิเตรทร่วมกับยา Ergocalciferol/Vitamin D โดย เฉพาะกับผู้ป่วยที่ต้องทำการล้างไต จะทำให้ระดับเกลือแมกนีเซียมในร่างกายเพิ่มสูงจนเป็นเหตุให้เกิดอาการคลื่นไส้ อาเจียน หน้าแดง ความดันโลหิตต่ำ หัวใจเต้นช้า ง่วงนอน จนถึงขั้นภาวะโคม่าติดตามมา 
 ///// ควรเก็บรักษาแมกนีเซียมซิเตรทอย่างไร ///// 
ควรเก็บยาแมกนีเซียมซิเตรทในช่วงอุณหภูมิ 20 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// แมกนีเซียมซิเตรทมีชื่ออื่นอีกไหม? ผลิตจากบริษัทอะไรบ้าง? ///// 
ยาแมกนีเซียมซิเตรทที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Magnesium_citrate#Use_and_dosage  [2016,Jan16] 
http://www.drugs.com/dosage/magnesium-citrate.html  [2016,Jan16] 
http://www.drugs.com/dosage/magnesium-citrate.html#Usual_Adult_Dose_for_Constipation  [2016,Jan16] 
http://www.drugs.com/drug-interactions/magnesium-citrate.html  [2016,Jan16] 
http://www.drugs.com/pro/magnesium-citrate-liquid.html  [2016,Jan16]
