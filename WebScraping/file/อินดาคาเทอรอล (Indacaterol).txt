อินดาคาเทอรอล (Indacaterol)
 ///// บทนำ ///// 
ยาอินดาคาเทอรอล(Indacaterol หรือ Indacaterol maleate) เป็นยาในกลุ่มเบต้า2 แอดริเนอร์จิก อโกนิสท์(Beta 2 adrenergic agonist) ที่ออกฤทธิ์ได้ยาวนาน (Ultra-long-acting beta2 agonists) ถูกพัฒนาขึ้นโดยบริษัทยาNovartis    ทางคลินิก ได้นำมาใช้เป็นยาบำบัดอาการโรคปอดอุดกั้นเรื้อรัง(COPD) โดยยาอินดาคาเทอรอลจะทำหน้าที่บรรเทาอาการและชะลอพัฒนาการของโรค  นอกจากนี้ แพทย์จะให้คำแนะนำกับผู้ป่วยเพื่อหลีกเลี่ยง ปัจจัยเสี่ยงของการเกิดโรค เช่น หยุดการสูบบุหรี่  เลือกอยู่ในสถานที่ที่ไม่มีมลพิษทางอากาศ  รวมถึงการปฏิบัติตัวอย่างเหมาะสม อย่างเช่น การออกกำลังกายสม่ำเสมอ  การพักผ่อน  และการรับประทานอาหารมีประโยชน์5หมู่ให้ครบถ้วนในทุกวัน  ปัจจุบัน ยาอินดาคาเทอรอลมีจำหน่ายและเป็นที่ยอมรับอย่างแพร่หลายในแถบยุโรปตลอดจนอเมริกาและเอเชีย 
ยาอินดาคาเทอรอล มีรูปแบบเภสัชภัณฑ์เป็นยาสูดพ่นทางปาก(ยาพ่นปาก) เพื่อให้ตัวยาถูกนำส่งไปยังหลอดลมและทำให้มีการขยายตัวของหลอดลม ส่งผลให้อากาศไหลเวียนเข้าถุงลมในปอดได้สะดวกมากขึ้น  นอกจากประสิทธิภาพทางการรักษาแล้ว จุดเด่นของยาอินดาคาเทอรอลยังเป็นเรื่องวิธีการใช้งาน  ด้วยผงยาจะถูกบรรจุในแคปซูล  การพ่นยาแต่ละครั้งต้องนำแคปซูลใส่อุปกรณ์สูดพ่น จากนั้นต้องกดปุ่มหรือก้านกระแทกให้แคปซูลแตกออกก่อน แล้วจึงสูดพ่นเอาผงยาเข้าปอดจนหมด  ดังนั้นข้อดีของเภสัชภัณฑ์ดังกล่าว คือ ช่วยใช้การสูดพ่นแต่ละครั้งได้ปริมาณยาที่ค่อนข้างคงที่ 
สิ่งสำคัญที่แพทย์และเภสัชกร ย้ำกับผู้ที่ใช้ยานี้/ผู้ป่วย คือ ห้ามรับประทานแคปซูลยานี้  เพราะแคปซูลยานี้ถูกออกแบบมาเพื่อใช้กับอุปกรณ์สูดพ่นเท่านั้น  โดยหลังการสูดพ่น  ตัวยานี้จะเริ่มออกฤทธิ์ภายในประมาณ 5 นาที   ยาอินดาคาเทอรอลมีช่วงเวลาของการออกฤทธิ์นานได้ถึง 24 ชั่วโมง ตัวยานี้สามารถดูดซึมจากทางเดินหายใจเข้าสู่กระแสเลือดได้ประมาณ 43%  จากนั้นยาอินดาคาเทอรอลในกระแสเลือดจะเข้ารวมตัวกับพลาสมาโปรตีนได้ถึงประมาณ 95%   ตัวยานี้จะถูกเอนไซม์ในตับที่เรียกว่า CYP3A4 (Cytochrome P450 3A4), CYP1A1(Cytochrome P450 1A1),  และ CYP2D6(Cytochrome P450 2D6) ทำลายโครงสร้างทางเคมี  ซึ่งร่างกายต้องใช้เวลาประมาณ 40–56 ชั่วโมงเพื่อกำจัดยานี้ออกจากกระแสเลือด โดยผ่านทิ้งไปกับอุจจาระ และมียาเพียงส่วนน้อยที่ถูกขับออกไปกับปัสสาวะ 
ยังมีข้อห้ามใช้  ข้อควรระวัง รวมถึงวิธีการใช้อุปกรณ์พ่นยา ของยา                       อินดาคาเทอรอลที่ผู้ป่วยควรทราบดังนี้ เช่น 
- ต้องไม่ใช้กับผู้ที่มีประวัติแพ้ยาอินดาคาเทอรอล 
- ห้ามใช้ยานี้ขณะที่ผู้ป่วยมีอาการหอบหืด  หรือขณะที่มีอาการแน่นหน้าอก/หายใจลำบาก/หายใจขัด    ไอ 
- ห้ามใช้ร่วมกับยารักษาโรคปอดอุดกั้นเรื้อรังที่ออกฤทธิ์นานตัวอื่นๆ 
- การใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  จะต้องเป็นไปตามดุลยพินิจของแพทย์ผู้รักษาเท่านั้น 
- ยานี้สามารถทำให้อาการของโรคบางประเภทรุนแรงขึ้นได้  ดังนั้นควรหลีกเลี่ยงการใช้ยานี้กับผู้ที่มีโรคประจำตัวดังต่อไปนี้ เช่น  ต่อมไทรอยด์เป็นพิษ    โรคลมชัก  	  โรคเบาหวาน  ผู้ที่มีภาวะเกลือโปแตสเซียม/โพแทสเซียมในเลือดต่ำ   โรคหลอดเลือดหัวใจ   โรคหัวใจเต้นผิดจังหวะ    โรคความดันโลหิตสูง 
- แคปซูลยานี้ที่จะนำมาสูดพ่น ต้องอยู่ในแผงยาซึ่งเป็นอลูมิเนียมฟอยด์ที่ป้องกันความชื้น  ห้ามใช้แคปซูลที่ถูกแกะออกจากแผงยาและทิ้งไว้เป็นเวลานาน ซึ่งกรณีเช่นนี้ให้ทิ้งทำลายแคปซูลนั้น 
- ใส่แคปซูลยานี้ลงในอุปกรณ์สูดพ่น กดปุ่มของอุปกรณ์สูดพ่นจนได้ยินเสียงดังคลิ้กที่แสดงว่าตัวยาถูกปลดปล่อยจากแคปซูลแล้ว 
- การสูดพ่นยานี้ ผู้ป่วยจะต้องผ่อนลมหายใจออก กลั้นหายใจเล็กน้อย อมปากท่อของอุปกรณ์สูดพ่น แล้วสูดหายใจทางปาก เพื่อดึงผงยาออกจากอุปกรณ์ ห้ามมิให้พ่นลมหายใจใส่อุปกรณ์เด็ดขาด  หลังจากนั้น นำอุปกรณ์พ่นยาออกจากปาก แล้วกลั้นหายใจไว้นานเท่าที่ทำได้ 
- การสูดพ่นยานี้  ควรต้องทำถึง 2 ครั้งต่อ 1 แคปซูล เพื่อให้ผู้ป่วยได้รับยาจนหมดแคปซูล หรือตามคำแนะนำของแพทย์/พยาบาล 
- ทิ้งเปลือกแคปซูลออกจากอุปกรณ์พ่นยา  ทำความสะอาดอุปกรณ์ฯตามแพทย์/พยาบาล/เดอกสารกำกับยาแนะนำ และเก็บไว้ในสถานที่ที่แห้ง 
- ต้องใช้ยานี้ต่อเนื่อง ห้ามหยุดการใช้ยาด้วยตนเอง นอกจากจะมีคำสั่งแพทย์ 
- ยาอินดาคาเทอรอลไม่สามารถระงับอาการของโรคปอดอุดกั้นเรื้อรังได้ภายในทันทีทันใด  กรณีที่ผู้ป่วยเกิดอาการกำเริบของโรค  ทางคลินิก แพทย์จะแนะนำให้ใช้ยาระงับอาการอย่างเฉียบพลัน เช่น Albuterol ซึ่งผู้ป่วยควรมีติดตัวเพื่อใช้ในกรณี	  ฉุกเฉิน 
- หากอาการของโรคปอดอุดกั้นไม่ดีขึ้น ถึงแม้จะใช้ยาไปสักระยะหนึ่งแล้ว  ผู้ป่วยควรกลับมาขอคำปรึกษาจากแพทย์/มาโรงพยาบาลก่อนแพทย์นัด 
- ห้ามใช้ยานี้กับเด็ก ด้วยยาอินดาคาเทอรอลถูกออกแบบมาสำหรับผู้ใหญ่ ทางคลินิกยังไม่มีข้อมูลยืนยันถึงประสิทธิภาพ และผลข้างเคียงการใช้ยานี้กับเด็ก 
ผู้ที่ได้รับยาอินดาคาเทอรอล อาจมีอาการข้างเคียง(ผลข้างเคียง)บางอย่าง เช่น  ไอ  ปวดศีรษะ   คลื่นไส้  กระสับกระส่าย  เป็นต้น 
*สำหรับผู้ที่ใช้ยาอินดาคาเทอรอล  อย่างขาดความระมัดระวังจนเป็นเหตุให้ได้รับยานี้เกินขนาด  จะก่อให้เกิดอาการ   แน่นหน้าอก/หายใจลำบาก     เป็นลม  หัวใจเต้นผิดจังหวะ  เกิดลมชัก   วิงเวียน   ปากแห้ง   ปวดศีรษะ   ปวดกล้ามเนื้อ   อ่อนแรง/เหนื่อย  เป็นตะคริว   คลื่นไส้    ตัวสั่น   นอนไม่หลับ  กระหายน้ำ  หิวอาหาร  ซึ่งหากพบอาการเหล่านี้ ควรรีบนำผู้ป่วยส่งโรงพยาบาลทันที/ฉุกเฉิน 
ด้วยยาอินดาคาเทอรอล เป็นยาประเภทยาควบคุมพิเศษ  เราจึงพบเห็นการใช้ยานี้ได้แต่ในสถานพยาบาล และการใช้ยาต้องเป็นไปตามคำสั่งของแพทย์แต่เพียงผู้เดียว 
 ///// อินดาคาเทอรอลมีสรรพคุณ(คุณสมบัติ)อย่างไร? ///// 
ยาอินดาคาเทอรอลมีสรรพคุณ/ข้อบ่งใช้ เช่น 
- บำบัดรักษาอาการโรคปอดอุดกั้นเรื้อรัง (COPD) 
 ///// อินดาคาเทอรอลมีกลไกการออกฤทธิ์อย่างไร? ///// 
กลไกการออกฤทธิ์ของยาอินดาคาเทอรอลคือ ตัวยาเป็นยาประเภทเบต้า2 แอดริเนอร์จิก อโกนิสท์  สามารถออกฤทธิ์ต่อกล้ามเนื้อของผนังหลอดลม โดยทำให้เกิดการคลายตัวของกล้ามเนื้อนั้น  ส่งผลให้หลอดลมขยายและกว้างขึ้น  อากาศจึงไหลเวียนเข้าปอด/ถุงลมได้สะดวก จนเป็นผลให้อาการโรคปอดอุดกั้นเรื้อรังทุเลาลงได้ตามสรรพคุณ 
 
 ///// อินดาคาเทอรอลมีรูปแบบการจัดจำหน่ายอย่างไร? ///// 
ยาอินดาคาเทอรอลมีรูปแบบการจัดจำหน่ายเป็น 
- ยาผง สำหรับสูดพ่นทางปาก(ยาพ่นปาก) บรรจุอยู่ในแคปซูลที่ประกอบด้วยตัวยา Indacaterol maleate ขนาด 150 และ 300 ไมโครกรัม/แคปซูล 
 
 ///// อินดาคาเทอรอลมีขนาดการบริหารยาอย่างไร? ///// 
ยาอินดาคาเทอรอลมีขนาดการบริหารยา/ใช้ยา เช่น 
- ผู้ใหญ่: สูดพ่นยาทางปาก ขนาด 150 ไมโครกรัม/แคปซูล วันละ 1 ครั้ง ขนาดการใช้ยาสูงสุดไม่เกิน 300 ไมโครกรัม/ครั้ง/วัน 
- เด็ก: ห้ามใช้ยานี้กับเด็ก ด้วยยังไม่มีข้อมูลทางคลินิกที่แน่ชัดถึงประสิทธิผลและผลข้างเคียงของยานี้ในเด็ก 
อนึ่ง: 
- ห้ามรับประทานยาแคปซูลอินดาคาเทอรอล  ด้วยเป็นยาสำหรับสูดพ่นทางปากเท่านั้น 
- ใช้ยานี้ตรงตามขนาดและเวลาในแต่ละวัน และต้องใช้ยาต่อเนื่อง  ห้ามหยุดใช้ยาเอง 
- ระหว่างใช้ยานี้ ควรต้องเฝ้าระวังเรื่อง น้ำตาลและเกลือโปแตสเซียมในกระแสเลือด  ความดันโลหิต  รวมถึงอัตราการเต้นของหัวใจและผลการกระตุ้นประสาท(ยากระตุ้นประสาทส่วนกลาง)ของยานี้ตามแพทย์ พยาบาล แนะนำ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอินดาคาเทอรอล    ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหัวใจ    โรคความดันโลหิตสูง   โรคความดันโลหิตต่ำ   โรคตับ   รวมทั้งกำลังกินยา/ใช้ยาอะไรอยู่ เพราะยาอินดาคาเทอรอล  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมพ่นยาควรทำอย่างไร? ///// 
หากลืมพ่นยาอินดาคาเทอรอล สามารถพ่นยาทันทีเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป  ไม่จำเป็นต้องเพิ่มปริมาณยาเป็น 2 เท่าให้ใช้ยาในขนาดปกติเท่านั้น 
อย่างไรก็ดี การใช้ยาอินดาคาเทอรอลอย่างมีประสิทธิผล จะต้องใช้ยาตรงตามคำสั่งแพทย์เสมอ 
 ///// อินดาคาเทอรอลมีผลไม่พึงประสงค์อย่างไร? ///// 
ยาอินดาคาเทอรอลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น  คลื่นไส้ 
- ผลต่อระบบประสาท: เช่น  ปวดศีรษะ   วิงเวียน 
- ผลต่อระบบหัวใจและหลอดเลือด:  เช่น  มือ-เท้าบวม  หัวใจเต้นเร็ว  ชีพจรเต้นผิดปกติ 
- ผลต่อผิวหนัง:  เช่น  เกิดผื่นคัน 
- ผลต่อระบบเผาผลาญพลังงานของร่างกาย:  เช่น  น้ำตาลในเลือดสูง 
- ผลต่อกล้ามเนื้อ:  เช่น  ปวดกล้ามเนื้อ 
- ผลต่อระบบทางเดินหายใจ:  เช่น  ไอ   ทางเดินหายใจอักเสบ/โรคติดเชื้อทางเดินหายใจ   ปวดในช่องทางเดินหายใจ   ไซนัสอักเสบ 
 
 ///// มีข้อควรระวังการใช้อินดาคาเทอรอลอย่างไร? ///// 
มีข้อควรระวังการใช้ยาอินดาคาเทอรอล เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ร่วมกับยารักษาโรคปอดอุดกั้นเรื้อรังตัวอื่น โดยไม่ได้ขอคำปรึกษาจากแพทย์ก่อน 
- ห้ามใช้ยาขณะที่ผู้ป่วยมีอาการ  หอบ  ไอ  เป็นลมชัก ยานี้ใช้เพื่อบำบัดและ	  ป้องกันการเกิดอาการโรคปอดอุดกั้นเรื้อรัง แต่ไม่สามารถระงับอาการแบบเฉียบพลันได้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่ง จากแพทย์ 
- ห้ามปรับขนาดการพ่นยานี้ด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น แคปซูลแตก หรือเปียกชื้น 
- พ่นยานี้ต่อเนื่องตรงตามขนาดและเวลาในแต่ละวันตามแพทย์สั่ง 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอินดาคาเทอรอลด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษดังนั้นเมื่อมีการใช้ยาทุกครั้ง  ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อินดาคาเทอรอลมีปฏิกิริยาระหว่างยากับยาตัวอื่นอย่างไร? ///// 
ยาอินดาคาเทอรอลมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาอินดาคาเทอรอลร่วมกับยา Corticosteroids,  ยาขับปัสสาวะ  และอนุพันธ์ของยากลุ่มแซนทีน (Xanthine derivatives)  ด้วยจะทำให้ร่างกายผู้ป่วยมีภาวะเกลือโปแตสเซียม/โพแทสเซียมในเลือดต่ำ 
- หลีกเลี่ยงการใช้ยาอินดาคาเทอรอลร่วมกับยากลุ่ม TCAs,  MAOIs,  ด้วยจะก่อให้เกิดผลกระทบ(ผลข้างเคียง)ต่อการทำงานของระบบหัวใจและหลอดเลือดตามมา 
- ห้ามใช้ยาอินดาคาเทอรอลร่วมกับยา Carteolol,  Nadolol,  Sotalol  ด้วยจะทำให้ประสิทธิภาพในการรักษาของยาทุกตัวด้อยลงไป รวมถึงยาอินดาคาเทอรอลด้วย 
- ห้ามใช้ยาอินดาคาเทอรอลร่วมกับยา Pseudoephedrine  ด้วยจะทำให้ผู้ป่วยได้รับผลข้างเคียงจากยาอินดาคาเทอรอลมากขึ้น เช่น  หัวใจเต้นเร็วขึ้น  ความดันโลหิตสูง 
 ///// ควรเก็บรักษาอินดาคาเทอรอลอย่างไร? ///// 
เก็บยาอินดาคาเทอรอลภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// อินดาคาเทอรอลมีชื่ออื่นอีกไหม? ผลิตจากบริษัทอะไรบ้าง? ///// 
ยาอินดาคาเทอรอลที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นชองยานี้ที่จำหน่ายในต่างประเทศ เช่น Arcapta 
 ///// บรรณานุกรม ///// 
https://www.drugs.com/cdi/indacaterol.html[2017,March25] 
https://en.wikipedia.org/wiki/Indacaterol[2017,March25] 
http://www.mims.com/thailand/drug/info/indacaterol/?type=brief&amp;mtype=generic[2017,March25] 
https://www.medicines.org.uk/emc/PIL.23261.latest.pdf[2017,March25] 
https://www.youtube.com/watch?v=9-ErVE--vjM[2017,March25] 
http://www.mims.com/thailand/drug/info/onbrez%20breezhaler/?type=brief[2017,March25] 
http://www.mims.com/thailand/drug/info/ultibro%20breezhaler/?type=brief[2017,March25] 
https://www.drugs.com/drug-interactions/indacaterol-index.html?filter=3&amp;generic_only=[2017,March25]
