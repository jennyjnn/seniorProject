อีนอกซาซิน (Enoxacin)
 ///// บทนำ ///// 
ยาอีนอกซาซิน(Enoxacin หรือ Enoxacin sesquihydrate) เป็นยาในกลุ่มฟลูออโรควิโนโลน (Fluoroquinolones) สามารถออกฤทธิ์ต่อต้านเชื้อแบคทีเรีย(ยาปฏิชีวนะ)ได้หลายชนิด   ทางคลินิก ใช้รักษาการติดเชื้อในระบบทางเดินอาหาร                     โรคติดเชื้อระบบทางเดินปัสสาวะ และรักษาโกโนเรีย/โรคหนองใน (Gonarrhea)  รูปแบบเภสัชภัณฑ์ของยานี้เป็นยาชนิดรับประทาน 
ยาอีนอกซาซิน จะถูกดูดซึมจากระบบทางเดินอาหารได้อย่างรวดเร็ว และมีปริมาณยาที่เข้าสู่กระแสเลือดได้ประมาณ 90%  ตัวยาอีนอกซาซินบางส่วนจะรวมตัวกับพลาสมาโปรตีนได้ประมาณ 40%  ร่างกายต้องใช้เวลาประมาณ 3–6 ชั่วโมง เพื่อกำจัดยานี้ทิ้งออกจากกระแสเลือด โดยผ่านไปกับปัสสาวะ 
ยาอีนอกซาซินมีกลไกการออกฤทธิ์ยับยั้งการสังเคราะห์สารพันธุกรรมใน                ตัวแบคทีเรีย ส่งผลให้แบคทีเรียหยุดการเจริญเติบโต ไม่สามารถกระจายพันธุ์ และตายลงในที่สุด  สำหรับขนาดและระยะเวลาการรับประทานยานี้จะขึ้นอยู่กับอาการและความรุนแรงของโรค 
ข้อควรปฏิบัติเกี่ยวกับการใช้ยาอีนอกซาซินที่ผู้บริโภค/ผู้ป่วยควรทราบมีดังนี้ เช่น 
- ยานี้ใช้ต่อต้านเชื้อแบคทีเรีย ห้ามนำไปบำบัดรักษาการติดเชื้อไวรัสหรือเชื้อรา 
- ดื่มน้ำพร้อมยานี้มากพอเพียง เพื่อป้องกันการตกตะกอนของยาอีนอกซาซินที่ไต 
- ระหว่างการรับประทานยานี้แล้วมีอาการดีขึ้นเหมือนปกติ ผู้ป่วยต้องรับประทานยานี้ต่อเนื่องจนครบเทอมการรักษาตามแพทย์สั่ง  ทั้งนี้เพื่อป้องกันการดื้อยา และการกลับมาติดเชื้อแบคทีเรียซ้ำอีก 
- เพื่อให้การออกฤทธิ์ของยานี้เป็นไปอย่างมีประสิทธิภาพ แพทย์จะแนะนำให้ผู้ป่วย               รับประทานยานี้ในช่วงท้องว่าง ก่อนอาหารประมาณ 1 ชั่วโมง หรือหลังจากรับประทาน                 อาหารไปแล้วประมาณ 2 ชั่วโมงเป็นอย่างต่ำ 
- ห้ามรับประทานยานี้พร้อมยาลดกรด ชนิดที่มีส่วนประกอบของ Magnesium                     (เช่น Maxnesium hydroxide) และ Aluminium(เช่น Aluminium hydroxide)  หรือยารักษาแผลในกระเพาะอาหาร อย่างเช่น Sucralfate  รวมถึงยากลุ่มวิตามินต่างๆ ด้วยจะส่งผลให้ลดประสิทธิผลของยาอีนอกซาซิน 
- หลีกเลี่ยงการใช้ยาอีนอกซาซินกับผู้ป่วยโรคลมชัก  ด้วยจะกระตุ้นให้อาการชัก กลับมาเป็นได้ง่ายขึ้น 
- ห้ามใช้ยานี้กับเด็กที่มีอายุต่ำกว่า 12 ปี เพราะจะทำให้พัฒนาการของกระดูกเด็กผิดปกติ 
- หลีกเลี่ยงการออกแดดจัดขณะที่ได้รับยาอีนอกซาซิน  ด้วยตัวยาจะทำให้ร่างกายของผู้ป่วยมีความไวหรือแพ้แสงแดดมากกว่าปกติ 
- หากมีอาการวิงเวียนหลังรับประทานยาอีนอกซาซิน ควรหลีกเลี่ยงการขับขี่ยวดยานพาหนะต่างๆรวมถึงการทำงานกับเครื่องจักร ด้วยจะเกิดอุบัติเหตุได้ง่าย 
- กรณีพบอาการข้างเคียง(ผลข้างเคียง)ที่ค่อนข้างรุนแรงจากการใช้ยานี้ เช่น  ใบหน้าบวม  เกิดอาการชัก  ประสาทหลอน  ปวดกล้ามเนื้อ  ให้รีบนำผู้ป่วยมาพบแพทย์/มาโรงพยาบาลทันที/ฉุกเฉิน 
- มียาอื่นๆหลายประเภทเมื่อใช้ร่วมกับยาอีนอกซาซินแล้ว  อาจทำให้เกิดภาวะยาตีกัน(ปฏิกิริยาระหว่างยา) เช่นยา  Bismuth subsalicylate, Theophylline, Digoxin, Warfarin, Probenecid, Insulin, Glipizide, Glyburide, NSAIDs, และCyclosporine  ผู้ป่วยจะต้องแจ้งให้ แพทย์ พยาบาล เภสัชกร ทราบทุกครั้งที่เข้ารับการรักษาว่า ตนเองมียาอะไรใช้อยู่ก่อนบ้าง 
อนึ่ง หากมีข้อสงสัยการใช้ยาอีนอกซาซินเพิ่มเติม  ผู้บริโภคสามารถสอบถามได้จากแพทย์ที่ดูแลรักษาอาการป่วย หรือสอบถามจากเภสัชกรได้ทั่วไป 
 
 ///// อีนอกซาซินมีสรรพคุณ(คุณสมบัติ)อย่างไร? ///// 
ยาอีนอกซาซินมีสรรพคุณ/ข้อบ่งใช้ เช่น 
- ใช้รักษาอาการติดเชื้อโกโนเรีย(หนองใน)ในระยะที่ไม่รุนแรงมาก 
- ใช้รักษาอาการ/โรคติดเชื้อระบบทางเดินปัสสาวะ 
- ใช้รักษาอาการติดเชื้อที่ต่อมลูกหมาก(ต่อมลูกหมากอักเสบติดเชื้อ) 
- ใช้รักษาภาวะกรวยไตอักเสบ 
 ///// อีนอกซาซินมีกลไกการออกฤทธิ์อย่างไร? ///// 
ยาอีนอกซาซินมีกลไกการออกฤทธิ์โดย ตัวยาจะยับยั้งการทำงานของเอนไซม์ที่จำเป็นต่อการจำลองสารพันธุกรรมของแบคทีเรีย หรือที่เรียกว่า DNA gyrase ส่งผลให้แบคทีเรียไม่สามารถขยายพันธุ์  หยุดการเจริญเติบโต และตายลงในที่สุด 
 
 ///// อีนอกซาซินมีรูปแบบการจัดจำหน่ายอย่างไร? ///// 
ยาอีนอกซาซินมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยยา Enoxacin 200 และ 400 มิลลิกรัม/เม็ด 
 
 ///// อีนอกซาซินมีขนาดรับประทานอย่างไร? ///// 
ยาอีนอกซาซินมีขนาดรับประทาน เช่น 
ก.สำหรับรักษาโรคโกโนเรีย(หนองใน)ที่ไม่ใช่ระดับรุนแรง: 
- ผู้ใหญ่อายุตั้งแต่ 18 ปีขึ้นไป: รับประทานยา 400 มิลลิกรัม ครั้งเดียว 
ข. สำหรับรักษาโรคติดเชื้อระบบทางเดินปัสสาวะ: 
- ผู้ใหญ่อายุตั้งแต่ 18 ปีขึ้นไป: รับประทานยา 200 มิลลิกรัม ทุกๆ 12 ชั่วโมง เป็นเวลา 7 วัน,  กรณีที่อาการรุนแรงให้รับประทานยา 400 มิลลิกรัม ทุกๆ 12 ชั่วโมง เป็นเวลา 14 วัน 
ค.สำหรับรักษาการติดเชื้อที่ต่อมลูกหมาก (ต่อมลูกหมากอักเสบติดเชื้อ): 
- ผู้ใหญ่อายุตั้งแต่ 18 ปีขึ้นไป: รับประทานยา 400 มิลลิกรัม ทุกๆ 12 ชั่วโมง เป็นเวลา 14–30 วัน 
ง.สำหรับรักษาภาวะกรวยไตอักเสบ: 
- ผู้ใหญ่อายุตั้งแต่ 18 ปีขึ้นไป: 	รับประทานยา 400 มิลลิกรัม ทุกๆ 12 ชั่วโมง เป็นเวลา 14 วัน 
อนึ่ง: 
- รับประทานยานี้ใน ช่วงท้องว่าง ก่อนอาหารประมาณ 1 ชั่วโมง หรือหลังจากรับประทานอาหารไปแล้วประมาณ 2 ชั่วโมงเป็นอย่างต่ำ 
- เด็กและผู้อายุต่ำกว่า 18 ปี: การใช้ยานี้ในผู้ป่วยกลุ่มนี้ แพทย์จะต้องพิจารณาเป็นกรณีไปว่า ผลการรักษาคุ้มค่า/มีมากกว่าผลข้างเคียงที่จะเกิดชึ้น 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษา แพทย์หรือเภสัชกร ก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอีนอกซาซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  เช่น  โรคไต   โรคตับ   โรคลมชัก รวมทั้งกำลังกินยา/ใช้ยาอะไรอยู่ เพราะยาอีนอกซาซิน  อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอีนอกซาซิน  สามารถรับประทานยาทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า  ให้รับประทานยาขนาดปกติ 
 
 ///// อีนอกซาซินมีผลไม่พึงประสงค์อย่างไร? ///// 
ยาอีนอกซาซินสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้   ปวดท้อง  เบื่ออาหาร  ท้องเสีย 
- ผลต่อระบบประสาท:   เช่น  ปวดศีรษะ  วิงเวียน  อ่อนแรง  กระสับกระส่าย  นอนไม่หลับ   ตลอดจนมีอาการลมชัก 
- ผลต่อตับ:  เช่น   เอนไซม์การทำงานของตับในเลือดสูงขึ้น 
- ผลต่อระบบเลือด:  เช่น  เกิดภาวะ Leukopenia(เม็ดเลือดขาวต่ำ) 
- ผลต่อระบบกล้ามเนื้อและกระดูก:  เช่น   มีอาการปวดข้อ  ปวดกล้ามเนื้อ 
- ผลต่อระบบหัวใจและหลอดเลือด:  เช่น  หัวใจเต้นเร็ว  ใบหน้าแดง 
 
 ///// มีข้อควรระวังการใช้อีนอกซาซินอย่างไร? ///// 
มีข้อควรระวังการใช้ยาอีนอกซาซิน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับเด็กที่มีอายุต่ำกว่า 12 ปีลงมา  สตรีในภาวะให้นมบุตร                     และสตรีมีครรภ์/ตั้งครรภ์ 
- ห้ามปรับขนาดรับประทานด้วยตนเอง 
- หากเกิดอาการข้างเคียงที่รบกวนการดำรงชีวิตประจำวัน ให้รีบมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
- ระหว่างการใช้ยานี้ ให้หลีกเลี่ยงการสัมผัสแสงแดดโดยตรง ด้วยอาจเกิด                            การกระตุ้นผื่นผิวหนังให้แพ้แสงแดดได้ง่าย 
- ระวังการใช้ยานี้กับผู้ป่วย  โรคตับ   โรคไต  ผู้ป่วยที่เป็นโรคลมชัก เพราะอาจทำให้อาการของผู้ป่วยรุนแรงมากขึ้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอีนอกซาซินด้วย) ยาแผนโบราณทุกชนิด  อาหารเสริม   ผลิตภัณฑ์เสริมอาหาร  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// อีนอกซาซินมีปฏิกิริยาระหว่างยากับยาตัวอื่นอย่างไร? ///// 
ยาอีนอกซาซินมีปฏิกิริยาระหว่างยากับยาตัวอื่น เช่น 
- การรับประทานยาอีนอกซาซินร่วมกับยาลดกรดที่มีเกลืออะลูมิเนียมและแมกนีเซียมเป็นส่วนผสม จะทำให้ลดการดูดซึมของยาอีนอกซาซินเข้าสู่ร่างกาย  หากจำเป็นต้องใช้ยาร่วมกัน ควรเว้นระยะเวลาการรับประทานยาให้ห่างกัน 2–4 ชั่วโมงเป็นอย่างต่ำ 
- การรับประทานยาอีนอกซาซินร่วมกับยาแก้ปวดกลุ่ม NSAIDs  อาจกระตุ้นสมอง                   จนเกิดภาวะลมชักติดตามมา  หากไม่มีความจำเป็นใดๆ ควรเลี่ยงการใช้ยาร่วมกัน 
- การรับประทานยาอีนอกซาซินร่วมกับยาต้านการแข็งตัวของเลือด เช่นยา Warfarin                  จะทำให้ฤทธิ์ของยา Warfarin เพิ่มมากขึ้นจนอาจก่อให้เกิดภาวะเลือดออกง่ายติดตามมา  หากจำเป็นต้องใช้ยาร่วมกัน   แพทย์จะปรับขนาดการรับประทานให้เหมาะสมกับผู้ป่วยเป็นราย บุคคลไป 
- การรับประทานยาอีนอกซาซินร่วมกับยารักษาโรคหืด เช่นยา Theophyline                        จะทำให้ร่างกายกำจัดยา Theophyline ออกจากร่างกายได้น้อยลง จนอาจส่งผลต่อการเกิดข้างเคียงจากยา Theophyline เพิ่มมากขึ้น  หากจำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นกรณีไป 
 
 ///// ควรเก็บรักษาอีนอกซาซินอย่างไร? ///// 
ควรเก็บยาอีนอกซาซินภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และ
เก็บในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// อีนอกซาซินมีชื่ออื่นอีกไหม? ผลิตจากบริษัทอะไรบ้าง? ///// 
ยาอีนอกซาซิน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Bacnox, Enobact, Enoxa, Enosaf, Noxibac, Enoxabid, Enoxazan 
 ///// บรรณานุกรม ///// 
https://www.drugbank.ca/drugs/DB00467[2017,May20] 
https://www.drugs.com/mtm/enoxacin.html[2017,May20] 
https://www.drugs.com/imprints/5140-rpr-2909.html[2017,May20] 
http://www.rxlist.com/penetrex-drug.html[2017,May20] 
https://en.wikipedia.org/wiki/Enoxacin[2017,May20] 
http://www.mims.com/thailand/drug/info/enoxacin/?type=brief&amp;mtype=generic[2017,May20] 
http://www.onmeda.fr/medicament/enoxor-93308922.html[2017,May20]
