ไนเฟดิปีน (Nifedipine) หรือ แอดาแลท (Adalat)
 ///// บทนำ ///// 
ไนเฟดิปีน (Nifedipine) เป็นยาที่นำมารักษาโรคความดันโลหิตสูงเป็นเวลานานแล้ว ชื่อการค้าที่คุ้นเคยในหลายประเทศคือ แอดาแลท (Adalat) จัดเป็นยาในกลุ่มของ Calcium channel blocker ข้อบ่งใช้อื่นของยาไนเฟดิปีนที่ถูกนำมาใช้รักษาโรคยังมีอีก อาทิ ลดอาการปวดเกร็งของหลอดอาหารอันมีสาเหตุจากมะเร็งหลอดอาหาร และผู้ป่วยที่ปวดด้วยอาการกล้ามเนื้อหดเกร็งในโรคบาดทะยัก นอกจากนี้ยังใช้ชะลอการคลอดในหญิงที่มีอายุครรภ์ไม่ครบกำหนด 
ไนเฟดิปีนถูกพัฒนาขึ้นโดยบริษัทยาของประเทศเยอรมัน และประสบความสำเร็จภายในปี ค.ศ. 1970 (พ.ศ. 2513) จากข้อมูลด้านเภสัชจลนศาสตร์ (Pharmacokinetic, การศึกษาความเป็นไปของยาเมื่อยาเข้าสู่ร่างกาย) ของไนเฟดิปีนพบว่า ยาสามารถดูดซึมจากทางเดินอาหารได้ 45 - 56% จากนั้นจะรวมตัวกับพลาสมาโปรตีนในกระแสเลือดได้ถึง 92 - 98% ไนเฟดิปีนจะถูกเปลี่ยนโครงสร้างทางเคมีจากระบบทางเดินอาหารและตับ ร่างกายต้องใช้เวลาประมาณ 2 ชั่วโมงเป็นอย่างต่ำในการกำจัดยาออกจากกระแสเลือด 50% โดยผ่านไปกับน้ำปัสสาวะ 
องค์การอนามัยโลกจัดให้ไนเฟดิปีนเป็นยาจำเป็นสำหรับระบบสาธารณสุขขั้นมูลฐาน สำหรับประเทศไทยโดยกระทรวงสาธารณสุขระบุให้ไนเฟดิปีนเป็นยาอันตราย การใช้ยาที่ปลอดภัยจึงต้องอยู่ภายใต้การควบคุมดูแลของแพทย์ผู้รักษาเท่านั้น 
 ///// ยาไนเฟดิปีนมีสรรพคุณ (คุณสมบัติ) อย่างไร? ///// 
ยาไนเฟดิปีนมีสรรพคุณดังนี้ 
 
- รักษาภาวะ/โรคความดันโลหิตสูงที่มีความรุนแรงในระดับต่ำถึงกลาง 
- รักษาอาการโรคของหลอดเลือดแดงที่ไปเลี้ยงบริเวณหัวใจ 
- ป้องกันการเกิดภาวะหัวใจขาดเลือด 
 ///// ยาไนเฟดิปีนมีกลไกการออกฤทธิ์อย่างไร? ///// 
กลไกการออกฤทธิ์ของยาไนเฟดิปีนคือ ตัวยาจะป้องกันการซึมผ่านของประจุ (Ion, อะตอมที่มีประจุไฟฟ้า) แคลเซียมเข้าไปในเซลล์ ซึ่งส่งผลให้เกิดการขยายตัวของหลอดเลือดแดง และยังลดความต้านทานภายในหลอดเลือดแดง ส่งผลให้ความดันโลหิตลดลง จากกลไกดังกล่าวจึงทำให้ไนเฟดิปีนมีฤทธิ์ในการรักษาตามสรรพคุณ 
 ///// ยาไนเฟดิปีนมีรูปแบบการจัดจำหน่ายอย่างไร? ///// 
ยาไนเฟดิปีนมีรูปแบบการจัดจำหน่ายดังนี้ 
 
- ยาแคปซูล ขนาด 5, 10 และ 20 มิลลิกรัม/แคปซูล 
- ยาเม็ด ขนาด 10, 20 และ 30 มิลลิกรัม/เม็ด 
- ยาแคปซูลเจล ขนาด 5 และ 10 มิลลิกรัม/แคปซูล 
 ///// ยาไนเฟดิปีนมีขนาดรับประทานอย่างไร? ///// 
ยาไนเฟดิปีนมีขนาดรับประทานดังนี้ 
ก. สำหรับรักษาความดันโลหิตสูง: 
 
- ผู้ใหญ่: ใช้ยาชนิดออกฤทธิ์ได้เนิ่นนาน รับประทาน 10 - 40 มิลลิกรัมเช้า - เย็น หรือ 20 - 90 มิลลิกรัมวันละครั้ง 
- เด็กอายุ 1 เดือน - 12 ปี: รับประทาน 200 - 300 ไมโครกรัม/น้ำหนักตัว 1 กิโลกรัมวันละ 3 ครั้ง ขนาดรับประทานสูงสุดไม่เกิน 3 มิลลิกรัม/น้ำหนักตัว 1 กิโลกรัม หรือไม่เกิน 90 มิลลิกรัม/วัน 
- เด็กอายุ 12 - 18 ปี: รับประทาน 5 - 20 มิลลิกรัมวันละ 3 ครั้ง ขนาดรับประทานสูงสุดไม่เกิน 90 มิลลิกรัม/วัน 
- ในผู้สูงอายุ: ควรปรับขนาดรับประทานลงมาตามความจำเป็นในผู้ป่วยแต่ละรายบุคคล 
ข. สำหรับรักษาอาการหัวใจขาดเลือด: 
 
- ผู้ใหญ่: ใช้เป็นยาชนิดออกฤทธิ์เนิ่นนาน รับประทาน 10 - 40 มิลลิกรัมเช้า - เย็น หรือ 30 - 90 มิลลิกรัมวันละครั้ง 
- เด็กอายุ 1 เดือน - 18 ปี: รับประทาน 200 - 300 ไมโครกรัม/น้ำหนักตัว 1 กิโลกรัมวันละ 3 ครั้ง ขนาดรับประทานสูงสุดไม่เกิน 3 มิลลิกรัม/น้ำหนักตัว 1 กิโลกรัม หรือไม่เกิน 90 มิลลิกรัม/วัน 
หมายเหตุ: ไม่มีข้อมูลการใช้ยานี้ที่ชัดเจนในเด็กอายุต่ำกว่า 1 เดือน การใช้ยานี้ในเด็กกลุ่มอายุนี้ จึงขึ้นกับดุลพินิจของแพทย์ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไนเฟดิปีน ผู้ป่วยควรแจ้งแพทย์/พยาบาลและเภสัชกร ดังนี้ 
 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไนเฟดิปีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไนเฟดิปีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาไนเฟดิปีนมีผลไม่พึงประสงค์อย่างไร? ///// 
ยาไนเฟดิปีนอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการบวมตามปลายมือและเท้า ความดันโลหิตต่ำ ใจสั่น หัวใจเต้นเร็ว หน้าแดง วิงเวียน ปวดศีรษะ คลื่นไส้ ปวดลูกตา ซึมเศร้า การมองเห็นภาพไม่ชัดเจน สั่น มีไข้ อาจมีอาการเจ็บหน้าอกด้วยมีภาวะเลือดไปเลี้ยงหัวใจน้อยในช่วงต้นๆของการใช้ยา นอกจากนี้ยังพบว่า อาจมีผื่นคัน และก่อให้ตับมีการทำงานผิดปกติได้ 
 ///// มีข้อควรระวังการใช้ยาไนเฟดิปีนอย่างไร? ///// 
มีข้อควรระวังการใช้ยาไนเฟดิปีนดังนี้ 
 
- ห้ามใช้กับผู้มีภาวะหัวใจขาดเลือด ผู้ที่มีภาวะช็อกด้วยโรคหัวใจ 
- ห้ามใช้ยานี้กับผู้ป่วยที่อยู่ในภาวะหัวใจขาดเลือด 
- ระวังการเกิดความดันโลหิตต่ำ หัวใจล้มเหลว 
- ระวังการใช้ยานี้ในสตรีตั้งครรภ์ สตรีให้นมบุตร และผู้ป่วยเบาหวาน 
- หยุดการใช้ยานี้ทันที หากมีอาการเจ็บแน่นหน้าอก (Ischaemic pain) 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไนเฟดิปีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณ และให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาไนเฟดิปีนมีปฏิกิริยาระหว่างยากับยาตัวอื่นอย่างไร? ///// 
ยาไนเฟดิปีนมีปฏิกิริยาระหว่างยากับยาตัวอื่นดังนี้ 
 
- การใช้ยาไนเฟดิปีนร่วมกับยาที่มีส่วนประกอบของแมกนีเซียม (Magnesium) เช่น Magnesium hydroxide (ยาแก้ท้องผูก) อาจทำให้ร่างกายได้รับพิษจาก Magnesium มากขึ้น ควรปรับขนาดรับประทานให้เหมาะสมต่อผู้ป่วยเป็นกรณีไป 
- การใช้ยาไนเฟดิปีนร่วมกับยาที่มีส่วนประกอบของแคลเซียม (Calcium) เช่น Calcium carbonate (ยาเสริมอาหารป้องกันโรคกระดูกพรุน) อาจทำให้ฤทธิ์ของการรักษาผู้ป่วยด้วยยาไนเฟดิปีนด้อยประสิทธิภาพลงไป หากไม่มีความจำเป็นควรหลีกเลี่ยงการใช้ยาร่วมกัน 
- การใช้ยาไนเฟดิปีนร่วมกับยาที่รักษาอาการหัวใจเต้นผิดจังหวะ เช่น Quinidine อาจทำให้ไนเฟดิปีนในกระแสเลือดมีระดับสูงขึ้น และทำให้ Quinidine มีระดับต่ำลง และส่งผลต่อการรักษา หากมีความจำเป็นต้องใช้ยาร่วมกัน ควรปรับขนาดรับประทานให้เหมาะสมกับผู้ป่วยเป็นรายบุคคลไป 
 ///// ควรเก็บรักษายาไนเฟดิปีนอย่างไร? ///// 
ควรเก็บยาไนเฟดิปีนที่อุณหภูมิ 15 – 25 องศาเซลเซียส (Celsius) เก็บยาในภาชนะที่ปิดมิด ชิด พ้นแสงแดดความร้อนและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาไนเฟดิปีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไนเฟดิปีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Nifedipine [2014,Oct11]
	2 http://www.mims.com/Thailand/drug/info/nelapine-nelapine%20sr/?type=brief [2014,Oct11] 
	3 http://www.mims.com/Thailand/drug/search/?q=nifedipine [2014,Oct11]
	4 http://www.mims.com/Thailand/drug/info/Adalat%20CR/?type=full#Indications [2014,Oct11] 
	5 http://www.drugs.com/cdi/nifedipine.html [2014,Oct11] 
