ซิลนิดิปีน (Cilnidipine)
 ///// บทนำ ///// 
ยาซิลนิดิปีน(Cilnidipine)เป็นยาในกลุ่มแคลเซียมแชนแนลบล็อกเกอร์(Calcium channel blocker) ถูกพัฒนาโดยความร่วมมือของ บริษัทในประเทศญี่ปุ่น คือ Fuji Viscera Pharmaceutical Company และ Ajinomoto  ทางคลินิกนำมาใช้เป็นยาลดความดันโลหิตสูงในปี ค.ศ.1995(พ.ศ.2538)  โดยมีการจัดจำหน่ายในหลายประเทศ อาทิ ญี่ปุ่น  จีน  อินเดีย  เกาหลี และประเทศต่างๆแถบทวีปยุโรป  รูปแบบเภสัชภัณฑ์ของตัวยาซิลนิดิปีนเป็นยาชนิดรับประทาน  จากรายงานวิจัยพบว่าการรับประทานยานี้ขนาด 5–20 มิลลิกรัม/วัน เป็นเวลา 1–3 สัปดาห์ สามารถควบคุมอาการความดันโลหิตสูงให้กลับมาเป็นปกติได้ 
อนึ่ง มีข้อสรุปทางคลินิกของยาซิลนิดิปีนที่โดดเด่น ดังนี้ 
 
- เมื่อเปรียบเทียบกับยาลดความดันโลหิตในกลุ่มเดียวกันอย่างเช่นยา Amlodipine  
รวมถึงยาขับปัสสาวะหลายๆตัว   ยาซิลนิดิปีนจะลดการสูญเสียสารโปรตีนอย่างอัลบูมิน(Albumin)ไปกับน้ำปัสสาวะ  ซึ่งบ่งบอกได้ว่ายาชนิดนี้ไม่เพิ่มภาระการทำงานกับไตมากกว่า
ยาลดความดันโลหิตหลายๆตัว และยังช่วยป้องกันมิให้เซลล์ของไตเสื่อมเร็วจนเกินไป 
- ยาซิลนิดิปีนทำให้การคลายตัวของหัวใจห้องล่างซ้าย(LV diastolic function) กลับมาเป็นปกติได้มากขึ้น  ส่งผลลดภาระการทำงานและทำให้หัวใจไม่ต้องทำงานหนัก 
- ยานี้ยังช่วยให้ร่างกายของผู้ป่วยสามารถใช้น้ำตาลกลูโคสได้ดีขึ้น  ด้วยตัวยาซิลนิดิปีนทำให้เส้นเลือด/หลอดเลือดเกิดการขยายตัว แต่ไม่กระตุ้นการทำงานของระบบประสาทอัตโนมัติประเภทซิมพาธิติก ซึ่งมีความสัมพันธ์ต่อการเพิ่มอัตราการนำน้ำตาลกลูโคสมาใช้	 งานได้เพิ่มขึ้น  จึงอาจกล่าวได้ว่ายาซิลนิดิปีนเป็นทางเลือกของผู้ป่วยโรคความดันโลหิตสูง
ที่มีโรคเบาหวานร่วมด้วยก็ได้ 
- ยาซิลนิดิปีนมีกลไกลดการจับตัวของเกล็ดเลือด  นอกจากจะทำให้เลือดไหลเวียน
ทั่วร่างกายได้เป็นปกติแล้ว ยังส่งผลป้องกันภาวะหลอดเลือดสมองตีบจากเกิด
การอุดตันของเกล็ดเลือดในหลอดเลือดอีกด้วย 
สำหรับข้อห้ามใช้และข้อควรระวังของยาซิลนิดิปีนที่ผู้บริโภค/ผู้ป่วยควรทราบมีดังต่อไปนี้ เช่น 
 
- ห้ามใช้กับผู้ป่วยที่อยู่ในภาวะช็อกอันเนื่องมาจากโรคหัวใจ  ผู้ป่วยที่เพิ่งเกิดภาวะ	 กล้ามเนื้อหัวใจตาย  ผู้ป่วยกล้ามหัวใจขาดเลือดแบบเฉียบพลัน  ผู้ป่วยที่มีภาวะลิ้นหัวใจ	  ชนิดเอออร์ติกตีบ (Aortic stenosis)  ด้วยยาซิลนิดิปีนสามารถเพิ่มความรุนแรงของอาการ	 โรคดังกล่าวได้มากยิ่งขึ้น 
- ห้ามซื้อยานี้มารับประทานเอง  การใช้ยาลดความดันโลหิตที่รวมถึงยาซิลนิดิปีน หรือยาชนิดใดๆ ควรได้รับการตรวจร่างกายจากแพทย์ หรือขอคำแนะนำการใช้ยาจากเภสัชกรก่อนเสมอ 
- ยังไม่มีข้อมูลการใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร และในเด็กอย่างเด่นชัด ดังนั้นการจะใช้ยาซิลนิดิปีนกับผู้ป่วยกลุ่มนี้ จึงต้องเป็นไปตามดุลยพินิจของแพทย์เท่านั้น 
- การจะใช้ยาชนิดใดๆร่วมกับยาซิลนิดิปีนต้องได้รับการอนุญาตจากแพทย์  ทั้งนี้เพื่อ	 เป็นการป้องกันภาวะยาตีกัน(ปฏิกิริยาระหว่างยา)ตามมา 
- หากพบอาการข้างเคียง(ผลข้างเคียง)จากยานี้ที่รบกวนการดำเนินชีวิตประจำวัน  เช่น มือ-เท้าบวม  วิงเวียน  ปวดศีรษะ  เกิดความดันโลหิตต่ำ  ปวดตา   เจ็บหน้าอก  	  กรณีเหล่านี้ แนะนำให้ผู้ป่วยกลับมาปรึกษาแพทย์/มาโรงพยาบาลโดยเร็วโดยไม่ต้องรอจนถึงวันแพทย์นัด 
- ยาซิลนิดิปีนสามารถส่งผลกระทบเมตาบอไลท์(Metabolite)ของฮอร์โมนอิพิเนฟริน(Epinephrine)ที่มีชื่อเฉพาะว่ากรด Vanillylmandelic acid โดยจะทำให้สารเมตาบอไลท์ชนิดนี้ในปัสสาวะสูงขึ้น ดังนั้นเมื่อผู้ป่วยต้องเข้ารับการตรวจเลือด หรือการตรวจปัสสาวะ ควรต้องแจ้งให้ แพทย์ พยาบาล ทราบทุกครั้งว่า ตนเองได้รับยาชนิดใดอยู่แล้วบ้าง 
- ผู้ที่ใช้ยาลดความดันโลหิตเป็นประจำที่รวมถึงยาซิลนิดิปีนจะต้องหมั่นตรวจสอบความดันโลหิตของตนเองอย่างสม่ำเสมอตามแพทย์ พยาบาล เภสัชกร แนะนำ  และหากพบว่า ความดันโลหิตสูงหรือต่ำกว่าปกติ จะต้องรีบมาพบแพทย์/มาโรงพยาบาลก่อนแพทย์นัด เพื่อแพทย์พิจารณาปรับแนวทางการใช้ยานี้ 
ในประเทศไทยอาจยังไม่พบเห็นการจัดจำหน่ายยาซิลนิดิปีน ด้วยมียารักษาความดันโลหิตสูงที่ใช้เป็นทางเลือกอยู่หลายรายการ  โดยในต่างประเทศยาซิลนิดิปีนถูกจัดจำหน่ายภายใต้ยาชื่อการค้าต่างๆมากมาย แต่ชื่อการค้าที่รู้จักกันมายาวนาน คือ “Atelec” ซึ่งอยู่ภายใต้ลิขสิทธิ์ของบริษัทยาประเทศญี่ปุ่นเท่านั้น 
 
 ///// ซิลนิดิปีนมีสรรพคุณ(คุณสมบัติ)อย่างไร? ///// 
ยาซิลนิดิปีนมีสรรพคุณ/ข้อบ่งใช้ เช่น 
 
- ใช้รักษาภาวะ/โรคความดันโลหิตสูง 
 
 ///// ซิลนิดิปีนมีกลไกการออกฤทธิ์อย่างไร? ///// 
ยาซิลนิดิปีนเป็นยาประเภท Calcium channel blocker จะออกฤทธิ์โดยลดการนำเข้าของประจุไฟฟ้าของแคลเซียมในกล้ามเนื้อเรียบบริเวณผนังของหลอดเลือด ทำให้หลอดเลือดเกิดการขยายตัว  เลือดจึงมีการไหลเวียนได้สะดวกขึ้นจนเป็นผลให้ความดันโลหิตลดลงได้ตามสรรพคุณ 
 
 ///// ซิลนิดิปีนมีรูปแบบการจัดจำหน่ายอย่างไร? ///// 
ยาซิลนิดิปีนมีรูปแบบการจัดจำหน่าย เช่น 
 
- ยาเม็ดชนิดรับประทาน ที่ประกอบด้วย Cilnidipine ขนาด 5 ,10 และ 20  มิลลิกรัม/เม็ด 
 
 ///// ซิลนิดิปีนมีขนาดรับประทานอย่างไร? ///// 
ยาซิลนิดิปีนมีขนาดรับประทาน เช่น 
 
- ผู้ใหญ่: รับประทานยา 5–10 มิลลิกรัม วันละ1ครั้ง ก่อนหรือหลังอาหารก็ได้   กรณีที่จำเป็น แพทย์อาจปรับเพิ่มขนาดรับประทานเป็น 20 มิลลิกรัม วันละ1 ครั้ง 
- เด็ก: ยังไม่มีข้อมูลทางคลินิกที่แน่ชัดของขนาดยานี้ในเด็ก การใช้ยานี้ในเด็กจะอยู่ในดุลพินิจของแพทย์เป็นกรณีๆไป 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซิลนิดิปีน  ผู้ป่วยควรแจ้งแพทย์/พยาบาล และเภสัชกร ดังนี้ 
 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น โรคตับ  โรคหัวใจ  รวมทั้งกำลังกินยา/ใช้ยาอะไรอยู่เพราะยาซิลนิดิปีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาซิลนิดิปีน สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า ให้รับประทานยาที่ขนาดปกติ 
แต่อย่างไรก็ดี ผู้ป่วยควรรับประทานยาซิลนิดิปีนตรงตามขนาดและเวลาเดิมของแต่ละวัน  การหยุดรับประทานยานี้โดยทันที อาจทำให้ความดันโลหิตสูงขึ้น 
 
 ///// ซิลนิดิปีนมีผลไม่พึงประสงค์อย่างไร? ///// 
ยาซิลนิดิปีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
 
- ผลต่อระบบทางเดินอาหาร   เช่น  รู้สึกไม่สบายในระบบทางเดินอาหาร  ภาวะเหงือกงอกผิดปกติ(Gingival hyperplasia) 
- ผลต่อระบบประสาท  เช่น  ปวดศีรษะ  วิงเวียน  รู้สึกเฉื่อยชา  มีไข้  ตัวสั่น 
- ผลต่อระบบหัวใจและหลอดเลือด  เช่น  ใบหน้าแดง  ความดันโลหิตต่ำ   มือ-เท้าบวม  หัวใจเต้นเร็ว   ชีพจรเต้นผิดปกติ  เจ็บหน้าอก/ แน่นหน้าอก   กล้ามเนื้อหัวใจขาดเลือด 
- ผลต่อตับ  เช่น  ตับทำงานผิดปกติ/ตับอักเสบ 
- ผลต่อผิวหนัง  เช่น  เกิดผื่นคัน 
- ผลต่อระบบสืบพันธุ์  เช่น  สมรรถภาพทางเพศถดถอย 
- ผลต่อกล้ามเนื้อ  เช่น  ปวดกล้าม 
- ผลต่อตา  เช่น  ปวดตา  ตามืด/ตามองไม่เห็นชั่วขณะ 
- ผลต่อสภาพจิตใจ  เช่น  ซึม 
 
 ///// มีข้อควรระวังการใช้ซิลนิดิปีนอย่างไร? ///// 
มีข้อควรระวังการใช้ยาซิลนิดิปีน เช่น 
 
- ห้ามใช้กับผู้ที่แพ้ยานี้ 
- ห้ามใช้ยากับ สตรีมีครรภ์   สตรีในภาวะให้นมบุตร และเด็ก นอกจากมีคำสั่งแพทย์ 
- ห้ามปรับขนาดรับประทานหรือหยุดรับประทานยานี้โดยมิได้ขอคำปรึกษาจากแพทย์ 
- ห้ามรับประทานยาพร้อมเครื่องดื่มประเภทแอลกอฮอล์เพราะจะส่งผลให้เกิดผลข้างเคียงจากยานี้สูงมากขึ้น เช่น ความดันโลหิตต่ำมาก 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก 
- รับประทานยานี้ต่อเนื่องและตรงตามขนาดและเวลาในแต่ละวันตามแพทย์สั่ง 
- ระหว่างใช้ยานี้ต้องหมั่นตรวจวัดความดันโลหิตว่าเป็นปกติหรือไม่ตามแพทย์ เภสัชกร แนะนำ  หากเกิดความดันโลหิตต่ำหรือสูง  ผู้ป่วยควรต้องรีบมาพบแพทย์/มาโรงพยาบาลโดยเร็วก่อนวันแพทย์นัด 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการตรวจร่างกาย และดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาซิลนิดิปีนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ซิลนิดิปีนมีปฏิกิริยาระหว่างยากับยาตัวอื่นอย่างไร? ///// 
ยาซิลนิดิปีนมีปฏิกิริยาระหว่างยากับยาตัวอื่น เช่น 
 
- หลีกเลี่ยงการใช้ยาซิลนิดิปีนร่วมกับยาFluconazole  เพราะจะทำให้ระดับยาซิลนิดิปีนในกระแสเลือดเพิ่มขึ้น จนเป็นเหตุให้ผู้ป่วยได้รับอาการข้างเคียงจากการใช้ยาซิลนิดิปีนสูงขึ้นตามมา 
- ห้ามใช้ยาซิลนิดิปีนร่วมกับยา Aldesleukin , Alfuzosin  ด้วยเสี่ยงต่อการเกิดภาวะ
ความดันโลหิตต่ำ 
- หลีกเลี่ยงการใช้ยาซิลนิดิปีนร่วมกับยา Imipramine, Isocarboxazid, Isoconazole
ด้วยจะทำให้ผู้ป่วยได้รับอาการข้างเคียงอย่างรุนแรงจากยาทุกชนิดดังกล่าวที่รวมถึงยาซิลนิดิปีนเมื่อใช้ยาเหล่านี้ร่วมกัน 
- ห้ามใช้ยาซิลนิดิปีนร่วมกับยาที่มี Calcium (เช่น Calcium carbonate)เป็นองค์ประกอบ เพราะจะทำให้ประสิทธิภาพในการรักษาของยาซิลนิดิปีนด้อยลง 
 
 ///// ควรเก็บรักษาซิลนิดิปีนอย่างไร? ///// 
ควรเก็บยาใซิลนิดิปีน ช่วงอุณหภูมิห้องที่เย็น  ห้ามเก็บยาในช่องแช่แข็งตู้เย็น
เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ซิลนิดิปีนมีชื่ออื่นอีกไหม? ผลิตจากบริษัทอะไรบ้าง? ///// 
ยาใซิลนิดิปีน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Cilnidipine[2017,Oct14] 
https://www.eapharma.co.jp/news/2013/1213e.pdf[2017,Oct14] 
http://www.mims.com/india/drug/info/cilnidipine/?type=full&amp;mtype=generic#Indications[2017,Oct14] 
http://www.japi.org/april_2016/22_dc_cilnidipine_next_generation.pdf[2017,Oct14] 
https://www.drugbank.ca/drugs/DB09232[2017,Oct14] 
