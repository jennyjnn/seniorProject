ไฟเบรต (Fibrate)
 ///// บทนำ ///// 
ไฟเบรต (Fibrate) หรืออนุพันธุ์ของกรดไฟบริค (Fibric acid derivatives) เป็นกลุ่มยาที่มีโครงสร้างทางเคมีประเภทกรดแอมพิฟาติก คาร์บอกไซลิค (Amphipatic carboxylic acids, สารเคมีที่สัมพันธ์กับกรดไขมัน) ยานี้ถูกนำมาใช้รักษาภาวะ/โรคไขมันในเลือดสูงโดยเฉพาะไขมันไตรกลีเซอร์ไรด์ (Triglycerides) อีกทั้งยังช่วยเพิ่มปริมาณไขมันคอเลสเตอรอลชนิดที่ดีเช่น เฮชดีแอล-คอเลสเตอรอล (HDL-cholesterol) แต่ยากลุ่มไฟเบรตไม่ค่อยมีประสิทธิภาพมากนักในการลดไขมันคอเลสเตอรอลชนิดไม่ดี/ไขมันประเภทแอลดีแอล (LDL-cholesterol) 
จากข้อมูลทางคลินิกพบว่า ผู้ป่วยที่มีภาวะไตรกลีเซอไรด์ในเลือดสูงมากๆจะนำไปสู่ภาวะตับอ่อนอักเสบ (Pancreatitis) และเป็นอีกหนึ่งกรณีที่ยากลุ่มไฟเบรตมีบทบาทถูกนำมาใช้ป้องกันภาวะตับอ่อนอักเสบนี้ 
ตัวอย่างยากลุ่มไฟเบรตที่มีใช้ในปัจจุบันอาทิเช่น Bezafibrate, Ciprofibrate, Clofibrate, Fenofibrate และ Gemfibrozil 
รูปแบบของยากลุ่มไฟเบรตมักเป็นยาชนิดรับประทานเสียเป็นส่วนมาก และผลข้างเคียงที่ต้องเฝ้าระวังอย่างมากของยากลุ่มนี้คือ ภาวะกล้ามเนื้อลายสลาย/กล้ามเนื้อบาดเจ็บอักเสบอย่างรุนแรง(Rhabdomyolysis) รวมไปถึงภาวะไตวาย 
ปัจจุบันคณะกรรมการอาหารและยาของไทยได้บรรจุยาบางตัวในกลุ่มไฟเบรตลงในบัญชียาหลักแห่งชาติเช่น Fenofibrate และ Gemfibrozil ทั้งนี้ความเหมาะสมของการใช้ยาตัวใดในการรักษา จะต้องขึ้นอยู่กับคำวินิจฉัยของแพทย์เท่านั้น ผู้ป่วยไม่ควรจะไปเสาะหาหรือซื้อยามารับประทานเอง 
 ///// ไฟเบรตมีสรรพคุณ (คุณสมบัติ) อย่างไร? ///// 
ยากลุ่มไฟเบรตมีสรรพคุณใช้รักษาภาวะ/โรคไขมันในเลือดสูง (Hyperlipidaemias) โดยจะออกฤทธิ์ลดไขมันชนิดไตรกลีเซอไรด์ (Triglyceride) ได้ดี 
 ///// ไฟเบรตมีกลไกการออกฤทธิ์อย่างไร? ///// 
ยากลุ่มไฟเบรตมีกลไกการออกฤทธิ์ดังนี้ 
 
- กระตุ้นกระบวนการของร่างกายที่เกี่ยวข้องกับไขมันที่เรียกว่า Lipoprotein lipolysis ส่งผลให้ไตรกลีเซอไรด์ (Triglyceride) ลดลง 
- กระตุ้นกระบวนการดูดจับกรดไขมันเข้าสู่ตับร่วมกับลดการผลิตไตรกลีเซอไรด์ของตับ 
- เพิ่มการจับตัวของไขมันคอเลสเตอรอลชนิดแอลดีแอล (LDL) กับตัวรับ (Receptors) ในร่างกายจึงทำให้เกิดการเผาผลาญไขมันได้เร็วขึ้น 
- ลดกระบวนการเปลี่ยนแปลงโครงสร้างทางเคมีระหว่างไขมันคอเลสเตอรอลชนิดวีแอลดีแอล (VLDL) และชนิดเฮชดีแอล (HDL) จนเป็นผลให้ลดไตรกลีเซอไรด์ในกระแสเลือดได้ 
- ทำให้ร่างกายสร้างไขมันคอเลสเตอรอลชนิดที่ดีคือ เฮชดีแอล (HDL) เพิ่มมากขึ้น และกระตุ้นปฏิกิริยาย้อนกลับของการลำเลียง/การทำงานของไขมันคอเลสเตอรอล (Cholesterol transport) 
จากกลไกทั้งหมดดังกล่าวจึงทำให้ยากลุ่มไฟเบรตมีฤทธิ์รักษาตามสรรพคุณ 
 ///// ไฟเบรตมีรูปแบบการจัดจำหน่ายอย่างไร? ///// 
ยากลุ่มไฟเบรตมีรูปแบบการจัดจำหน่ายดังนี้ 
 
- ยาเม็ด ขนาด 450, 600 และ 900 มิลลิกรัม/เม็ด เช่น Gemfibrozil 
- ยาเม็ด ขนาด 500 มิลลิกรัม/เม็ด เช่น Clofibrate 
- ยาเม็ด ขนาด 200 และ 400 มิลลิกรัม/เม็ด เช่น Benzafibrate 
- ยาเม็ด ขนาด 145 และ 160 มิลลิกรัม/เม็ด เช่น Fenofibrate 
- ยาเม็ด ขนาด 100 มิลลิกรัม/เม็ด เช่น Ciprofibrate 
- ยาแคปซูล ขนาด 300 มิลลิกรัม/แคปซูล เช่น Gemfibrozil 
- ยาแคปซูล ขนาด 100, 135, 200 และ 300 มิลลิกรัม/แคปซูล เช่น Fenofibrate 
 ///// ไฟเบรตมีขนาดรับประทานอย่างไร? ///// 
ยากลุ่มไฟเบรตมีหลายตัวยาซึ่งจะมีขนาดรับประทานแตกต่างกันไป ในที่นี้ขอยกตัวอย่างเฉพาะชนิดที่ใช้บ่อยสำหรับภาวะไขมันในเลือดสูง (Hyperlipidaemias) ดังนี้เช่น 
ก. Fenofibrate: 
 
- ผู้ใหญ่: เริ่มต้นรับประทาน 67 มิลลิกรัมวันละ 3 ครั้ง หรือรับประทาน 200 มิลลิกรัมวันละครั้ง 
- เด็ก:	รับประทาน 5 มิลลิกรัม/น้ำหนักตัว 1 กิโลกรัม/วัน 
อนึ่ง: ควรรับประทานยานี้พร้อมอาหารจะช่วยเพิ่มการดูดซึมยาเข้าสู่ร่างกายได้ดีขึ้น 
ข. Gemfibrozil: 
 
- ผู้ใหญ่: รับประทาน 1.2 กรัม/วันโดยแบ่งรับประทานวันละ 2 ครั้งเช้า - เย็น โดยขนาดรับประทานเพื่อคงระดับการรักษา 0.9 - 1.5 กรัม/วัน 
- เด็ก:	ห้ามใช้ Gemfibrozil กับเด็ก 
อนึ่ง: ควรรับประทานยาในช่วงท้องว่างหรือก่อนอาหาร ½ ชั่วโมงเป็นอย่างต่ำ 
ค. Clofibrat: 
 
- ผู้ใหญ่: รับประทาน 2 กรัม/วันโดยแบ่งรับประทานวันละ 4 ครั้งทุก 6 ชั่วโมง 
- เด็ก: ยังไม่มีข้อมูลการศึกษาถึงขนาดยานี้ในเด็ก การใช้ยานี้ในเด็กจึงอยู่ในดุลพินิจของแพทย์ 
อนึ่ง: สามารถรับประทานยานี้ก่อนหรือพร้อมอาหารก็ได้ 
ง. Bezafibrate: 
 
- ผู้ใหญ่: รับประทาน 200 มิลลิกรัมวันละ 3 ครั้ง อาจเพิ่มขนาดรับประทานทีละน้อยภายใน 5 - 7 วันแรก โดยขนาดรับประทานที่คงระดับการรักษาอยู่ที่ 200 มิลลิกรัมวันละ 2 ครั้ง 
- เด็ก: ยังไม่มีข้อมูลการศึกษาถึงขนาดยานี้ในเด็ก การใช้ยานี้ในเด็กจึงอยู่ในดุลพินิจของแพทย์ 
อนึ่ง: ควรรับประทานยานี้พร้อมอาหาร 
จ. Ciprofibrate: 
 
- ผู้ใหญ่: รับประทาน 100 มิลลิกรัม/วัน 
- เด็ก: ยังไม่มีข้อมูลการศึกษาถึงขนาดยานี้ในเด็ก การใช้ยานี้ในเด็กจึงอยู่ในดุลพินิจของแพทย์ 
อนึ่ง: อาจรับประทานยาก่อนหรือพร้อมอาหารก็ได้ 
*****หมายเหตุ: 
 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยากลุ่มไฟเบรต ผู้ป่วยควรแจ้งแพทย์/พยาบาลและเภสัชกรดังนี้ 
 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไฟเบรตอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยากลุ่มไฟเบรตสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า อย่างไรก็ตาม หากลืมรับประทานยาบ่อยๆหลายครั้งอาจก่อให้เกิดผลกระทบต่อการรักษาได้ 
 ///// ไฟเบรตมีผลไม่พึงประสงค์อย่างไร? ///// 
ยากลุ่มไฟเบรตสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ปวดศีรษะ วิงเวียน อ่อนแรง หัวใจเต้นผิดจังหวะ ผิวแพ้แสงแดดง่าย (ผิวหนังอักเสบ และ/หรือขึ้นผื่นเมื่อผิวถูกแสงแดดโดยตรง/ผื่นแพ้แสงแดด) ช่องคลอดอักเสบ ความรู้สึกสัมผัสเพี้ยน มีภาวะไซนัสอักเสบ จมูกอักเสบ ไอ ปัสสาวะบ่อย ตับอักเสบ กล้ามเนื้ออ่อนแรง ระคายเคืองต่อกระเพาะอาหารและลำไส้ ผื่นคัน ลมพิษ ดีซ่าน กดการทำงานของไขกระดูก (ตรวจพบจากการตรวจเลือด CBC, โดยพบมีเม็ดเลือดต่ำ) เกิดภาวะเลือดออกในกะโหลกศีรษะ เป็นพิษกับไต เส้นประสาทอักเสบ 
 ///// มีข้อควรระวังการใช้ไฟเบรตอย่างไร? ///// 
มีข้อควรระวังการใช้ยากลุ่มไฟเบรตดังนี้เช่น 
 
- ห้ามใช้กับผู้ที่แพ้ยากลุ่มไฟเบรต 
- ห้ามใช้ยานี้กับหญิงตั้งครรภ์และหญิงที่อยู่ในภาวะให้นมบุตร 
- ห้ามใช้ยานี้กับผู้ป่วยโรคตับ โรคไต ระยะรุนแรง ผู้ป่วยนิ่วในถุงน้ำดี 
- ห้ามใช้ยานี้บางตัวกับเด็กเช่น Gemfibrozil ดังนั้นการจะเลือกใช้ยาตัวใดกับผู้ป่วยเด็กจะต้องเป็นไปตามคำสั่งของแพทย์ผู้รักษาเท่านั้น 
- หากพบผลข้างเคียงเรื่องการทำงานของกล้ามเนื้อผิดปกติให้หยุดการใช้ยานี้ทันที แล้วรีบนำตัวผู้ป่วยส่งแพทย์/ไปโรงพยาบาล 
- หากใช้ยานี้ไปแล้ว 2 เดือนผลการรักษาไม่ดีขึ้น ควรหยุดยาแล้วกลับไปพบแพทย์เพื่อให้แพทย์ประเมินแนวทางการรักษาใหม่ 
- ระวังการใช้ยานี้กับผู้ป่วยไทรอยด์ฮอร์โมนต่ำ (ภาวะขาดไทรอยด์ฮอร์โมน) ผู้ป่วยเบาหวาน ผู้ป่วยที่มีแผลในกระเพาะอาหาร 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยากลุ่มไฟเบรตด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไฟเบรตมีปฏิกิริยาระหว่างยากับยาตัวอื่นอย่างไร? ///// 
ยากลุ่มไฟเบรตมีปฏิกิริยาระหว่างยากับยาตัวอื่นดังนี้เช่น 
 
- การใช้ยา Fenofibrate ร่วมกับ Cyclosporin อาจทำให้ความเข้มข้นของ Cyclosporin ในกระแสเลือดเพิ่มสูงขึ้นและส่งผลให้เป็นพิษกับไต จึงควรหลีกเลี่ยงการใช้ยาทั้ง 2 ตัวร่วมกัน 
- การใช้ยา Gemfibrozil หรือยา Clofibrate หรือยา Ciprofibrate ร่วมกับยาต้านการแข็งตัวของเลือดเช่น Warfarin อาจก่อให้เกิดภาวะเลือดออกง่าย หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
- การใช้ยา Bezafibrate ร่วมกับยา Colestyramine จะทำให้ยับยั้งการดูดซึมของยา Bezafibrate จึงควรหลีกเลี่ยงการรับประทานร่วมกัน 
 ///// ควรเก็บรักษาไฟเบรตอย่างไร? ///// 
ควรเก็บยากลุ่มไฟเบรตภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อน และความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ไฟเบรตมีชื่ออื่นอีกไหม? ผลิตจากบริษัทอะไรบ้าง? ///// 
ยาไฟเบรตที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Fibrate [2015,Jan3]
	2 http://www.medicinenet.com/fibrates/article.htm#what [2015,Jan3]
	3 http://circ.ahajournals.org/content/98/19/2088.full [2015,Jan3]
	4 https://www.mims.com/Thailand/drug/search/?q=fenofibrate [2015,Jan3]
	5 https://www.mims.com/Thailand/drug/search/?q=Gemfibrozil [2015,Jan3]
	6 https://www.mims.com/Thailand/drug/search/?q=Bezafibrate%20 [2015,Jan3]
	7 https://www.mims.com/USA/drug/info/fenofibrate/?type=full&amp;mtype=generic#Dosage [2015,Jan3]
	8 https://www.mims.com/USA/drug/info/gemfibrozil/?type=full&amp;mtype=generic#Dosage [2015,Jan3]
	9 http://www.mims.com/USA/drug/info/bezafibrate/?type=full&amp;mtype=generic#Dosage [2015,Jan3]
	10 http://www.mims.com/USA/drug/info/clofibrate/?type=full&amp;mtype=generic#Dosage [2015,Jan3]
	11 http://www.mims.com/USA/drug/info/ciprofibrate/?type=full&amp;mtype=generic#Dosage [2015,Jan3]
	12 http://www.drugs.com/imprints/atromid-s-500-2503.html [2015,Jan3] 
