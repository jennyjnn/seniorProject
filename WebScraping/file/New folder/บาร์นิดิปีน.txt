บาร์นิดิปีน (Barnidipine)
 ///// บทนำ ///// 
ยาบาร์นิดิปีน(Barnidipine หรือ Barnidipine hydrochloride หรือ Barnidipine HCl) หรืออาจจะเรียกอีกชื่อหนึ่ง คือ เมพิโรดิปีน (Mepirodipine) เป็นยากลุ่มแคลเซียมแชนแนลบล็อกเกอร์(Calcium channel blocker)  ทางคลินิกใช้เป็นยารักษาภาวะ/โรคความดันโลหิตสูง และบำบัดอาการกล้ามเนื้อหัวใจขาดเลือด  รูปแบบเภสัชภัณฑ์ของยาบาร์นิดิปีนเป็นยาชนิดรับประทานที่มีการควบคุมการปลดปล่อยตัวยาอย่างช้าๆ  ทำให้ระดับยานี้ในกระแสเลือดมีปริมาณคงที่สม่ำเสมอ  จากข้อมูลทางการแพทย์พบว่าการรับประทานยานี้ 10–20 มิลลิกรัมต่อวัน สามารถควบคุมอาการความดันโลหิตสูงให้เป็นไปอย่างปกติ 
ตัวยาบาร์นิดิปีนจะมีการออกฤทธิ์ต่อหลอดเลือดที่มาหล่อเลี้ยงหัวใจรวมถึงหลอดเลือดที่อยู่ตามอวัยวะต่างๆ ทำให้เกิดการขยายตัวที่ส่งผลต่อการไหลเวียนของเลือดได้สะดวกมากขึ้น ซึ่งเป็นกลไกสำคัญต่อการลดความดันโลหิตตามมา  จากผลการวิจัยพบว่ายาบาร์นิดิปีนมีประสิทธิภาพเทียบเท่าใกล้เคียงกับยาในกลุ่มเดียวกัน เช่นยา  Amlodipine และ Nitrendipine หรือยารักษาความดันโลหิตสูงกลุ่มอื่นๆ อย่าเช่นยา  Atenolol และ Enalapril ตลอดจนยาขับปัสสาวะประเภท HCTZ ที่ใช้รักษาความดันโลหิตสูงในผู้สูงอายุ 
ตัวยาบาร์นิดิปีนอาจก่อให้เกิดอาการข้างเคียง(ผลข้างเคียง)ได้เช่นเดียวกับยาลดความดันโลหิตชนิดอื่น เช่น ปวดศีรษะ  ใบหน้าแดง  มือ-เท้าบวม แต่อาการข้างเคียงเหล่านี้มักเกิดเพียงชั่วคราวเท่านั้น 
มีข้อมูลสำคัญบางประการที่ผู้บริโภค/ผู้ป่วยควรทราบเมื่อต้องใช้ยาบาร์นิดิปีน เช่น 
 
- การรับประทานยาบาร์นิดิปีนจะเริ่มต้นที่ขนาดต่ำๆก่อน เช่น 10 มิลลิกรัม/วัน ต่อจากนั้น แพทย์อาจจะทำการปรับขนาดรับประทานเพิ่มขึ้นเป็นเท่าตัวโดยดูจากการตอบสนองของผู้ป่วยต่อยานี้ ซึ่งประสิทธิผลสูงสุดในการลดความดันโลหิตจากยานี้ อาจต้องใช้เวลา 3–6 สัปดาห์ เป็นอย่างต่ำ 
- ยานี้ไม่ได้ถูกออกแบบมาให้ใช้กับผู้ป่วยเด็ก และทางคลินิกไม่แนะนำการใช้
ยาบาร์นิดิปีนกับผู้ที่มีอายุต่ำกว่า 18 ปีลงมา 
- สำหรับผู้ป่วยโรคไต คงต้องใช้ยานี้ด้วยความระมัดระวัง  ด้วยยาบาร์นิดิปีนจะถูกขับทิ้งออกจากร่างกายไปกับปัสสาวะ  ซึ่งแพทย์จะเป็นผู้ปรับขนาดรับประทานได้อย่าง	  	  เหมาะสมที่สุด 
- ด้วยกลไกการทำลายยานี้ยังต้องผ่านขบวนการที่ตับ  สำหรับผู้ป่วยโรคตับถือเป็นข้อห้ามใช้ยาบาร์นิดิปีน 
- เพื่อรักษาความดันโลหิตสูงให้กลับมาเป็นปกติโดยเร็ว ผู้ป่วยต้องรับประทานยานี้ตามคำสั่งแพทย์เท่านั้น  ห้ามหยุดรับประทานยานี้เอง หรือปรับขนาดรับประทานยานี้	 	  เพิ่มขึ้นโดยไม่ได้ขอคำปรึกษาจากแพทย์ซึ่งเสี่ยงต่อการทำให้ผู้ป่วยได้รับยานี้เกินขนาด และส่งผลให้มีอาการข้างเคียงอย่างรุนแรงตามมา 
- ผู้ที่มีสภาพหัวใจห้องล่างซ้ายทำงานผิดปกติ อาจได้รับผลกระทบ(ผลข้างเคียง)จากการใช้ยาบาร์นิดิปีนได้  ดังนั้นทุกครั้งที่ผู้ป่วยเข้ารับการรักษา จะต้องแจ้งให้แพทย์พยาบาล เภสัชกร ทราบทุกครั้งเสมอว่าตนเองมีโรคประจำตัวใดบ้าง เช่น โรคตับ  โรคไต  โรคหัวใจ เป็นต้น 
- การใช้ยาบาร์นิดิปีนสามารถใช้ในลักษณะของยาเดี่ยวหรืออาจใช้ร่วมกับยารักษา	  ความดันโลหิตสูงกลุ่มอื่นๆ เช่น Beta-blockers และ ACE inhibitors เพื่อเป็นการ 	  	  ป้องกันการมีภาวะยาตีกัน(ปฏิกิริยาระหว่างยา)  การใช้ยาชนิดอื่นร่วมกับยาบาร์นิดิปีนจะต้องเป็นไปตามคำสั่งแพทย์เท่านั้น  ห้ามผู้ป่วยไปซื้อหายาลดความดันโลหิตชนิดอื่นมารับประทานร่วมกับยาบาร์นิดิปีนโดยมิได้ขอคำปรึกษาจากแพทย์ 
- ห้ามใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร  ทั้งนี้เพื่อเป็นการป้องกันการส่งผ่านยาบาร์นิดิปีนไปสู่ทารก 
- *กรณีเกิดข้อผิดพลาดทำให้ผู้ป่วยได้รับยานี้เกินขนาด จะก่อให้เกิดอาการ ความดัน	 โลหิตต่ำ  หัวใจเต้นช้าหรือไม่ก็หัวใจเต้นเร็ว  ง่วงนอนมาก  รู้สึกสับสน  คลื่นไส้ อาเจียน  	  หากพบเห็นอาการเหล่านี้หรือเมื่อทราบว่าผู้ป่วยได้รับยานี้เกินขนาด ต้องรีบนำตัว	 	  ผู้ป่วยส่งโรงพยาบาลทันที/ฉุกเฉิน 
ปัจจุบัน เราจะพบเห็นการใช้ยาบาร์นิดิปีนในแถบยุโรปและบางประเทศของทวีปเอเชีย และยังไม่พบเห็นการจัดจำหน่ายยาชนิดนี้ในประเทศไทย อาจเป็นเพราะบ้านเรายังมียาลดความดันโลหิตสูงชนิดอื่นๆที่ใช้เป็นทางเลือกอยู่หลายรายการ ประกอบกับราคาไม่สูงจนเกินไป จึงทำให้ประชาชนสามารถเข้าถึงยาลดความดันโลหิตสูงเหล่านั้นได้เป็นอย่างดี 
 
 ///// บาร์นิดิปีนมีสรรพคุณ(คุณสมบัติ)อย่างไร? ///// 
ยาบาร์นิดิปีนมีสรรพคุณ/ข้อบ่งใช้ เช่น 
 
- ใช้รักษาภาวะ/โรคความดันโลหิตสูง 
 
 ///// บาร์นิดิปีนมีกลไกการออกฤทธิ์อย่างไร? ///// 
ยาบาร์นิดิปีนเป็นยาประเภท Calcium channel blocker จะออกฤทธิ์โดยลดการนำเข้าของประจุไฟฟ้าของแคลเซียมในกล้ามเนื้อเรียบบริเวณผนังของหลอดเลือด ทำให้หลอดเลือดเกิดการขยายตัว  เลือดมีการไหลเวียนได้สะดวกขึ้น จนเป็นผลให้ความดันโลหิตลดลง 
 
 ///// บาร์นิดิปีนมีรูปแบบการจัดจำหน่ายอย่างไร? ///// 
ยาบาร์นิดิปีนมีรูปแบบการจัดจำหน่าย เช่น 
 
- ยาแคปซูลชนิดรับประทานที่มีการปลดปล่อยตัวยาอย่างช้าๆ(Modified release)
ซึ่งประกอบด้วยตัวยา Barnidipine ขนาด 10 และ 20  มิลลิกรัม/แคปซูล 
 
 ///// บาร์นิดิปีนมีขนาดรับประทานอย่างไร? ///// 
ยาบาร์นิดิปีนมีขนาดรับประทาน เช่น 
 
- ผู้ใหญ่อายุตั้งแต่ 18 ปีขึ้นไป:	รับประทานยา 10–20 มิลลิกรัม วันละ1 ครั้งก่อนหรือหาร โดยเป็นไปตามคำสั่งแพทย์ 
- ผู้อายุต่ำกว่า 18 ปี: ยังไม่มีข้อมูลทางคลินิกที่แน่ชัดในด้านความปลอดภัยของการใช้ยานี้ในผู้ป่วยกลุ่มวัยนี้ 
อนึ่ง: 
 
- ห้ามแกะแคปซูลยานี้มาละลายผงยากับน้ำแล้วรับประทานเพราะจะทำให้กลไกการกระจายตัวของยานี้ในร่างกายเสียไป จนส่งผลต่อความสามารถในการควบคุมความดันโลหิต 
- แพทย์จะปรับขนาดยานี้ลดลงเมื่อต้องใช้กับผู้ป่วยโรคไต 
- ห้ามใช้ยานี้กับผู้ป่วยโรคตับ 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาบาร์นิดิปีน  ผู้ป่วยควรแจ้งแพทย์/พยาบาล และเภสัชกร ดังนี้ 
 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น โรคตับ  โรคหัวใจ  รวมทั้งกำลังกินยา/ใช้ยาอะไรอยู่เพราะยาบาร์นิดิปีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาบาร์นิดิปีน สามารถรับประทานทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไปไม่จำเป็นต้องเพิ่มปริมาณยาเป็น 2 เท่า  ให้รับประทานยาที่ขนาดปกติ 
แต่อย่างไรก็ดี ผู้ป่วยควรรับประทานยานี้ตรงตามขนาดและเวลาเดิมของแต่ละวัน  การหยุดรับประทานยานี้โดยทันทีอาจทำให้ความดันโลหิตสูงขึ้น 
 
 ///// บาร์นิดิปีนมีผลไม่พึงประสงค์อย่างไร? ///// 
ยาบาร์นิดิปีน สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
 
- ผลต่อระบบทางเดินอาหาร   เช่น  รู้สึกไม่สบายในทางเดินอาหาร  ภาวะเหงือกงอกเกิน (Gingival hyperplasia) 
- ผลต่อระบบประสาท   เช่น  ปวดศีรษะ  วิงเวียน  รู้สึกเฉื่อยชา  มีไข้  ตัวสั่น 
- ผลต่อระบบหัวใจและหลอดเลือด   เช่น ใบหน้าแดง  ความดันโลหิตต่ำ  มือ-เท้าบวม    หัวใจเต้นเร็ว หรือเต้นช้า   ชีพจรเต้นผิดปกติ  เจ็บหน้าอก  แน่นหน้าอก  กล้ามเนื้อหัวใจขาดเลือด 
- ผลต่อตับ  เช่น ตับทำงานผิดปกติ/ตับอักเสบ 
- ผลต่อผิวหนัง  เช่น  เกิดผื่นคัน 
- ผลต่อระบบสืบพันธุ์   เช่น  สมรรถภาพทางเพศถดถอย 
- ผลต่อกล้ามเนื้อ  เช่น  ปวดกล้ามเนื้อ 
- ผลต่อตา  เช่น  ปวดตา  ตามืด/ตามองไม่เห็นชั่วขณะ 
- ผลต่อสภาพจิตใจ   เช่น  ซึม 
 
 ///// มีข้อควรระวังการใช้บาร์นิดิปีนอย่างไร? ///// 
มีข้อควรระวังการใช้ยาบาร์นิดิปีน เช่น 
 
- ห้ามใช้กับผู้ที่แพ้ยานี้ 
- ห้ามใช้กับผู้ป่วยที่อยู่ในภาวะช็อกอันเนื่องมาจากโรคหัวใจ  ผู้ป่วยที่เพิ่งเกิดภาวะ	 กล้ามเนื้อหัวใจตาย  ผู้ป่วยกล้ามเนื้อหัวใจขาดเลือดแบบเฉียบพลัน  ผู้ป่วยที่มีภาวะลิ้นหัวใจเอออร์ติกตีบ (Aortic stenosis)  ด้วยยาบาร์นิดิปีนสามารถเพิ่มความรุนแรงของอาการ	 โรคดังกล่าวได้มากยิ่งขึ้น 
- ห้ามใช้ยานี้กับ  สตรีมีครรภ์  สตรีในภาวะให้นมบุตร และผู้อายุต่ำกว่า 18 ปี  นอกจากมีคำสั่งแพทย์ 
- ห้ามปรับขนาดรับประทานหรือหยุดรับประทานยานี้โดยมิได้ขอคำปรึกษาจากแพทย์ 
- ห้ามรับประทานยานี้พร้อมเครื่องดื่มประเภทแอลกอฮอล์ด้วยจะส่งผลให้เกิดผลข้างเคียงจากยานี้สูงและรุนแรง 
- ห้ามใช้ยาที่มีสภาพเปลี่ยนไปจากเดิม เช่น แคปซูลแตกหัก 
- รับประทานยานี้ต่อเนื่องตรงตามขนาดและเวลาในแต่ละวัน 
- ระหว่างใช้ยานี้ต้องหมั่นตรวจวัดความดันโลหิตว่าเป็นปกติหรือไม่ตามคำแนะนำของแพทย์ พยาบาล เภสัชกร  หากเกิดความดันโลหิตต่ำหรือสูง  ผู้ป่วยควรต้องรีบมาพบแพทย์/มาโรงพยาบาลโดยเร็ว ไม่ต้องรอจนถึงวันแพทย์นัด 
- มาพบแพทย์/มาโรงพยาบาลตามแพทย์นัดทุกครั้ง เพื่อรับการตรวจร่างกาย และดูความก้าวหน้าของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาบาร์นิดิปีนด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// บาร์นิดิปีนมีปฏิกิริยาระหว่างยากับยาตัวอื่นอย่างไร? ///// 
ยาบาร์นิดิปีนมีปฏิกิริยาระหว่างยากับยาตัวอื่น เช่น 
 
- หลีกเลี่ยงการใช้ยาบาร์นิดิปีนร่วมกับยาAtazanavir เพราะจะทำให้ระดับยาบาร์นิดิปีนในกระแสเลือดเพิ่มขึ้นจนเป็นเหตุให้ผู้ป่วยได้รับอาการข้างเคียงจากการใช้ยาบาร์นิดิปีนสูงขึ้นตามมา 
- ห้ามใช้ยาบาร์นิดิปีนร่วมกับยา Aldesleukin, Alfuzosin  ด้วยเสี่ยงต่อภาวะความดันโลหิตต่ำตามมา 
- หลีกเลี่ยงการใช้ยาบาร์นิดิปีนร่วมกับยา Imipramine, Isocarboxazid, Isoconazole ด้วยจะทำให้ผู้ป่วยได้รับอาการข้างเคียงอย่างรุนแรงจากยาเหล่านี้เมื่อใช้ยาเหล่านี้ร่วมกัน 
- ห้ามใช้ยาบาร์นิดิปีนร่วมกับยาที่มี Calcium เป็นองค์ประกอบ เช่น Calcium carbonate เพราะจะทำให้ประสิทธิภาพในการรักษาของยาบาร์นิดิปีนด้อยลง 
 
 ///// ควรเก็บรักษาบาร์นิดิปีนอย่างไร? ///// 
ยาบาร์นิดิปีน มีระยะเวลาการใช้ไม่เกิน 2 ปี นับหลังจากวันผลิต ควร
เก็บยานี้ในช่วงอุณหภูมิที่ต่ำกว่า 25 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และ 
เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// บาร์นิดิปีนมีชื่ออื่นอีกไหม? ผลิตจากบริษัทอะไรบ้าง? ///// 
ยาบาร์นิดิปีน มียาชื่อการค้าอื่น และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/barnidipine/?type=brief&amp;mtype=generic[2017,Oct14] 
https://pubchem.ncbi.nlm.nih.gov/compound/104713-75-9#section=Top[2017,Oct14] 
https://www.drugbank.ca/drugs/DB09227[2017,Oct14] 
http://mri.cts-mrp.eu/download/NL_H_0199_002_FinalPI_2of3.pdf[2017,Oct14] 
https://www.google.co.th/search?q=Cyress+(barnidipine)+image&amp;tbm=isch&amp;tbo=u&amp;source=univ&amp;sa=X&amp;ved=0ahUKEwiHmN_jwrDWAhUIPI8KHQ65D2EQ7AkIPw&amp;biw=1920&amp;bih=901#imgrc=cmIeYrCOd9yqUM:[2017,Oct14] 
https://www.drugs.com/international/barnidipine.html[2017,Oct14] 
