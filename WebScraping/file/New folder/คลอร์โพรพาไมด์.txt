คลอร์โพรพาไมด์ (Chlorpropamide)
 ///// บทนำ ///// 
ยาคลอร์โพรพาไมด์ (Chlorpropamide) เป็นยาที่อยู่ในกลุ่มซัลโฟนิล ยูเรีย (Sulfonyl urea) ที่โดยทั่วไปเป็นกลุ่มยาใช้รักษาโรคเบาหวานประเภท 2 (Type 2 diabetes mellitus) การใช้ยาคลอร์โพรพาไมด์นี้กับผู้ป่วยมักเป็นเพียงในระยะเวลาสั้นๆด้วยตัวยาอยู่ในร่างกายของผู้ป่วยได้นานและมีผลข้างเคียงต่อร่างกายมาก นอกจากใช้รักษาเบาหวาน ตัวยานี้ยังออกฤทธิ์เป็นยาขับปัสสาวะได้ด้วยซึ่งได้นำคุณสมบัติข้อนี้มาใช้รักษาโรคเบาจืด 
หากพิจารณาถึงการกระจายตัวของยาคลอร์โพรพาไมด์จะพบว่า หลังรับประทานยานี้ร่างกายจะดูดซึมยาจากระบบทางเดินอาหารได้มากกว่า 90% ซึ่งเมื่อยาเข้าสู่กระแสเลือดจะจับกับพลาสมาโปรตีนประมาณ 90% และร่างกายต้องใช้เวลาประมาณ 36 ชั่วโมงในการกำจัดยา 50% ออกจากกระแสเลือดโดยผ่านออกไปกับน้ำปัสสาวะ 
คณะกรรมการอาหารและยาของไทยได้บรรจุคลอร์โพรพาไมด์ลงในบัญชียาหลักแห่งชาติ โดยระบุให้ใช้เป็นยารักษาโรคเบาจืดในกรณีที่สถานพยาบาลนั้นๆไม่สามารถจัดหายารักษาเบาจืดอื่นๆเช่น Desmopressin มาให้กับผู้ป่วยได้ 
ด้วยผลข้างเคียงของยาและประกอบกับเป็นยาอันตราย การใช้ยานี้ในผู้ป่วยจึงต้องเป็นไปตามคำสั่งแพทย์ผู้รักษาเท่านั้น 
 ///// คลอร์โพรพาไมด์มีสรรพคุณ (คุณสมบัติ) อย่างไร? ///// 
ยาคลอร์โพรพาไมด์มีสรรพคุณดังนี้ 
 
- รักษาผู้ป่วยเบาหวานประเภท 2 (Type 2 diabetes mellitus) 
- รักษาภาวะ/โรคเบาจืด (Cranial diabetes insipidus) 
 ///// คลอร์โพรพาไมด์มีกลไกการออกฤทธิ์อย่างไร? ///// 
กลไกการออกฤทธิ์ของยาคลอร์โพรพาไมด์ในการรักษาโรคเบาหวานคือ ตัวยาจะทำให้เบต้า-เซลล์ (Beta-cell, เซลล์สร้างอินซูลิน) ของตับอ่อนหลั่งอินซูลินซึ่งเป็นฮอร์โมนที่ทำให้ร่างกายสามารถนำน้ำตาลในเลือดไปใช้ให้เกิดประโยชน์ได้ ยานี้จะออกฤทธิ์ได้ดีต่อเมื่อร่างกายยังมีเบต้า-เซลล์ของตับอ่อนที่ยังสามารถทำงานได้เท่านั้น 
กลไกการออกฤทธิ์ที่ใช้รักษาโรคเบาจืดคือ ตัวยานี้นอกจากกระตุ้นเบต้า-เซลล์ของตับอ่อนแล้ว ยังกระตุ้นให้เซลล์ของไตตอบสนองได้ดีขึ้นต่อฮอร์โมนที่เป็นสาเหตุของโรคเบาจืด คือ ฮอร์โมนเอดีเอช (ADH: Antidiuretic hormone) จึงส่งผลให้ยานี้มีสรรพคุณใช้รักษาโรคเบาจืดได้ด้วย 
 ///// คลอร์โพรพาไมด์มีรูปแบบการจัดจำหน่ายอย่างไร? ///// 
คลอร์โพรพาไมด์มีรูปแบบการจัดจำหน่ายเป็นยาเม็ดชนิดรับประทาน ขนาด 250 มิลลิกรัม/เม็ด 
 ///// คลอร์โพรพาไมด์มีขนาดรับประทานอย่างไร? ///// 
คลอร์โพรพาไมด์มีขนาดรับประทานดังนี้ 
ก. สำหรับผู้ป่วยโรคเบาหวานประเภทที่ 2 (Type 2 diabetes mellitus): 
 
- ผู้ใหญ่: เริ่มต้นรับประทาน 250 มิลลิกรัมวันละครั้งในช่วงเช้า การปรับขนาดรับประทานอยู่ในช่วง 50 - 125 มิลลิกรัมใน 3 - 5 วันแรก 
ขนาดรับประทานเพื่อคงการรักษาอยู่ที่ 100 - 500 มิลลิกรัม/วัน 
ขนาดรับประทานสูงสุดไม่เกิน 750 มิลลิกรัม/วัน 
ข. สำหรับภาวะ/โรคเบาจืด (Cranial diabetes insipidus): 
 
- ผู้ใหญ่: เริ่มต้นรับประทาน 100 มิลลิกรัม/วัน สามารถปรับขนาดรับประทานเพิ่มได้ตามความจำเป็น ขนาดรับประทานสูงสุดไม่ควรเกิน 350 - 500 มิลลิกรัม/วัน 
*****หมายเหตุ: 
 
- ควรรับประทานยาคลอร์โพรพาไมด์พร้อมอาหาร 
- เด็ก: ยังไม่มีการศึกษาที่ชัดเจนในเรื่องความปลอดภัยของการใช้ยานี้ในเด็ก การใช้ยานี้ในเด็กและขนาดรับประทานจึงขึ้นกับดุลพินิจของแพทย์ 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาคลอร์โพรพาไมด์ ผู้ป่วยควรแจ้งแพทย์/พยาบาลและเภสัชกรดังนี้ 
 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาคลอร์โพรพาไมด์อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคลอร์โพรพาไมด์สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// คลอร์โพรพาไมด์มีผลไม่พึงประสงค์อย่างไร? ///// 
ยาคลอร์โพรพาไมด์สามารถก่อให้เกิดผลไม่พึงประสงค์ (ผลข้างเคียง) ดังนี้เช่น รู้สึกไม่สบายในช่องทางเดินอาหาร เกิดภาวะน้ำตาลในเลือดต่ำซึ่งจะพบมากในผู้สูงอายุและผู้มีภาวะโรคไตหรือโรคตับร่วมด้วย อาจมีภาวะดีซ่าน (Cholestatic jaundice) ภาวะโลหิตจางจากเกิดภาวะเม็ดเลือดแดงแตกหรือมีเม็ดเลือดแดงน้อยผิดปกติ ตรวจเลือดอาจพบภาวะเม็ดเลือดขาวมากผิดปกติ (Lymphocytosis) คลื่นไส้ อาเจียน อ่อนเพลีย ความรู้สึกสัมผัสเพี้ยน ปวดศีรษะ มีภาวะเกล็ดเลือดต่ำ 
 ///// มีข้อควรระวังการใช้คลอร์โพรพาไมด์อย่างไร? ///// 
มีข้อควรระวังการใช้ยาคลอร์โพรพาไมด์ดังนี้เช่น 
 
- ห้ามใช้ในผู้แพ้ยานี้ 
- ห้ามใช้ยานี้กับผู้ป่วยโรคเบาหวานที่อยู่ในภาวะโคม่า 
- ห้ามใช้ยานี้กับผู้ป่วยที่มีภาวะบาดแผลฉีกขาด ผู้ป่วยโรคตับ โรคไต โรคไทรอยด์ ผู้ป่วยที่มีภาวะเลือดเป็นกรด (Ketoacidosis, อาการเช่น สับสน กระหายน้ำมาก หายใจมีกลิ่นผลไม้ หายใจลำบาก อ่อนเพลียมาก) 
- ระวังการใช้ยานี้กับหญิงตั้งครรภ์และหญิงที่อยู่ในภาวะให้นมบุตร 
- หากพบอาการเจ็บหน้าอก หายใจลำบาก เหงื่อออกมาก คลื่นไส้ อาเจียน หลังรับประทานยานี้ให้รีบนำผู้ป่วยไปพบแพทย์/ไปโรงพยาบาลทันที 
- หากพบอาการน้ำตาลในเลือดต่ำเช่น ตาพร่า มึนเหมือนมีอาการเมา หนาว และเหงื่อออกผิดปกติ สับสน ตัวซีด วิงเวียน ให้บรรเทาอาการโดยรับประทานน้ำตาลกลูโคส/น้ำหวาน/ลูกอมหวาน น้ำผลไม้ น้ำผึ้ง หรือน้ำเชื่อม (น้ำตาลละลายน้ำ) เพื่อบรรเทาอาการในเบื้องต้น 
- หมั่นตรวจน้ำตาลในเลือดของตนเองเป็นประจำโดยทำตามคำแนะนำของแพทย์ผู้รักษาอย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาคลอร์โพรพาไมด์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// คลอร์โพรพาไมด์มีปฏิกิริยาระหว่างยากับยาตัวอื่นอย่างไร? ///// 
ยาคลอร์โพรพาไมด์มีปฏิกิริยาระหว่างยากับยาตัวอื่นดังนี้เช่น 
 
- การใช้ยาคลอร์โพรพาไมด์ร่วมกับการดื่มเครื่องดื่มที่มีแอลกอฮอล์สามารถทำให้เกิดภาวะน้ำตาลในเลือดต่ำ จึงห้ามรับประทานยานี้ร่วมกับเครื่องดื่มที่มีแอลกอฮอล์โดยเด็ดขาด 
- การใช้ยาคลอร์โพรพาไมด์ร่วมกับยาบางตัวเช่น Phenobarbital หรือ Rifampicin อาจก่อให้เกิดภาวะน้ำตาลในเลือดต่ำ จึงควรเลี่ยงการรับประทานยาร่วมกันหรือแพทย์ปรับขนาดรับประทานให้เหมาะสมเป็นรายบุคคลไป 
- การใช้ยาคลอร์โพรพาไมด์ร่วมกับยา Probenecid อาจทำให้ลดการขับยาคลอร์โพรพาไมด์ออกจากร่างกายจนส่งผลให้ผู้ป่วยได้รับผลข้างเคียงติดตามมา หากจำเป็นต้องใช้ยาร่วมกัน แพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาคลอร์โพรพาไมด์อย่างไร ///// 
ควรเก็บยาคลอร์โพรพาไมด์ที่อุณหภูมิระหว่าง 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาให้พ้นแสงแดดและความชื้น และเก็บยาให้พ้นมือเด็กและสัตว์เลี้ยง 
 ///// คลอร์โพรพาไมด์มีชื่ออื่นอีกไหม? ผลิตจากบริษัทอะไรบ้าง? ///// 
ยาคลอร์โพรพาไมด์ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Chlorpropamide [2015,Jan3]
	2 http://drug.fda.moph.go.th:81/nlem.in.th/medicine/essential/list/116#item-8730 [2015,Jan3]
	3 http://www.mayoclinic.org/drugs-supplements/chlorpropamide-oral-route/precautions/drg-20072075 [2015,Jan3]
	4 http://www.medicinenet.com/chlorpropamide/page2.htm [2015,Jan3] 
	5 http://emedicine.medscape.com/article/117648-medication#showall [2015,Jan3] 
