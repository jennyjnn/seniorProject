ไพโรซิแคม (Piroxicam)
 ///// บทนำ ///// 
ยาไพโรซิแคม (Piroxicam) เป็นยาในกลุ่มยาแก้ปวดในจำพวกยาเอ็นเสด (NSAIDs, non- steroidal anti inflammatory drug) ซึ่งเป็นยาต้านการอักเสบชนิดไม่ใช่สเตียรอยด์ 
 ///// ยาไพโรซิแคมมีสรรพคุณอย่างไร? ///// 
ยาไพโรซิแคมมีสรรพคุณใช้บรรเทาอาการปวดจากโรคเก๊าต์ (Gout) โรคข้อรูมาตอยด์ (Rheumatoid arthritis) อาการปวดแผลหลังผ่าตัด และช่วยลดการปวดข้อซึ่งไม่ทราบสาเหตุในเด็ก 
 ///// ยาไพโรซิแคมออกฤทธิ์อย่างไร? ///// 
กลไกการออกฤทธิ์ของยาไพโรซิแคมคือ ยับยั้งการสร้างสารโพรสตาแกลนดิน (Prosta glandin) ในร่างกายซึ่งเป็นตัวชักนำให้เกิดการอักเสบและการปวดตามมา 
 ///// ยาไพโรซิแคมมีรูปแบบจัดจำหน่ายอย่างไร? ///// 
รูปแบบการจัดจำหน่ายของยาไพโรซิแคมคือ 
 
- ยาแคปซูล ขนาด 10 และ 20 มิลลิกรัม 
- ยาเจล 0.5% ขนาด 10 และ 25 กรัม 
 ///// ยาไพโรซิแคมมีขนาดรับประทานอย่างไร? ///// 
ยาไพโรซิแคมสำหรับผู้ใหญ่ ขนาดสูงสุดที่รับประทานไม่ควรเกิน 40 มิลลิกรัม/วัน ควรรับประทานพร้อมหรือหลังอาหารทันทีเพื่อลดการระคายเคืองในกระเพาะอาหาร 
ยาไพโรซิแคมจัดเป็นยาอันตรายและมีผลอันไม่พึงประสงค์ (ผลข้างเคียง) สูง จึงไม่ควรซื้อยากินเอง ขนาดของยาที่รับประทานควรได้รับคำแนะนำการใช้ยาจากแพทย์หรือเภสัชกรเสมอ 
*****หมายเหตุ: 
 
- ขนาดยาในเด็กจะขึ้นกับอายุและน้ำหนักตัวของเด็ก ดังนั้นการใช้ยานี้ในเด็กจึงต้องอยู่ในดุลพินิจของแพทย์เท่านั้น 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษา แพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยาไพโรซิแคม ผู้ป่วยควรแจ้งแพทย์/พยาบาลและเภสัชกร ดังนี้ 
 
- ประวัติแพ้ยาทุกชนิดและอาการจากการแพ้ยาเช่น กินยาแล้วคลื่นไส้มาก ขึ้นผื่น หรือ แน่น หายใจติดขัด/หายใจลำบาก 
- โรคประจำตัวต่างๆรวมทั้งกำลังกินยาอะไรอยู่เช่น โรคหัวใจ โรคความดันโลหิตสูง อื่นๆ เพราะยาอาจส่งผลให้อาการของโรคเหล่านั้นรุนแรงขึ้น หรือเกิด ปฏิกิริยาระหว่างยากับยาอื่นๆที่กินอยู่ก่อนแล้ว 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือไม่ หรือกำลังให้นมบุตรหรือไม่ เพราะยามักผ่านรกหรือผ่านเข้าสู่น้ำนมและเข้าสู่ทารก ก่อผลข้างเคียงต่อทารกได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไพโรซิแคมสามารถรับประทานยาเมื่อนึกขึ้นได้ หากการลืมทานยา ใกล้กับมื้อถัดไปให้รับประทานขนาดปกติโดยไม่ต้องเพิ่มขนาดยาเป็น 2 เท่า 
 ///// ยาไพโรซิแคมมีผลไม่พึงประสงค์ไหม? ///// 
ผลอันไม่พึงประสงค์ (ผลข้างเคียง) ของยาไพโรซิแคมคือ ระคายเคืองต่อกระเพาะอาหาร และลำไส้ อาจทำให้เลือดออกในกระเพาะอาหารและลำไส้ อาจมีผลให้เกล็ดเลือดลดลง จึงทำให้เลือดออกง่ายและหยุดยาก อาจปวดศีรษะ ง่วงนอน การมองเห็นภาพไม่ชัด หูอื้อ ผื่นคัน และ แพ้แสงแดดง่าย 
 ///// ยาไพโรซิแคมมีปฏิกิริยากับยาตัวอื่นไหม? ///// 
ปฏิกิริยาระหว่างยาไพโรซิแคมกับยาตัวอื่นมีดังนี้คือ 
 
- การกินยาร่วมกับเครื่องดื่มผสมแอลกอฮอล์จะเพิ่มความเสี่ยงมีเลือดออกในกระเพาะอาหารและลำไส้ 
- การกินยาร่วมกับยาลดความดันโลหิตจะทำให้ประสิทธิภาพการลดความดันโลหิตลดลง และอาจก่อให้เกิดภาวะไตวาย กลุ่มยาลดความดันโลหิตเช่น อะลาซีพริล (Alacepril) อัลพรีโน ลอล (Alprenolol) อะทีโนลอล (Atenolol) โปรปาโนลอล (Propanolol) เมโทรโปลอล (Metro polol) แคนดีซาร์แทน (Candesartan) โลซาร์แทน (Losartan) โอลมีซาร์แทน (Olmesartan) 
- การกินยาร่วมกับยาต้านการแข็งตัวของเลือดจะเสริมฤทธิ์กันและก่อให้เกิดภาวะเลือด ออกในกระเพาะอาหารได้ง่าย กลุ่มยาต้านการแข็งตัวของเลือดเช่น อะซีโนคูมารอล (Acenocou marol) และ วอร์ฟาริน (Warfarin sodium) 
- การกินยาร่วมกับยารักษาอาการทางจิตเวชอาจเพิ่มผลอันไม่พึงประสงค์จากทางจิตเวชเพิ่มขึ้นเช่น ยากลุ่มลิเธียม (Lithium Sulphate) เป็นต้น 
 ///// มีข้อควรระวังในการใช้ยาไพโรซิแคมไหม? ///// 
ข้อควรระวังการใช้ยาไพโรซิแคมคือ ควรระวังการใช้ยาในผู้สูงอายุและในเด็กที่อายุต่ำกว่า 12 ปี โดยเฉพาะผู้ที่อยู่ในสภาวะติดเชื้อ หอบหืด ภูมิแพ้ โรคเลือด โรคไต โรคตับ เพราะอาจเพิ่มผลอันไม่พึงประสงค์ให้สูงขึ้น นอกจากนั้นคือ 
 
- ห้ามใช้ในผู้ที่แพ้ยานี้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา”  ที่รวมถึงยาแผนปัจจุบันทุกชนิด(รวมถึงยาไพโรซิแคม) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ควรเก็บรักษายาไพโรซิแคมอย่างไร? ///// 
ยาไพโรซิแคมควรเก็บรักษาในที่มิดชิด พ้นแสงแดดและความชื้น ไม่เก็บยาในช่องแช่แข็ง ของตู้เย็น ในห้องน้ำ หรือในรถยนต์ และควรต้องเก็บยาให้พ้นมือเด็กและสัตว์เลี้ยง 
 ///// ยาไพโรซิแคมมีชื่ออื่นๆไหม? ผลิตโดยบริษัทอะไรบ้าง? ///// 
ชื่อทางการค้าและบริษัทผู้ผลิตยาไพโรซิแคมเช่น 
