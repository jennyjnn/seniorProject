เบนิดิปีน (Benidipine)
 ///// บทนำ ///// 
ยาเบนิดิปีน(Benidipine หรือ  Benidipine hydrochloride หรือ Benidipine HCl)หรืออีกชื่อคือ  Benidipinum เป็นยาในกลุ่ม Calcium channel blocker  ทางคลินิกนำมาใช้รักษาภาวะ/โรคความดันโลหิตสูง และภาวะกล้ามเนื้อหัวใจขาดเลือด โดยตัวยาเบนิดิปีนจะมีกลไกทำให้หลอดเลือดขยายตัวและช่วยเพิ่มปริมาณการไหลเวียนเลือดในหลอดเลือดแดงที่ไปหล่อเลี้ยงบริเวณหัวใจ  รูปแบบเภสัชภัณฑ์ของยาเบนิดิปีนเป็นยาชนิดรับประทาน  หลังการดูดซึมจากระบบทางเดินอาหาร ตัวยานี้จะเข้าสู่กระแสเลือด  และตัวยาเบนิดิปีนจะเริ่มออกฤทธิ์ แต่ขณะเดียวกันก็จะถูกกำจัดทิ้งไปกับอุจจาระและปัสสาวะอย่างสม่ำเสมอ 
ข้อจำกัดการใช้ยาเบนิดิปีน ที่ผู้บริโภค/ผู้ป่วยควรทราบ อาทิ 
 
 
- ห้ามใช้ยาเบนิดิปีนกับผู้ที่มีภาวะ/โรคความดันโลหิตต่ำ 
- ห้ามใช้ยานี้กับผู้ป่วยโรคตับระยะรุนแรง  เพราะสามารถทำให้อาการโรครุนแรงยิ่งขึ้น 
- การใช้ยานี้กับผู้สูงอายุอาจทำให้ความดันโลหิตต่ำมากๆ ทางคลินิกจึงมีข้อแนะนำห้ามใช้ยานี้ในผู้สูงอายุเกิน 2 มิลลิกรัม/วัน และผู้ป่วยต้องคอยตรวจสอบสภาพความดันโลหิตเป็นประจำตามคำแนะนำของ แพทย์ เภสัชกร และพยาบาล 
- ธรรมชาติของยาลดความดันโลหิตอย่างเช่นยาเบนิดิปีน สามารถทำให้เกิดอาการ วิงเวียนศีรษะ จึงเป็นเหตุผลที่ผู้ป่วยควรหลีกเลี่ยงกิจกรรมที่มีความเสี่ยงและอาจจะก่อให้เกิดอันตรายอย่างเช่น การทำงานกับเครื่องจักรและการขับขี่ยวดยานพาหนะต่างๆ 
- การใช้ยาชนิดอื่นใดร่วมกับยาเบนิดิปีน จะต้องได้รับคำสั่งจากแพทย์เท่านั้น ทั้งนี้เพื่อเป็นการหลีกเลี่ยงภาวะยาตีกัน(ปฏิกิริยาระหว่างยา) 
- ยาเบนิดิปีนสามารถก่อให้เกิดอาการข้างเคียง(ผลข้างเคียง)ต่อการทำงานของตับ  ไต   หลอดเลือด  หัวใจ  ระบบทางเดินอาหาร รวมถึงระบบประสาท ของร่างกาย  กรณีเกิดอาการข้างเคียงจากยานี้ที่รบกวนการดำรงชีวิตประจำวัน ผู้ป่วยควรรีบกลับมาพบแพทย์/มาโรงพยาบาลอีกครั้งโดยไม่ต้องรอถึงวันแพทย์นัด 
- ห้ามใช้ยานี้กับสตรีมีครรภ์/ตั้งครรภ์  สตรีในภาวะให้นมบุตร  เพื่อเป็นการป้องกันการส่งผ่านตัวยาเบนิดิปีนไปถึงทารกในครรภ์ 
- ห้ามใช้ยานี้กับเด็ก ด้วยทางคลินิกยังไม่มีผลสรุปถึงความปลอดภัยของการใช้ยานี้กับกลุ่มผู้ป่วยเด็ก 
- ห้ามรับประทานยานี้เกินขนาดจากคำสั่งแพทย์ เพราะจะทำให้เกิดภาวะความดันโลหิตรุนแรงต่ำตามมา 
ยาเบนิดิปีนมีสูตรตำรับทั้งที่เป็นลักษณะแบบยาเดี่ยว และแบบยาผสมร่วมกับยา Telmisartan  เพื่อความปลอดภัยของผู้ป่วย การใช้ยาเบนิดิปีนจะต้องเป็นไปตามคำสั่งของแพทย์แต่เพียงผู้เดียว  ตามสิทธิบัตรของการจัดจำหน่ายของยานี้ ก็มีเพียงในบางประเทศในแถบทวีปเอเชีย อย่างเช่นญี่ปุ่น และอินเดีย เท่านั้นเอง 
 
 ///// เบนิดิปีนมีสรรพคุณ(คุณสมบัติ)อย่างไร? ///// 
ยาเบนิดิปีนมีสรรพคุณ/ข้อบ่งใช้ เช่น 
 
- รักษาโรคความดันโลหิตสูง ที่รวมถึงความดันโลหิตสูงด้วยภาวะโรคไต 
- รักษาอาการกล้ามเนื้อหัวใจขาดเลือด 
 
 ///// เบนิดิปีนมีกลไกการออกฤทธิ์อย่างไร? ///// 
ยาเบนิดิปีนเป็นยาประเภท แคลเซียม แชนแนล บล็อกเกอร์  ที่มีการออกฤทธิ์ยับยั้งการดูดซึมของประจุแคลเซียมที่ผนังหลอดเลือด  ส่งผลให้เกิดการขยายตัวของหลอดเลือด และทำให้ปริมาณเลือดไหลเวียนไปหล่อเลี้ยงอวัยวะต่างๆของร่างกายได้มากขึ้น รวมถึงความดันโลหิตลดลง ด้วยกลไกนี้ จึงเกิดฤทธิ์ของการรักษาได้ตามสรรพคุณ 
 
 ///// เบนิดิปีนมีรูปแบบการจัดจำหน่ายอย่างไร? ///// 
ยาเบนิดิปีนมีรูปแบบการจัดจำหน่าย เช่น 
 
- ยาเม็ดชนิดรับประทาน ที่ประกอบด้วย Benidipine HCl  ขนาด  2, 4 และ 8 มิลลิกรัม/เม็ด 
- ยาเม็ดชนิดรับประทาน ที่ประกอบด้วย  Telmisartan 40 มิลลิกรัม+ Benidipine HCl 4 มิลลิกรัม/เม็ด 
 
 ///// เบนิดิปีนมีขนาดรับประทานอย่างไร? ///// 
ยาเบนิดิปีนมีขนาดรับประทาน เช่น 
ก.	สำหรับรักษาภาวะ/โรคความดันโลหิตสูง: 
 
- ผู้ใหญ่: รับประทานยา 2–4 มิลลิกรัม วันละ1ครั้ง หลังอาหารเช้า
หากจำเป็น แพทย์อาจอาจปรับขนาดรับประทานเป็น 8 มิลลิกรัม วันละครั้ง 
ข.สำหรับบำบัดอาการกล้ามเนื้อหัวใจขาดเลือด: 
 
- ผู้ใหญ่: รับประทานยา 4 มิลลิกรัม วันละ 2 ครั้ง หลังอาหารเช้า-เย็น 
อนึ่ง: 
 
- ขนาดและระยะเวลาในการรับประทานยานี้ต้องเป็นไปตามดุลยพินิจของแพทย์เท่านั้น 
- ระหว่างใช้ยานี้ ผู้ป่วยต้องตรวจสอบความดันโลหิตของตนเองเป็นประจำตามคำแนะนำของ แพทย์ เภสัชกร และพยาบาล 
- เด็ก: ห้ามใช้ยานี้ ด้วยยังไม่มีข้อมูลทางคลินิกที่เพียงพอในด้านความปลอดภัยและในขนาดยา 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเบนิดิปีน  ผู้ป่วยควรแจ้งแพทย์/พยาบาล และเภสัชกร ดังนี้ 
 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคไต  โรคหัวใจ  รวมทั้งกำลังกินยา/ใช้ยาอะไรอยู่ เพราะยาเบนิดิปีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร  
เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาเบนิดิปีน สามารถรับประทานยาทันทีเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2เท่า  ให้รับประทานยาที่ขนาดปกติ 
แต่อย่างไรก็ดี  การลืมรับประทานยาเบนิดิปีนอาจส่งผลให้อาการโรคกำเริบตามมา 
 ///// เบนิดิปีนมีผลไม่พึงประสงค์อย่างไร? ///// 
ยาเบนิดิปีนสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
 
- ผลต่อตับ:   เช่น  ตับทำงานผิดปกติ/ตับอักเสบ  ค่าเอนไซม์การทำงานของตับในเลือดเพิ่มมากขึ้น 
- ผลต่อไต:  เช่น ค่าครีเอตินิน(Creatinine)ในเลือดสูงขึ้น 
- ผลต่อระบบหัวใจและหลอดเลือด:  เช่น  ชีพจรเต้นผิดปกติ  ใบหน้าแดง  ความดันโลหิตต่ำ มีอาการบวมของใบหน้า-มือ-เท้า  หัวใจเต้นช้า หรือไม่ก็หัวใจเต้นเร็ว 
- ผลต่อระบบประสาท:  เช่น  ปวดศีรษะ   รู้สึกวิงเวียน 
- ผลต่อระบบทางเดินอาหาร:  เช่น  เกิดท้องผูก  รู้สึกไม่สบายในท้อง  คลื่นไส้  แสบร้อนกลางอก  และ  กระหายน้ำ 
- ผลต่อผิวหนัง:  เช่น  อาจพบเกิดผื่นคัน 
 
 ///// มีข้อควรระวังการใช้เบนิดิปีนอย่างไร? ///// 
มีข้อควรระวังการใช้ยาเบนิดิปีน เช่น 
 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์  สตรีในภาวะให้นมบุตร และเด็ก นอกจากมีคำสั่งแพทย์ 
- ห้ามใช้ยานี้กับผู้ที่มีภาวะโรคตับรุนแรง และผู้ที่มีโรคความดันโลหิตต่ำ 
- ห้ามปรับขนาดรับประทานด้วยตนเอง 
- ปฏิบัติตามคำแนะนำของ แพทย์ พยาบาล เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเบนิดิปีนด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด)รวมทั้งควรต้องปรึกษาเภสัชกรประจำร้านขายยาก่อนซื้อยา
ใช้เองเสมอ 
 
 ///// เบนิดิปีนมีปฏิกิริยาระหว่างยากับยาตัวอื่นอย่างไร? ///// 
ยาเบนิดิปีนมีปฏิกิริยาระหว่างยากับยาตัวอื่น เช่น 
 
- การใช้ยาเบนิดิปีนร่วมกับ ยา Digoxin  จะทำให้ระดับยาDigoxin ในเลือดสูงขึ้น จนอาจเป็นเหตุให้ผู้ป่วยได้รับพิษ(ผลข้างเคียงรุนแรง)ของยา Digoxin  หากจำเป็นต้องใช้ยาร่วมกัน    แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาเบนิดิปีนร่วมกับยา Cimetidine  ด้วยจะทำให้เกิดภาวะความดันโลหิตต่ำตามมา 
- ห้ามใช้ยาเบนิดิปีนร่วมกับยา Rifampicin  เพราะจะทำให้ฤทธิ์ในการรักษาของยาเบนิดิปีนลดลง 
- หลีกเลี่ยงการใช้ยาเบนิดิปีนร่วมกับยา Itraconazole  ด้วยอาจทำให้เกิดภาวะความดันโลหิตต่ำอย่างรุนแรงเกิดขึ้น 
 ///// ควรเก็บรักษาเบนิดิปีนอย่างไร? ///// 
ควรเก็บยาเบนิดิปีนภายใต้คำแนะนำของเอกสารกำกับยา  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น
เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// เบนิดิปีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเบนิดิปีน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.e-search.ne.jp/~jpr/PDF/KYOWA01.PDF[2017,Sept30] 
https://en.wikipedia.org/wiki/Aldosterone[2017,Sept30] 
http://www.mims.com/india/drug/info/telmisartan/?type=full&amp;mtype=generic#Indications[2017,Sept30] 
http://www.mims.com/india/drug/info/caritec/caritec%20tab[2017,Sept30] 
http://www.nevapress.com/cdr/full/17/1/1.pdf[2017,Sept30] 
