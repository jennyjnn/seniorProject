ไดโคลฟีแนค (Diclofenac)
 ///// บทนำ ///// 
ยาไดโคลฟีแนค (Diclofenac) เป็นยาในกลุ่มยาแก้ปวด (บรรเทาปวด) โดยอยู่ในพวกเดียวกับยาเอนเสด (NSAIDs, non-steroidal inflammatory drugs) ดังนั้น จึงเป็นทั้งยาแก้ปวดและยาต้านการอักเสบชนิดไม่ใช่สเตียรอยด์ และเป็นยาที่ใช้บ่อยตัวหนึ่งในบ้านเรา 
 ///// ยาไดโคลฟีแนคมีสรรพคุณอย่างไร? ///// 
ยาไดโคลฟีแนคมีสรรพคุณ (คุณสมบัติ) เป็นยาต้านการอักเสบ (ยาในกลุ่มเอ็นเสด) ใช้ลดและบรรเทาอาการปวด เช่น ปวดข้อ กระดูก หรือการปวดชนิดเฉียบพลันด้วยสาเหตุถูกกระแทกและสามารถลดอาการปวดประจำเดือน ปวดฟัน ใช้เป็นยาลดอาการปวดจากนิ่วในไตและนิ่วในถุงน้ำดี ในหลายประเทศ (รวมทั้งในประเทศเรา) พัฒนาเป็นยาทาในรูปของเจล (Gel) ซึ่งใช้ทาบรรเทาอาการปวดกล้ามเนื้อหลังเล่นกีฬาหรือจากการทำงานหนัก นอกจากนี้ยังช่วยลดอาการไข้ได้ด้วย 
 ///// ยาไดโคลฟีแนคออกฤทธิ์อย่างไร? ///// 
กลไกการออกฤทธิ์ของยาไดโคลฟีแนคคือ ยาจะไปยับยั้งขบวนการสร้างสารเคมีที่ชื่อ โพรสตาแกลนดิน (Prostaglandin) ซึ่งเป็นสารเคมีที่ทำให้ร่างกายเกิดอาการปวด 
 ///// ยาไดโคลฟีแนคมีรูปแบบจัดจำหน่ายอย่างไร? ///// 
ยาไดโคลฟีแนคมีรูปแบบการจัดจำหน่ายดังนี้ 
 
- ยาเม็ดทั่วไป ขนาด 25 และ 50 มิลลิกรัม 
- ยาเม็ดชนิดออกฤทธิ์นาน ขนาด 75, 100 และ 150 มิลลิกรัม 
- ยาเจลสำหรับทา 
- ยาน้ำเชื่อม ขนาด 100 มิลลิกรัมใน 1 ช้อนชา 
- ยาฉีด ขนาด 50 และ 75 มิลลิกรัม 
- ยาเหน็บทวาร ขนาด 50 และ 100 มิลลิกรัม 
 ///// ยาไดโคลฟีแนคมีขนาดรับประทานอย่างไร? ///// 
ยาไดโคลฟีแนคจัดเป็นยาอันตรายและมีผลข้างเคียงมากมาย จึงไม่ควรซื้อยากินเอง ขนาดของยาที่กินในผู้ใหญ่และในเด็กมีขนาดที่ต่างกัน ดังนั้นจึงควรได้รับคำแนะนำการใช้ยาจากแพทย์หรือเภสัชกรก่อนกินยาเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยาไดโคลฟีแนค ผู้ป่วยควรแจ้งแพทย์/พยาบาลและเภสัชกร ดังนี้ 
 
- ประวัติแพ้ยาทุกชนิดและอาการที่เกิดจากการแพ้ยาเช่น กินยาแล้ว คลื่นไส้มาก หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่เช่น โรคหัวใจและโรคความดันโลหิตสูง เพราะยาอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้ว 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือไม่ หรือกำลังให้นมบุตรหรือไม่ เพราะยามักผ่านรกหรือผ่านเข้าสู่น้ำนมและเข้าสู่ทารก ก่อผลข้างเคียงต่อทารกได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไดโคลฟีแนคสามารถรับประทานยาเมื่อนึกขึ้นได้ หากการลืมทานยาใกล้กับมื้อถัดไป ให้รับประทานขนาดปกติโดยไม่ต้องเพิ่มขนาดยาเป็น 2 เท่า 
 ///// ยาไดโคลฟีแนคมีผลไม่พึงประสงค์ไหม? ///// 
ผลอันไม่พึงประสงค์ (ผลข้างเคียง) ของยาไดโคลฟีแนค (Diclofenac) คือ ตัวยามีฤทธิ์ระคายเคืองต่อระบบทางเดินอาหาร แพทย์มักจะให้ยาลดกรดเช่น แรนิทิดีน (Ranitidine) หรือ โอมีปราโซล (Omeprazole) รับประทานก่อนนอนเพื่อป้องกันการเกิดแผลในกระเพาะอาหาร 
อาการอื่นๆที่อาจพบได้เช่น ปวดศีรษะ เวียนหัว ผื่นคัน สภาวะตับอักเสบ ไตล้มเหลวเฉียบพลัน และการกดการสร้างไขกระดูก 
 ///// ยาไดโคลฟีแนคมีปฏิกิริยากับยาตัวอื่นไหม? ///// 
ปฏิกิริยาระหว่างยาอื่นๆเมื่อกินยาไดโคลฟีแนคได้แก่ 
 
- การกินร่วมกับเครื่องดื่มที่ผสมแอลกอฮอล์จะเพิ่มความเสี่ยงมีเลือดออกในกระเพาะอาหารและลำไส้ 
- การกินร่วมกับยาลดความดันโลหิตจะทำให้ประสิทธิภาพการลดความดันโลหิตน้อยลง กลุ่มยาลดความดันโลหิตเช่น อะทีโนลอล (Atenolol) โปรปาโนลอล (Propanolol) เมโทรโปลอล(Metropolol) แคนดีซาร์แทน (Candesartan) โลซาร์แทน (Losartan) และโอลมีซาร์แทน(Olmesartan) 
- การกินร่วมกับยาต้านการแข็งตัวของเลือดจะเสริมฤทธิ์กัน และก่อให้เกิดภาวะเลือดออกในกระเพาะอาหารได้ง่าย กลุ่มยาต้านการแข็งตัวของเลือดเช่น แอบซิไซแมบ (Abciximab) และ วอร์ฟาริน (Warfarin Sodium) 
- การกินร่วมกับยารักษาโรคหัวใจจะทำให้การออกฤทธิ์ของยารักษาโรคหัวใจมีมากขึ้นจนอาจเป็นพิษต่อร่างกายได้ อาจส่งผลให้หัวใจเต้นผิดจังหวะ คลื่นไส้ อาเจียน การมองเห็นภาพไม่ชัดเจน ตัวอย่างยารักษาโรคหัวใจเช่น ไดจอกซิน (Digoxin) 
- การกินร่วมกับยารักษาอาการทางจิตเวชอาจเพิ่มผลไม่พึงประสงค์ของยาทางจิตเวชให้สูงขึ้นเช่น ยากลุ่มลิเธียม (Lithium Sulphate) เป็นต้น 
 ///// มีข้อควรระวังไหมเมื่อกินยาไดโคลฟีแนค? ///// 
ข้อควรระวังการใช้ยาไดโคลฟิแนค นอกจากกล่าวแล้วในหัวข้อผลไม่พึงประสงค์และปฎิกิริยา กับยาตัวอื่นแล้ว ยังควรต้อง 
 
- ระวังการใช้ยากับผู้ที่เคยแพ้ยา (การแพ้ยา) ไดโคลฟีแนค 
- ผู้ที่มีประวัติโรคภูมิแพ้อาจเกิดอาการโรคภูมิแพ้กำเริบเมื่อใช้ 
- ห้ามใช้กับหญิงมีครรภ์เพราะอาจมีผลต่อทารกในครรภ์จนถึงแท้งได้ 
- ระวังการใช้ยาในผู้ที่มีแผลในกระเพาะอาหารและลำไส้เพราะเสี่ยงกับสภาวะเลือดออก 
- ห้ามใช้ในผู้ป่วยโรคหัวใจหรือผู้ที่ได้รับการผ่าตัดหัวใจมาใหม่ๆด้วยเหตุผลดังกล่าวแล้ว 
- ห้ามแบ่งยานี้ให้ผู้อื่นใช้ 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมถึงยาไดโคลฟีแนคด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ควรเก็บรักษายาไดโคลฟีแนคอย่างไร? ///// 
การเก็บรักษายาไดโคลฟีแนคคือ ยาเม็ดควรอยู่ในแผงยาของบริษัทผู้ผลิต นอกจากนั้น ยาในทุกรูปแบบ ควรเก็บให้พ้นแสงแดด ไม่ควรเก็บในที่ที่มีอุณหภูมิสูง ห้ามเก็บยาในช่องแช่แข็งของตู้เย็น ควรเก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาไดโคลฟีแนคมีชื่ออื่นๆไหม? ผลิตโดยบริษัทอะไรบ้าง? ///// 
ยาไดโคลฟีแนคมีชื่ออื่นตามชื่อทางการค้าเช่น 
 ///// บรรณานุกรม ///// 
1. MIMS. Pharmacy. Thailand. 9th Edition 2009.
	2. MIMS Thailand . TIMS. 110th Ed 2008.
	3. พิสิฐ วงศ์วัฒนะ.(2547). ยา. THE PILL BOOK. 
	4. สุภาภรณ์ พงศกร.(2528). ปฏิกิริยาต่อกันระหว่างยา (Drug Interactions). เภสัชวิทยา เล่ม 1. ภาควิชาเภสัชวิทยา คณะเภสัชศาสตร์ มหาวิทยาลัยมหิดล. 
