อะโทรวาสแตติน (Atorvastatin)
 ///// ทั่วไป ///// 
อะโทรวาสแตติน (Atorvastatin) หรือที่รู้จักกันดีในยาชื่อการค้า คือ ลิปิเตอร์ (Lipitor) ถูกนำมาใช้เป็นยารักษาโรคไขมันในเลือดสูง รวมถึงนำมาใช้ป้องกันโรคหลอดเลือดหัวใจ มีการสังเคราะห์ยาตัวนี้ในปี ค.ศ. 1985 (พ.ศ. 2528) และช่วงปี ค.ศ. 1996 - 2012 (พ.ศ. 2539 -2555) เป็นช่วงที่อะโทรวาสแตตินภายใต้ชื่อการค้า Lipitor มียอดจำหน่ายดีที่สุดตัวหนึ่งของกลุ่มยาลดไขมันในเลือด ในตลาดยาของประเทศไทยจะพบเห็นยาอะโทรวาสแตตินหลายขนาดความแรง กระทรวงสาธารณสุขของประเทศไทยได้เลือกอะโทรวาสแตตินชนิดรับประทานขนาดความแรง 40 มิลลิกรัม บรรจุลงในบัญชียาหลักแห่งชาติของประเทศไทย 
จากการศึกษาการกระจายตัวของยาเมื่อเข้าสู่ร่างกายพบว่า ยาอะโทรวาสแตตินสามารถจับตัวได้ดีกับโปรตีนในเลือดได้ถึงประมาณ 98% จากนั้นก็จะถูกลำเลียงไปเปลี่ยนโครงสร้างทางเคมีที่อวัยวะตับ ร่างกายต้องใช้เวลาถึงประมาณ 14 ชั่วโมงในการกำจัดยาออกจากกระแสเลือด 50 % โดยผ่านไปกับอุจจาระ 
อะโทรวาสแตตินจัดเป็นยาอันตราย การที่จะใช้ยาได้อย่างถูกต้อง ปลอดภัย และส่งผลดีต่อการรักษาในผู้ป่วย ต้องขึ้นอยู่กับดุลยพินิจของแพทย์เท่านั้น และผู้ป่วยไม่ควรซื้อยามารับประทานเอง 
 ///// ยาอะโทรวาสแตตินมีสรรพคุณ (คุณสมบัติ) อย่างไร? ///// 
ยาอะโทรวาสแตตินมีสรรพคุณ ดังนี้ 
 
- ใช้รักษาภาวะไขมันในเลือดชนิดไม่ดีต่างๆของร่างกายที่สูงผิดปกติ เช่น Total choles terol, LDL cholesterol, Triglycerides, และ Apolipoprotein B (อ่านเพิ่มเติมในเว็บ haamor. com บทความเรื่อง โรคไขมันในเลือดสูง) 
- ช่วยเพิ่มระดับไขมันในเลือดชนิด HDL cholesterol (ไขมันชนิดดี มีประโยชน์ต่อร่างกาย) 
- ใช้ป้องกันโรคที่เกี่ยวข้องกับหัวใจ เช่น หัวใจขาดเลือด เจ็บหน้าอก เป็นต้น 
 ///// ยาอะโทรวาสแตตินมีกลไกการออกฤทธิ์อย่างไร? ///// 
ยาอะโทรวาสแตตินมีกลไกการออกฤทธิ์โดยตัวยาจะไปยับยั้งการทำงานของเอนไซม์ชื่อ HMG - GOA reductase ที่มีผลต่อการสังเคราะห์คอเลสเตอรอลในตับ อีกทั้งช่วยลดระดับไขมันไตรกลีเซอร์ไรด์ (Triglyceride) ในกระแสเลือด นอกจากนี้ยังช่วยเพิ่มระดับ HDL cholesterol (ไขมันชนิดดี) ในร่างกายได้บ้างเล็กน้อย ด้วยกลไกดังกล่าวจึงทำให้เกิดฤทธิ์ลดไขมันในเลือดของผู้ป่วย และยังช่วยสนับสนุนป้องกันโรคหลอดเลือดหัวใจตามสรรพคุณ 
 ///// ยาอะโทรวาสแตตินมีรูปแบบการจัดจำหน่ายอย่างไร? ///// 
ยาอะโทรวาสแตตินมีรูปแบบการจัดจำหน่ายเป็นรูปแบบยาเม็ดขนาด 10, 20, 40, และ 80 มิลลิกรัม/เม็ด 
 ///// ยาอะโทรวาสแตตินมีขนาดรับประทานอย่างไร? ///// 
ยาอะโทรวาสแตตินมีขนาดรับประทานดังนี้ 
ก. ผู้ใหญ่: รับประทานครั้งละ 10 - 80 มิลลิกรัม วันละครั้ง สามารถรับประทานยาก่อนหรือหลังอาหารก็ได้ การปรับเปลี่ยนขนาดการรับประทานขึ้นอยู่กับระดับไขมันในเลือดของผู้ป่วย ซึ่งแพทย์เท่านั้นที่จะเป็นผู้พิจารณาปรับเปลี่ยนได้อย่างปลอดภัยและเหมาะสม 
ข. เด็ก: ขนาดรับประทานในเด็กต้องอยู่ในดุลพินิจของแพทย์เท่านั้น 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาอะโทรวาสแตติน ผู้ป่วยควรแจ้งแพทย์/พยาบาลและเภสัชกรดังนี้ 
 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาอะโทรวาสแตติน อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆและ/หรืออาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาอะโทรวาสแตติน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ยาอะโทรวาสแตตินมีผลไม่พึงประสงค์อย่างไร? ///// 
ยาอะโทรวาสแตตินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ท้องผูก ท้องเสีย ท้องอืด ปวดท้อง ปวดศีรษะ คลื่นไส้ ปวดเกร็งกล้ามเนื้อ ข้อบวม และมีปริมาณเอนไซม์ Creatinine phosphokinase (CPK: เอนไซม์ที่เกี่ยวข้องกับ โรคหัวใจ และ/หรือโรคกล้ามเนื้อ) ในกระแสเลือดเพิ่มขึ้นโดยไม่ได้มีการเจ็บป่วยใดๆ 
 ///// มีข้อควรระวังการใช้ยาอะโทรวาสแตตินอย่างไร? ///// 
มีข้อควรระวังการใช้ยาอะโทรวาสแตตินดังนี้ 
 
- ห้ามใช้ยานี้กับผู้ป่วยโรคตับหรือผู้ที่มีภาวะตับทำงานผิดปกติ 
- ห้ามใช้ยานี้กับผู้ที่เป็นโรคหรือมีพยาธิสภาพเกี่ยวกับกล้ามเนื้อลาย 
- ห้ามใช้ยานี้กับหญิตั้งครรภ์และหญิงที่อยู่ในภาวะให้นมบุตร 
- ระวังการรับประทานยานี้ร่วมกับเครื่องดื่มที่มีแอลกอฮอล์ ด้วยมีผลต่อการทำงานของตับมากขึ้น 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะโทรวาสแตตินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาอะโทรวาสแตตินมีปฏิกิริยาระหว่างยากับยาตัวอื่นอย่างไร? ///// 
ยาอะโทรวาสแตตินมีปฏิกิริยาระหว่างยากับยาตัวอื่น ดังนี้ 	การใช้ยาอะโทรวาสแตตินร่วมกับยาบางกลุ่ม สามารถทำให้ระดับของอะโทรวาสแตตินในกระแสเลือดสูงขึ้น ทำให้ร่างกายได้รับผลข้างเคียงตามมา เช่น ตับทำงานหนัก หรือปวดกล้ามเนื้อ จนไปถึงขั้นกล้ามเนื้อบาดเจ็บถูกทำลาย (Rhabdomyolysis) จึงควรหลีกเลี่ยงการใช้ยาร่วมกัน ยากลุ่มดังกล่าว เช่น 
 
- ยากดภูมิคุ้มกันต้านทานโรค เช่น Cyclosporin 
- ยาปฏิชีวนะ เช่น Erythomycin) 
- ยาต้านไวรัสเอช ไอ วี เช่น Nelfinavir 
- ยาต้านเชื้อรา เช่น Fluconazole, Itraconazole 
 ///// ควรเก็บรักษายาอะโทรวาสแตตินอย่างไร? ///// 
สามารถเก็บยาอะโทรวาสแตตินที่อุณหภูมิ 20 - 25 องศาเซลเซียส (Celsius) เก็บยาให้ พ้นแสงแดดและความชื้น เก็บยาให้พ้นมือเด็กและสัตว์เลี้ยง และไม่ควรเก็บยาในห้องน้ำ 
 ///// ยาอะโทวาสแตตินมีชื่ออื่นอีกไหม? ผลิตจากบริษัทอะไรบ้าง? ///// 
ยาอะโทรวาสแตตินที่จำหน่ายในประเทศไทย มียาชื่อการค้าอื่นและบริษัทผู้ผลิต เช่น 
 ///// บรรณานุกรม ///// 
1 http://en.wikipedia.org/wiki/Atorvastatin [2014,Aug9]
	2 http://drug.fda.moph.go.th:81/nlem.in.th/medicine/essential/list/48#item-8442 [2014,Aug9]
	3 https://mims.com/thailand/drug/info/Lipitor/ [2014,Aug9]
	4 https://mims.com/thailand/drug/info/Lipitor/?type=full#Indications [2014,Aug9]
	5 https://mims.com/Thailand/drug/info/Chlovas/?type=brief [2014,Aug9]
	6 http://www.drugs.com/drug-interactions/atorvastatin-index.html?filter=3&amp;generic_only= [2014,Aug9] 
