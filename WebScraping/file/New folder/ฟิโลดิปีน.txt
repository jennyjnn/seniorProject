ฟิโลดิปีน (Felodipine)
 ///// บทนำ ///// 
ยาฟิโลดิปีน (Felodipine) เป็นยาสำหรับลดความดันโลหิตสูง จัดอยู่ในกลุ่มแคลเซียมแชน แนลบล็อกเกอร์ (Calcium channel blocker) ชื่อการค้าที่รู้จักกันดีคือ “Plendil” และ “Renedil” รูปแบบยาแผนปัจจุบันของยานี้จะเป็นยารับประทาน 
ตัวยาฟิโลดิปีนสามารถดูดซึมจากระบบทางเดินอาหารได้ค่อนข้างดี เมื่อตัวยาเข้าสู่กระแสเลือดจะถูกลำเลียงไปเผาผลาญและถูกเปลี่ยนแปลงโครงสร้างทางเคมีโดยตับ ร่างกายต้องใช้เวลาประมาณ 25 ชั่วโมงขึ้นไปเพื่อกำจัดปริมาณยาครึ่งหนึ่งออกจากกระแสเลือดโดยผ่านไปกับปัสสาวะ หลังการรับประทาน ยาจะเริ่มออกฤทธิ์ภายในช่วงเวลา 2.5 - 5 ชั่วโมง แพทย์/เภสัชกรจะแนะนำให้รับประทานยาพร้อมกับน้ำเปล่าเท่านั้น ให้หลีกเลี่ยงการรับประทานพร้อมกับน้ำผลไม้ด้วยน้ำผลไม้บางชนิดจะตรวจพบสาร Bergamottin ซึ่งจะเพิ่มความเป็นพิษหรือเพิ่มอาการข้างเคียง (ผลข้าง เคียง) ของยาฟิโลดิปีนได้อย่างมาก 
การใช้ยาชนิดนี้ยังมีข้อห้ามอีกหลายประการอย่างเช่น ผู้ที่แพ้ยานี้หรือแพ้ยาในกลุ่มแคลเซียมแชนแนลบล็อกเกอร์อยู่ก่อน ผู้ป่วยโรคหัวใจที่เป็นชนิดกลุ่มอาการ Sick sinus syndrome และรวม ถึงชนิดกลุ่ม Second and third degree AV heart block ฯลฯ 
ตัวผู้ป่วยเองควรแจ้งให้แพทย์ทราบถึงประวัติทางการแพทย์และโรคประจำตัวที่เป็นอยู่โดยละเอียดด้วยจะเป็นประโยชน์ต่อการรักษา และแพทย์สามารถสั่งจ่ายหรือปรับขนาดการรับประทานยาได้ง่ายยิ่งขึ้น คำแนะนำเพิ่มเติมที่แพทย์มักจะแนะนำให้กับผู้ป่วยระหว่างการรับประทานยานี้เช่น 
 
- หากพบอาการวิงเวียนให้หลีกเลี่ยงการขับขี่ยวดยานพาหนะหรือเลี่ยงการทำงานที่เกี่ยวข้องกับเครื่องจักร 
- ห้ามรับประทานยานี้พร้อมสุราด้วยจะก่อให้เกิดพิษต่อร่างกายมากขึ้น 
- กรณีที่รับประทานยานี้แล้วในช่วงสัปดาห์แรกๆผู้ป่วยอาจมีอาการเหนื่อยง่าย แต่จะค่อยๆดีขึ้น กรณีที่มีอาการแย่ลงต้องรีบกลับไปพบแพทย์/ไปโรงพยาบาลเพื่อแพทย์พิจารณาปรับแนวทางการรักษา 
- กรณีตั้งครรภ์หรือเลี้ยงลูกด้วยน้ำนมมารดาควรต้องหลีกเลี่ยงการใช้ยานี้ 
- ห้ามปรับขนาดรับประทานด้วยตนเอง หรือแบ่งยานี้ให้ผู้อื่นรับประทาน 
ดังนั้นเพื่อความปลอดภัยต่อตัวผู้ป่วยเองควรต้องปฏิบัติและรับประทานยานี้ตามคำแนะนำของแพทย์โดยเคร่งครัด 
 ///// ฟิโลดิปีนมีสรรพคุณ (คุณสมบัติ) อย่างไร? ///// 
ยาฟิโลดิปีนมีสรรพคุณ/ข้อบ่งใช้เช่น 
 
- รักษาโรคความดันโลหิตสูง 
- รักษาอาการกล้ามเนื้อหัวใจขาดเลือด 
 ///// ฟิโลดิปีนมีกลไกการออกฤทธิ์อย่างไร? ///// 
ยาฟิโลดิปีนซึ่งเป็นยาประเภทแคลเซียมแชนแนลบล็อกเกอร์ มีกลไกการออกฤทธิ์โดยตัวยา  จะทำให้ผนังกล้ามเนื้อเรียบบริเวณหลอดเลือดที่ไปเลี้ยงหัวใจเกิดการคลายตัว ส่งผลให้มีเลือดและออกซิเจนเข้าไปหล่อเลี้ยงกล้ามเนื้อหัวใจได้มากขึ้น จากกลไกนี้ทำให้เกิดภาวะความดันโลหิตลดลง ประกอบกับลดภาวะกล้ามเนื้อหัวใจขาดเลือดได้ตามสรรพคุณ 
 ///// ฟิโลดิปีนมีรูปแบบการจัดจำหน่ายอย่างไร? ///// 
ยาฟิโลดิปีนมีรูปแบบการจัดจำหน่ายเป็นยาเม็ดชนิดรับประทาน ขนาด 2.5, 5 และ 10 มิลลิ กรัม/เม็ด 
 ///// ฟิโลดิปีนมีขนาดรับประทานอย่างไร? ///// 
ยาฟิโลดิปีนมีขนาดรับประทานเช่น 
 
- ผู้ใหญ่: เริ่มต้นรับประทาน 5 มิลลิกรัมวันละครั้ง ขนาดยาที่ใช้คงระดับการรักษาคือ 5 - 10 มิลลิกรัม/วัน 
- ผู้สูงอายุ: เริ่มต้นรับประทาน 2.5 มิลลิกรัมวันละครั้ง 
- เด็ก: ขนาดรับประทานของเด็กยังมิได้มีการระบุยืนยันอย่างมีหลักฐานทางคลินิก 
*อนึ่ง: 
 
- แพทย์อาจปรับขนาดรับประทานได้ตามการตอบสนองของผู้ป่วยต่อยานี้ 
- ห้ามเคี้ยวยานี้ก่อนรับประทาน 
- ให้กลืนยานี้พร้อมน้ำดื่มที่สะอาดอย่างเพียงพอ 
- สามารถรับประทานยานี้ก่อนหรือพร้อมอาหารก็ได้ 
*****หมายเหตุ: 
 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาฟิโลดิปีน ผู้ป่วยควรแจ้งแพทย์/พยาบาลและเภสัชกร ดังนี้ 
 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาฟิโลดิปีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาฟิโลดิปีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ฟิโลดิปีนมีผลไม่พึงประสงค์อย่างไร? ///// 
ยาฟิโลดิปีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) โดยแบ่งออกเป็นระดับดังนี้ 
ก. อาการข้างเคียงที่พบบ่อย: เช่น ใบหน้า-แขน-มือ-ขาและเท้ามีอาการบวม น้ำหนักตัวเพิ่ม อาจเป็นเหน็บชาที่มือหรือเท้า 
ข. อาการข้างเคียงที่พบน้อย: เช่น ปวดตามร่างกาย ไอแห้งๆ หนาวสั่น อึดอัด/หายใจลำบาก       หูอื้อ มีไข้ ปวดศีรษะมาก เสียงแหบ คัดจมูก จาม เจ็บคอ อ่อนเพลีย 
ค. กรณีที่ผู้ป่วยได้รับยานี้เกินขนาด: จะพบอาการรู้สึกตัวอุ่นๆ ใบหน้า-แขน-คอ-หน้าอกส่วนบนมีอาการแดง 
อนึ่ง อาการข้างเคียงบางอย่างไม่จำเป็นต้องใช้ยาในการรักษาแต่อย่างใด ด้วยร่างกายจะค่อยๆปรับสภาพจนทำให้อาการข้างเคียงเหล่านั้นหายไป 
อย่างไรก็ตาม หากพบอาการข้างเคียงที่รบกวนต่อการดำรงชีวิตประจำวันหรือเมื่อกังวลในอาการหรืออาการรุนแรง ควรรีบกลับมาพบแพทย์/มาโรงพยาบาล หรือมาโรงพยาบาลทันที/ฉุกเฉินขึ้นกับความรุนแรงของอาการที่เกิดขึ้น เพื่อแพทย์ปรับแนวทางการรักษาและดูแลรักษาอาการข้าง เคียงที่เกิดขึ้น 
 ///// มีข้อควรระวังการใช้ฟิโลดิปีนอย่างไร? ///// 
มีข้อควรระวังการใช้ยาฟิโลดิปีนเช่น 
 
- ห้ามใช้กับผู้ที่แพ้ยานี้หรือแพ้ยาในกลุ่มแคลเซียมแชนแนลบล็อกเกอร์ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร 
- ห้ามใช้ยานี้กับผู้ป่วยโรคตับ ผู้ที่มีโรคหัวใจชนิด AV heart block ในระดับที่ 2 หรือ 3 และชนิด Sick sinus syndrome 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาฟิโลดิปีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควร ต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ฟิโลดิปีนมีปฏิกิริยาระหว่างยากับยาตัวอื่นอย่างไร? ///// 
ยาฟิโลดิปีนมีปฏิกิริยาระหว่างยากับยาตัวอื่นเช่น 
 
- ห้ามใช้ยาฟิโลดิปีนร่วมกับยา Ketoconazole, Itraconazole ด้วยอาจทำให้ระดับของยาฟิโลดิปีนในกระแสเลือดเพิ่มสูงขึ้นจนก่อให้เกิดอาการข้างเคียงที่รุนแรงตามมาได้เช่น เกิดภาวะหัวใจเต้นผิดจังหวะ ตัวบวม หัวใจล้มเหลว ความดันโลหิตต่ำมากๆ 
- การใช้ยาฟิโลดิปีนร่วมกับยา Ibuprofen อาจเป็นเหตุให้ความดันโลหิตสูงมากขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- หลีกเลี่ยงการใช้ยาฟิโลดิปีนร่วมกับยากลุ่ม Hydrocortisone ด้วยสามารถทำให้ฤทธิ์การรักษาของฟิโลดีปีนด้อยลง มักเกิดเหตุการณ์ดังกล่าวหลังจากใช้ Hydrocortisone ไปแล้วนานกว่าสัปดาห์ หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีๆไป 
- การใช้ยาฟิโลดิปีนร่วมกับยา Codeine อาจก่อให้เกิดความเสี่ยงของความดันโลหิตต่ำอย่างมากพร้อมกับมีอาการปวดศีรษะ วิงเวียน เป็นลม อัตราการเต้นของหัวใจผิดปกติ หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาฟิโลดิปีนอย่างไร? ///// 
สามารถเก็บยาฟิโลดิปีนในอุณหภูมิห้องที่เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ฟิโลดิปีนมีชื่ออื่นอีกไหม? ผลิตจากบริษัทอะไรบ้าง? ///// 
ยาฟิโลดิปีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Felodipine  [2015,Aug1] 
http://www.mims.com/Thailand/drug/search/?q=felodipine   [2015,Aug1] 
http://mims.com/THAILAND/Home/GatewaySubscription/?generic=Felodipine  [2015,Aug1] 
http://www.drugs.com/cdi/felodipine.html  [2015,Aug1] 
http://www.mims.com/Thailand/drug/info/felodipin%20stada%202-5-5-10%20retard/?type=BRIEF  [2015,Aug1] 
http://www.drugs.com/drug-interactions/felodipine-index.html?filter=3&amp;generic_only=   [2015,Aug1] 
http://www.nlm.nih.gov/medlineplus/druginfo/meds/a692016.html#storage-conditions  [2015,Aug1] 
