มานิดิปีน (Manidipine)
 ///// บทนำ ///// 
ยามานิดิปีน(Manidipine หรือ Manidipine hydrochloride)เป็นยาในกลุ่มแคลเซียม แชนแนล บล็อกเกอร์ (Calcium channel blocker)  ทางการแพทย์นำยานี้มารักษาโรคความดันโลหิตสูง รูปแบบยาแผนปัจจุบันของยานี้เป็นยาชนิดรับประทาน  ยานี้จะออกฤทธิ์ทำให้หลอดเลือดขยายตัว จึงเกิดการไหลเวียนของเลือดได้สะดวกและส่งผลลดความดันโลหิตลงได้ 
ข้อจำกัดของการใช้ยามานิดิปีนมีอยู่หลายประการที่ผู้บริโภค/ผู้ป่วยควรทราบ เช่น 
 
- ห้ามใช้กับผู้ที่มีประวัติแพ้ยามานิดิปีน 
- ผู้ที่มีอาการเจ็บหน้าอก (Unstable angina) หรือ มีภาวะกล้ามเนื้อหัวใจขาดเลือดแบบ Myocardial stroke/หลอดเลือดหัวใจอุดตันทันที่ ที่เกิดภายใน 4 สัปดาห์ที่ผ่านมา 
- ผู้ที่มีภาวะหัวใจล้มเหลวและยังมิได้ทำการรักษา  ผู้ป่วยโรคไตระยะรุนแรง  ผู้ป่วยด้วยภาวะตับวาย  ล้วนแล้วแต่เป็นกลุ่มเสี่ยงที่ห้ามใช้ยามานิดิปีน 
- สตรีตั้งครรภ์  สตรีที่อยู่ในภาวะให้นมบุตร และเด็ก  จัดเป็นอีกหนึ่งกลุ่มเสี่ยงที่ห้ามใช้ยานี้ 
- ยาอื่นๆบางชนิดอาจนำมาซึ่งภาวะยาตีกัน(ปฏิกิริยาระหว่างยา)หากใช้ร่วมกับยามานิดิปีน อาทิเช่น  ยาขับปัสสาวะ  ยากลุ่มเบต้าบล็อกเกอร์ (Beta blocker)  ยารักษาอาการติดเชื้อจากไวรัส/ยาต้านไวรัส   ยาต้านแบคทีเรีย/ยาปฏิชีวนะ  ยาบำบัดอาการทางระบบประสาท  ยารักษาอาการหัวใจเต้นผิดจังหวะ (อย่างเช่น ยา Amiodarone,  Quinidine, และ Digoxin)  รวมถึงยารักษาโรคภูมิแพ้ อย่างเช่นยา  Terfenadine  และ Astemizole    จึงถือเป็นข้อปฏิบัติที่ ผู้ป่วยต้องแจ้ง แพทย์ พยาบาล  เภสัชกร ให้ทราบทุกครั้งว่า ตนเองมีการใช้ยาชนิดใดอยู่ก่อน 
- ห้ามรับประทานยามานิดิปีนพร้อมสุราหรือเครื่องดื่มที่มีแอลกอฮอล์เป็นองค์ประกอบ ด้วยจะทำให้ประสิทธิภาพของยามานิดิปีนด้อยลงไป 
ทั้งนี้ การใช้ยามานิดิปีน แพทย์จะเป็นผู้พิจารณากำหนดว่า ผู้ป่วยควรได้รับยาขนาดรับประทานเท่าใด  กรณีที่ผู้ป่วยใช้ยาตามคำสั่งแพทย์แล้ว หากพบว่าอาการยังไม่ดีขึ้น หรือกลับแย่ลง ควรต้องรีบกลับมาพบแพทย์/มาโรงพยาบาลก่อนนัด เพื่อให้แพทย์พิจารณาปรับขนาดรับประทาน หรือปรับแนวทางการรักษา  ห้ามมิให้ผู้ป่วยปรับขนาดรับประทานยานี้ด้วยตนเองโดยเด็ดขาด 
การใช้ยามานิดิปีน สามารถก่อให้เกิดอาการข้างเคียง(ผลข้างเคียง)ตามมา เช่น  มีภาวะวิงเวียน  กรณีที่มีอาการดังกล่าว ผู้ป่วยควรต้องหลีกเลี่ยงการขับขี่ยวดยานพาหนะ และ/หรือการทำงานที่เกี่ยวข้องกับเครื่องจักร เพราะจะเกิดอุบัติเหตุได้ง่าย 
โดยทั่วไป การรักษาโรคความดันโลหิตสูงด้วยยาทุกชนิดรวมถึงยามานิดิปีน มักต้องใช้ยาต่อเนื่องเป็นประจำ จึงจะส่งผลดีต่อการรักษา  ผู้ป่วยจึงไม่ควรหยุดใช้ยาเองโดยมิได้ขอคำปรึกษาจากแพทย์ 
ขนาดรับประทานทั่วไปของยามานิดิปีน ที่แพทย์มักจะใช้กับผู้ป่วย คือ 10 มิลลิกรัม วันละ 1ครั้ง หลังอาหารเช้า  กรณีใช้ยานี้ไปแล้ว 2 – 4 สัปดาห์ ผลการรักษายังไม่เป็นที่น่าพอใจของแพทย์ แพทย์อาจปรับขนาดรับประทานเป็น 20 มิลลิกรัม/วัน แต่ สำหรับผู้สูงอายุ  ผู้ป่วยที่มีภาวะตับ-ไตทำงานผิดปกติ  แพทย์อาจสั่งจ่ายยาเพียง 10 มิลลิกรัม/วันเท่านั้น 
*กรณีที่ผู้ป่วย รับประทานยามานิดิปีนเกินขนาด อาจส่งผลทำให้เกิดภาวะ ความดันโลหิตต่ำ และหัวใจเต้นเร็วผิดปกติ ตามมา  หากพบเหตุการณ์เช่นนี้ ต้อรีบนำตัวผู้ป่วยส่งโรงพยาบาลที่ใกล้บ้านที่สุดโดยเร็ว/ทันที/ฉุกเฉิน 
ในประเทศไทยเรา โดยคณะกรรมการอาหารและยา ได้จัดให้ยามานิดิปีนอยู่ในกลุ่มยาอันตราย  การใช้ยานี้ต้องถูกสั่งจ่ายโดยแพทย์เท่านั้น และห้ามมิให้ผู้ป่วยไปหาซื้อยานี้มารับประทานเองโดยเด็ดขาด 
 ///// มานิดิปีนมีสรรพคุณ(คุณสมบัติ)อย่างไร? ///// 
ยามานิดิปีนมีสรรพคุณ/ข้อบ่งใช้ เพื่อรักษาโรคความดันโลหิตสูง(Hypertension) 
 ///// มานิดิปีนมีกลไกการออกฤทธิ์อย่างไร? ///// 
ยามานิดิปีนมีกลไกการออกฤทธิ์ โดยเป็นยาในกลุ่มแคลเซียม แชนแนล บล็อกเกอร์ (Calcium channel blocker) ที่ตัวยาจะออกฤทธิ์ยับยั้งการซึมผ่านของประจุ เกลือแคลเซียมในเลือด มิให้เข้าผนังกล้ามเนื้อของหลอดเลือดแดง  ส่งผลทำให้หลอดเลือดแดงคลายตัว ซึ่งทำให้ความดันโลหิตลดลงมา 
 ///// มานิดิปีนมีรูปแบบการจัดจำหน่ายอย่างไร? ///// 
ยามานิดิปีนมีรูปแบบการจัดจำหน่ายเป็น ยาเม็ดชนิดรับประทาน ขนาด 10 และ 20  มิลลิกรัม/เม็ด 
 ///// มานิดิปีนมีขนาดรับประทานอย่างไร? ///// 
ยามานิดิปีน มีขนาดรับประทาน เช่น 
 
 
- ผู้ใหญ่: รับประทาน 10 – 20 มิลลิกรัม วันละ 1 ครั้ง หลังอาหารเช้า 
- เด็ก:  ทางคลินิก ยังมิได้มีการจัดทำขนาดการใช้ยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*อนึ่ง: ควรรับประทานยานี้ตรงเวลาตามคำสั่งแพทย์อย่างเคร่งครัด 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยามานิดิปีน  ผู้ป่วยควรแจ้งแพทย์/พยาบาล และเภสัชกร ดังนี้ 
 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ เช่น โรคหัวใจ  โรคไต  โรคตับ รวมทั้งกำลังกินยา/ใช้ยาอะไรอยู่ เพราะยามานิดิปีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยามานิดิปีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า 
แต่อย่างไรก็ดี เพื่อประสิทธิผลของการรักษาควรรับประทาน ยามานิดิปีน ตรงเวลา 
 ///// มานิดิปีนมีผลไม่พึงประสงค์อย่างไร? ///// 
ยามานิดิปีนอาจก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
 
- ผลต่อระบบหัวใจและหลอดเลือด:  เช่น เกิดอาการความดันโลหิตต่ำ  หัวใจเต้นเร็ว  ชีพจรเต้นผิดปกติ  หน้าแดง  เจ็บหน้าอก   กล้ามเนื้อหัวใจขาดเลือด 
- ผลต่อระบบประสาท: เช่น  วิงเวียน  ปวดศีรษะ  สมองขาดเลือด    ตัวสั่น 
- ผลต่อระบบทางเดินอาหาร: เช่น รู้สึกไม่สบายในกระเพาะอาหาร-ลำไส้ 
- ผลต่อสภาพจิตใจ:  เช่น เกิดภาวะซึมเศร้า 
- ผลต่อผิวหนัง:  เช่น เกิดผื่นคัน 
- ผลต่อตับ:  เช่น ตับทำงานผิดปกติ/ ตับอักเสบ 
- อื่นๆ: เช่น มีไข้ 
 ///// มีข้อควรระวังการใช้มานิดิปีนอย่างไร? ///// 
มีข้อควรระวังการใช้ยามานิดิปีน เช่น 
 
- ห้ามใช้กับผู้ที่แพ้ยานี้ 
- ห้ามใช้ยากับสตรีตั้งครรภ์  สตรีที่อยู่ในภาวะให้นมบุตร และเด็ก โดยมิได้มีคำสั่งจากแพทย์ 
- ห้ามใช้ยานี้กับผู้ที่มีภาวะช็อกด้วยโรคหัวใจ  ผู้ที่มีลิ้นหัวใจตีบ  ผู้ที่มีภาวะหัวใจล้มเหลวเมื่อไม่นาน  ผู้ที่มีภาวะกล้ามเนื้อหัวใจขาดเลือดเฉียบพลัน 
- ห้ามปรับขนาดรับประทานยาหรือหยุดการใช้ยานี้ด้วยตนเองโดยไม่ได้ขอ	 คำปรึกษาจากแพทย์ผู้ที่ทำการรักษา 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ 
- ห้ามขับขี่ยวดยานพาหนะ และ/หรือทำงานเกี่ยวกับการควบคุมเครื่องจักร เมื่อมีอาการเวียนศีรษะหลังรับประทานยานี้ เพราะจะเกิดอุบัติเหตุได้ง่าย 
- กรณีใช้ยานี้ แล้วพบว่าเกิดความดันโลหิตต่ำ  ชีพจรเต้นเร็วผิดปกติ  ควรรีบ มาพบแพทย์/มาโรงพยาบาลทันที/ฉุกเฉิน ไม่ต้องรอถึงวันนัด ด้วยมีความเป็นไปได้ว่า อาจเกิดการใช้ยานี้ผิดขนาดจากที่แพทย์กำหนด 
- การใช้ยานี้กับผู้สูงอายุ ผู้ป่วยโรคตับ  โรคไต  ควรใช้ยานี้ในขนาดเริ่มต้นที่ต่ำก่อน 
- แจ้งแพทย์ พยาบาล เภสัชกร ทุกครั้งว่าตนเองมีการใช้ยาชนิดอื่นใดอยู่ก่อน  ทั้งนี้เพื่อเป็นการหลีกเลี่ยงภาวะยาตีกัน(ปฏิกิริยาระหว่างยา)กับยามานิดิปีน 
- หมั่นตรวจความดันโลหิตเป็นประจำหลังใช้ยานี้ ตาม แพทย์ พยาบาล  เภสัชกรแนะนำ 
- มาพบแพทย์/มาโรงพยาบาลเพื่อตรวจสภาพร่างกายตามนัดทุกครั้ง และปฏิบัติตามคำแนะนำของ แพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยามานิดิปีนด้วย) ยาแผนโบราณทุกชนิด  อาหารเสริม  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// มานิดิปีนมีปฏิกิริยาระหว่างยากับยาตัวอื่นอย่างไร? ///// 
ยามานิดิปีนมีปฏิกิริยาระหว่างยากับยาตัวอื่น เช่น 
 
- หลีกเลี่ยงการใช้ยามานิดิปีนร่วมกับกลุ่มยาลดความดันโลหิตสูงชนิดอื่น อย่างเช่น Aldesleukin  หรือกลุ่มยาบำบัดอาการทางจิตประสาท/ยารักษาทางจิตเวช  ด้วยอาจทำให้เกิดภาวะความดันโลหิตต่ำตามมา 
- หลีกเลี่ยงการใช้ยามานิดิปีนร่วมกับยา Carbamazepine,  Phenytoin,  และ Rifampicin,  ด้วยจะทำให้ระดับยามานิดิปีนในกระแสเลือดลดต่ำลงมาจนส่งผลต่อฤทธิ์ของการรักษาอาการความดันโลหิตสูง 
- หลีกเลี่ยงการใช้ยามานิดิปีนร่วมกับยา Cimetidine,  Erythromycin,  ด้วยยาดังกล่าว สามารถส่งผลให้ระดับยามานิดิปีนในกระแสเลือดเพิ่มมากขึ้น จนอาจเป็นเหตุให้ผู้ป่วยได้รับผลข้างเคียงจากยามานิดิปีน 
 ///// ควรเก็บรักษามานิดิปีนอย่างไร? ///// 
ควรเก็บยามานิดิปีนในอุณหภูมิห้องที่เย็น  ห้ามเก็บยาในช่องแช่แข็งของตู้เย็น  ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// มานิดิปีนมีชื่ออื่นอีกไหม? ผลิตจากบริษัทอะไรบ้าง? ///// 
ยามานิดิปีนที่จำหน่ายในประเทศไทย มียาชื่อการค้า  และบริษัทผู้ผลิต เช่น 
อนึ่ง ยาชื่อการค้าของยานี้ในต่างประเทศ เช่น   Franidipine 
 ///// บรรณานุกรม ///// 
https://en.wikipedia.org/wiki/Calcium_channel_blocker#Dihydropyridine [2016,Sept17] 
http://agence-prd.ansm.sante.fr/html/par_eu/20101005_fr370379_manidipine_pl.pdf [2016,Sept17] 
http://www.mims.com/thailand/drug/info/manidipine/?type=brief&amp;mtype=generic [2016,Sept17] 
http://www.mims.com/thailand/drug/info/kerdica%2020/?type=brief [2016,Sept17] 
http://www.mims.com/thailand/drug/info/madiplot/?type=brief [2016,Sept17] 
