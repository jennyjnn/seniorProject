ทริปโตเฟน (Tryptophan)
 ///// บทนำ ///// 
ทริปโตเฟน (Tryptophan) เป็นสารอาหารประเภทกรดอะมิโนที่จำเป็นในการดำรงชีวิตของมนุษย์ ร่างกายคนเราไม่สามารถสังเคราะห์ได้เอง แต่จะได้รับจากอาหารที่รับประทานในแต่ละวัน ทริปโตเฟนมีความจำเป็นต่อร่างกายโดยจะทำหน้าที่ป้องกันอาการเจ็บป่วยและทำให้เซลล์มีอายุอยู่ได้ ร่างกายของมนุษย์จะใช้ทริปโตเฟนเป็นสารตั้งต้นเพื่อสร้างสารสื่อประสาทที่มีชื่อว่า Serotonin นอกจากนี้ร่างกายยังใช้ทริปโตเฟนเป็นสารตั้งต้นในการสังเคราะห์วิตามินที่มีชื่อว่า Niacin (วิตามิน บี3) 
กลุ่มอาหารที่อุดมไปด้วยสารทริปโตเฟนเช่น ข้าวโอ๊ต นม โยเกิร์ต เนื้อแดง ไข่ เนื้อไก่ เนื้อปลา งา อัลมอนด์ เมล็ดทานตะวัน เมล็ดฟักทอง สาหร่ายสไปรูลิน่า (Spirulina) กล้วย ถั่วต่างๆ และช็อกโกแลต 
ทริปโตเฟนสามารถดูดซึมได้อย่างดีจากระบบทางเดินอาหาร หลังจากทริปโตเฟนเข้าสู่ร่างกาย จะต้องใช้เวลาประมาณ 1 - 3 ชั่วโมงในการกำจัดทริปโตเฟนจำนวนครึ่งหนึ่งออกจากกระแสเลือด ทริปโตเฟนที่อยู่ในร่างกายจะถูกเปลี่ยนโครงสร้างเป็น 5-Hydroxytryptophan (5-HTP) ซึ่งช่วยระงับอาการลมชักและลดภาวะซึมเศร้า 5-HTP สามารถผ่านเข้าไปในกลุ่มเส้นเลือดฝอยในสมองได้ และถูกเปลี่ยนโครงสร้างไปเป็น Serotonin โดยอวัยวะตับอีกครั้ง ทางคลินิกสาร Serotonin มีอิทธิพลต่ออารมณ์ช่วยทำให้นอนหลับรวมถึงส่งผลต่อการทำงานของลิ้นหัวใจอีกด้วย 
ทริปโตเฟนถูกวางจำหน่ายในทวีปยุโรปโดยมีวัตถุประสงค์รักษาอาการของโรคซึมเศร้า ในบางประเทศจะจำหน่ายทริปโตเฟนในรูปแบบของอาหารเสริมและไม่จำเป็นต้องใช้ใบสั่งยาจากแพทย์เพื่อซื้อหามารับประทาน 
ก่อนการใช้ทริปโตเฟนผู้ป่วยควรได้รับการตรวจร่างกายเพื่อยืนยันว่าสมควรใช้ทริปโตเฟนหรือไม่ การใช้หรือการรับประทานต้องเป็นไปตามคำสั่งของแพทย์ผู้รักษาเท่านั้นและไม่ควรปรับขนาดการใช้ด้วยตนเอง 
 ///// ทริปโตเฟนมีสรรพคุณ (คุณสมบัติ) อย่างไร? ///// 
ทริปโตเฟนมีสรรพคุณ/ข้อบ่งใช้เพื่อรักษาภาวะซึมเศร้า 
 ///// ทริปโตเฟนมีกลไกการออกฤทธิ์อย่างไร? ///// 
ทริปโตเฟนมีกลไกการออกฤทธิ์คือ หลังจากร่างกายได้รับทริปโตเฟน ตับจะเปลี่ยนสารนี้ไปเป็นสารสื่อประสาทที่มีชื่อว่า Serotonin ที่ช่วยลดภาวะซึมเศร้าและทำให้นอนหลับ จากกลไกดังกล่าวทำให้มีฤทธิ์รักษาตามสรรพคุณ 
 ///// ทริปโตเฟนมีรูปแบบการจัดจำหน่ายอย่างไร? ///// 
ทริปโตเฟนมีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 250, 500, 750 และ 1,000 มิลลิกรัม/เม็ด 
- ยาแคปซูลชนิดรับประทาน ขนาด 500 มิลลิกรัม/แคปซูล 
- ยาวิตามินชนิดรับประทานที่มีสารอาหารอื่นผสมร่วมด้วย 
- สารอาหารที่ผสมร่วมกับวิตามินชนิดอื่นในลักษณะยาฉีด 
 ///// ทริปโตเฟนมีขนาดรับประทานอย่างไร? ///// 
ทริปโตเฟนมีขนาดรับประทานเช่น 
- ผู้ใหญ่: รับประทานครั้งละ 1,000 มิลลิกรัมวันละ 3 ครั้ง ขนาดรับประทานสูงสุดไม่เกิน 6,000 มิลลิกรัม/วัน ผู้สูงอายุและผู้ป่วยด้วยโรคตับ แพทย์อาจต้องปรับลดขนาดรับประทานลง และควรรับประทานทริปโตเฟนพร้อมอาหาร 
- เด็ก: ยังไม่มีรายงานแน่ชัดถึงประโยชน์และโทษของทริปโตเฟนในเด็ก การใช้ยา/อาหารเสริมชนิดนี้ในเด็กจึงอยู่ในดุลพินิจของแพทย์ผู้รักษาเป็นกรณีไป 
หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงทริปโตเฟน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาและ/หรืออาหารเสริมอะไรอยู่ เพราะทริปโตเฟนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาและ/หรือกับอาหารเสริมอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานทริปโตเฟนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณทริปโตเฟนเป็น 2 เท่า 
 ///// ทริปโตเฟนมีผลไม่พึงประสงค์อย่างไร? ///// 
ทริปโตเฟนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการคลื่นไส้ (ซึ่งสามารถลดอาการนี้ได้โดยรับประทานทริปโตเฟนพร้อมกับมื้ออาหาร) ปวดศีรษะ ง่วงนอน เกิดกลุ่มอาการปวดกล้ามเนื้อที่เรียกว่า Eosinophilia-myalgia syndrome 
สำหรับผู้ที่ได้รับยาทริปโตเฟนเกินขนาดจะพบอาการง่วงนอนและอาเจียน การบำบัดรักษา กรณีนี้คือการรักษาประคับประคองตามอาการโดยใช้หัตถการทางการแพทย์ที่เหมาะสมจากแพทย์ ดังนั้นเมื่อมีอาการดังกล่าวหลังใช้ยานี้ควรรีบนำผู้ป่วยส่งโรงพยาบาล 
 ///// มีข้อควรระวังการใช้ทริปโตเฟนอย่างไร? ///// 
มีข้อควรระวังการใช้ทริปโตเฟนเช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มีประวัติเกิดกลุ่มอาการ Eosinophilia-myalgia syndrome หลังการรับประทานทริปโตเฟน 
- ยานี้อาจก่อให้เกิดภาวะวิงเวียน ง่วงนอน จึงควรหลีกเลี่ยงการขับขี่ยวดยานพาหนะหรือการทำงานที่เกี่ยวข้องกับเครื่องจักร 
- ในช่วงเริ่มต้นของการรักษาอาการซึมเศร้าด้วยทริปโตเฟน ควรต้องควบคุมและเฝ้าระวังติดตามมิให้ผู้ป่วยคิดทำร้ายตัวเองหรือฆ่าตัวตาย 
- ระวังการใช้ยานี้กับผู้สูงอายุ ผู้ที่ป่วยด้วยโรคตับ โรคไต 
- การใช้ยานี้ในสตรีตั้งครรภ์ สตรีที่อยู่ในภาวะให้นมบุตร รวมถึงในเด็กต้องเป็นไปตามคำ สั่งจากแพทย์ผู้รักษาเท่านั้น 
อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมทริปโตเฟนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ทริปโตเฟนมีปฏิกิริยาระหว่างยากับยาตัวอื่นอย่างไร? ///// 
ทริปโตเฟนมีปฏิกิริยาระหว่างยากับยาตัวอื่นเช่น 
- การใช้ทริปโตเฟนร่วมกับยากลุ่ม SSRI อาจก่อให้เกิดภาวะ Serotonin syndrome หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ทริปโตเฟนร่วมกับยา Levodopa สามารถทำให้ระดับของ Levodopa ในกระแสเลือดลดลงส่งผลให้ด้อยประสิทธิภาพในการรักษาลดลง กรณีที่จำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีๆไป 
 ///// ควรเก็บรักษาทริปโตเฟนอย่างไร? ///// 
สามารถเก็บทริปโตเฟนภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ทริปโตเฟนมีชื่ออื่นอีกไหม? ผลิตจากบริษัทอะไรบ้าง? ///// 
ทริปโตเฟนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Tryptophan  [2015,Aug29] 
http://www.webmd.com/vitamins-supplements/ingredientmono-326-l-tryptophan.aspx?activeingredientid=326&amp;activeingredientname=l-tryptophan  [2015,Aug29] 
http://www.nlm.nih.gov/medlineplus/ency/article/002332.html  [2015,Aug29] 
http://www.medbroadcast.com/drug_info_details.asp?brand_name_id=1018#.Vb8H-fOqpBc  [2015,Aug29] 
http://www.mims.com/Thailand/drug/info/Aminoleban/?type=brief  [2015,Aug29] 
http://mims.com/THAILAND/Home/GatewaySubscription/?generic=Tryptophan  [2015,Aug29] 
http://www.mhra.gov.uk/home/groups/par/documents/websiteresources/con454366.pdf  [2015,Aug29] 
http://www.mims.com/India/drug/info/tryptophan/?type=full&amp;mtype=generic#Dosage  [2015,Aug29]
