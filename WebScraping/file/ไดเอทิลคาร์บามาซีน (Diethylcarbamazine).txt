ไดเอทิลคาร์บามาซีน (Diethylcarbamazine)
 ///// บทนำ ///// 
ยาไดเอทิลคาร์บามาซีน (Diethylcarbamazine) เป็นยาอนุพันธุ์ของพิเพอราซีน (Piperazine derivative) นำมาใช้รักษาการติดเชื้อหนอนพยาธิทั้งในมนุษย์และสัตว์ ชนิดของหนอนพยาธิที่ตอบ สนองต่อยาไดเอทิลคาร์บามาซีนได้แก่ Wuchereria bancrofti, Brugia malayi และ Brugia timori ซึ่งเป็นต้นเหตุของพยาธิโรคเท้าช้างและมียุงเป็นพาหะนำโรค นอกจากนี้ยังสามารถออกฤทธิ์ต่อหนอนพยาธิที่เป็นสาเหตุของโรค Loiasis (พยาธิที่เยื่อตามักพบในทวีปอัฟริกัน) และ Onchocer ciasis (พยาธิตาบอดมักพบในทวีปอัฟริกันเช่นกัน) แต่สำหรับหนอนพยาธิกลุ่มอื่นๆเช่น พยาธิเข็มหมุดและพยาธิตัวตืด (เช่น ตืดหมู ตืดวัว) ไม่สามารถใช้ยาไดเอทิลคาร์บามาซีนในการรักษาได้ 
รูปแบบของยาไดเอทิลคาร์บามาซีนที่เป็นยาแผนปัจจุบันที่พบเห็นจะเป็นยาเม็ดชนิดรับประทาน ด้วยตัวยาสามารถดูดซึมจากระบบทางเดินอาหารได้เป็นอย่างดี จากนั้นจะกระจายตัวไปในเนื้อเยื่อเกี่ยวพันชนิดที่ไม่มีไขมันก่อนที่จะถูกขับออกมากับปัสสาวะ 
ทั้งนี้มีข้อมูลที่ผู้บริโภคควรทราบก่อนการใช้ยาไดเอทิลคาร์บามาซีนเช่น 
- ผู้ป่วยต้องไม่มีประวัติแพ้ยานี้มาก่อน 
- ขนาดการใช้ยานี้ต้องถูกสั่งจ่ายโดยแพทย์ผู้รักษาเท่านั้น ด้วยการติดเชื้อหนอนพยาธิต่างชนิดกันจะใช้ยานี้ในขนาดรับประทานที่แตกต่างกันออกไป 
- การใช้ยานี้กับเด็ก ผู้สูงอายุ สตรีตั้งครรภ์ รวมถึงสตรีที่อยู่ในภาวะให้นมบุตร ซึ่งถือเป็นผู้ป่วยกลุ่มเฉพาะต้องให้แพทย์เป็นผู้พิจารณาสั่งจ่ายยาเป็นกรณีไป 
อนึ่งองค์การอนามัยโลกได้ระบุให้ยาไดเอทิลคาร์บามาซีนเป็นยาจำเป็นขั้นพื้นฐานของสถานพยาบาลที่ควรมีสำรองไว้ใช้ คณะกรรมการอาหารและยาของไทยก็ได้บรรจุให้ยาไดเอทิลคาร์บามาซีนอยู่ในบัญชียาหลักแห่งชาติ การใช้ยานี้อย่างได้ผลจะต้องอาศัยความต่อเนื่องในการรับประทาน การหยุดยานี้เร็วเกินไปอาจทำให้อาการติดเชื้อหนอนพยาธิกำเริบหรือกลับมาเป็นใหม่ได้โดยง่าย ผู้ป่วยจึงควรต้องรับประทานยานี้ตรงเวลาและเป็นไปตามคำสั่งแพทย์อย่างเคร่งครัด 
 ///// ไดเอทิลคาร์บามาซีนมีสรรพคุณ (คุณสมบัติ) อย่างไร? ///// 
ยาไดเอทิลคาร์บามาซีนมีสรรพคุณ/ข้อบ่งใช้เพื่อรักษาการติดเชื้อหนอนพยาธิที่เป็นสาเหตุของโรคเท้าช้าง 
 ///// ไดเอทิลคาร์บามาซีนมีกลไกการออกฤทธิ์อย่างไร? ///// 
ยาไดเอทิลคาร์บามาซีนมีกลไกการออกฤทธ์โดยตัวยาจะฆ่าหนอนพยาธิทั้งชนิดตัวอ่อนและตัวแก่เต็มวัยที่ตอบสนองต่อยานี้ โดยยาไดเอทิลคาร์บามาซีนจะยับยั้งกระบวนการเผาผลาญของกรดในตัวอ่อนของหนอนพยาธิที่มีชื่อว่า อะราชิโดนิก (Arachidonic acid metabolism) ส่งผลให้ระบบภูมิคุ้มกันต้านทานโรคของร่างกายมนุษย์สามารถกำจัดหนอนพยาธิได้ จากกลไกเหล่านี้จึงทำให้เกิดฤทธิ์ของการรักษาตามสรรพคุณ 
 ///// ไดเอทิลคาร์บามาซีนมีรูปแบบการจัดจำหน่ายอย่างไร? ///// 
ยาไดเอทิลคาร์บามาซีนมีรูปแบบการจัดจำหน่ายเป็นยาเม็ดชนิดรับประทาน ขนาด 50, 100 และ 300 มิลลิกรัม/เม็ด 
 ///// ไดเอทิลคาร์บามาซีนมีขนาดรับประทานอย่างไร? ///// 
ยาไดเอทิลคาร์บามาซีนมีขนาดรับประทานเช่น 
ก. สำหรับการติดเชื้อหนอนพยาธิโรคเท้าช้างชนิด Wuchereria bancrofti: 
- ผู้ใหญ่: รับประทานขนาด 6 มิลลิกรัม/น้ำหนักตัว 1 กิโลกรัม/วันโดยแบ่งรับประทานหลังอาหารเป็นเวลา 12 วัน 
ข. สำหรับการติดเชื้อหนอนพยาธิโรคเท้าช้างชนิด Brugia malayi และ Brugia timori: 
- ผู้ใหญ่: รับประทานขนาด 3 - 6 มิลลิกรัม/น้ำหนักตัว 1 กิโลกรัม/วันโดยแบ่งรับประทานหลังอาหารเป็นเวลา 6 - 12 วัน 
*อนึ่ง: 
- เด็ก: ขนาดรับประทานยานี้ของเด็กขึ้นอยู่กับดุลยพินิจของแพทย์ 
- ยานี้ควรต้องรับประทานหลังอาหารทันที 
*****หมายเหตุ: 
- ขนาดและระยะเวลาของการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาไดเอทิลคาร์บามาซีน ผู้ป่วยควรแจ้งแพทย์/พยาบาลและ เภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไดเอทิลคาร์บามาซีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไดเอทิลคาร์บามาซีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาไดเอทิลคาร์บามาซีนให้ตรงเวลา 
 ///// ไดเอทิลคาร์บามาซีนมีผลไม่พึงประสงค์อย่างไร? ///// 
ยาไดเอทิลคาร์บามาซีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการผื่นคันทางผิวหนัง ใบหน้าและเปลือกตา/หนังตาบวม อาจมีอาการไข้ การมองเห็นผิดปกติ/ตาพร่า ปวดศีรษะ ปวดข้อ อ่อนเพลีย วิงเวียน คลื่นไส้และอาเจียน 
 ///// มีข้อควรระวังการใช้ไดเอทิลคาร์บามาซีนอย่างไร? ///// 
มีข้อควรระวังการใช้ยาไดเอทิลคาร์บามาซีนเช่น 
- ห้ามใช้ในผู้แพ้ยานี้ 
- ห้ามปรับขนาดรับประทานหรือหยุดการใช้ยานี้ก่อนกำหนดที่แพทย์ระบุ 
- ห้ามรับประทานยาที่มีสภาพเปลี่ยนไปจากเดิม 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุโดยไม่มีคำสั่งจากแพทย์ 
- ควรรับประทานยานี้ให้ตรงเวลา 
- กรณีรับประทานยานี้ไปแล้ว 2 - 3 วันอาการไม่พัฒนาไปในทางที่ดีขึ้น ควรกลับมาพบแพทย์      /มาโรงพยาบาลเพื่อแพทย์พิจารณาปรับแนวทางการรักษา 
- ยาไดเอทิลคาร์บามาซีนอาจทำให้การมองเห็นผิดปกติ ขณะที่ได้รับยานี้แล้วมีอาการดังกล่าวควรต้องหลีกเลี่ยงการขับขี่ยวดยานพาหนะหรือการทำงานที่เกี่ยวข้องกับเครื่องจักร 
- มาพบแพทย์/มาโรงพยาบาลตามแพทย์นัดทุกครั้งเพื่อแพทย์ตรวจสอบผลการรักษาได้อย่างถูกต้อง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไดเอทิลคาร์บามาซีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไดเอทิลคาร์บามาซีนมีปฏิกิริยาระหว่างยากับยาตัวอื่นอย่างไร? ///// 
ยาไดเอทิลคาร์บามาซีนมีปฏิกิริยาระหว่างยากับยาตัวอื่นเช่น 
- ระหว่างการใช้ยาไดเอทิลคาร์บามาซีนควรหลีกเลี่ยงการดื่มสุราหรือการสูบบุหรี่ด้วยอาจส่งผลเกิดปฏิกิริยากับตัวยาไดเอทิลคาร์บามาซีนและมีผลกระทบต่อการรักษาติดตามมา 
- การใช้ยาไดเอทิลคาร์บามาซีนร่วมกับยา Acetazolamide อาจทำให้การกำจัดยาไดเอทิลคาร์บามาซีนออกทางปัสสาวะลดลง ส่งผลให้ยาไดเอทิลคาร์บามาซีนอยู่ในร่างกายและออกฤทธิ์ได้ยาวนานขึ้น กรณีที่จำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีไป 
 ///// ควรเก็บรักษาไดเอทิลคาร์บามาซีนอย่างไร? ///// 
สามารถเก็บยาไดเอทิลคาร์บามาซีนที่อุณหภูมิห้องที่เย็น ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ไดเอทิลคาร์บามาซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไดเอทิลคาร์บามาซีนที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Diethylcarbamazine  [2016,Jan9] 
http://www.drugs.com/cons/diethylcarbamazine.html  [2016,Jan9] 
http://apps.who.int/medicinedocs/en/d/Jh2922e/3.5.1.html  [2016,Jan9] 
http://dmsic.moph.go.th/dmsic/admin/files/userfiles/files/essential_book_56.pdf  [2016,Jan9] 
https://www.mims.com/Thailand/drug/info/Filadec/  [2016,Jan9] 
https://www.mims.com/THAILAND/Home/GatewaySubscription/?generic=Diethylcarbamazine  [2016,Jan9] 
https://www.mims.com/Thailand/drug/info/Diethizine/  [2016,Jan9] 
http://druginfosys.com/Drug.aspx?drugCode=237  [2016,Jan9]
