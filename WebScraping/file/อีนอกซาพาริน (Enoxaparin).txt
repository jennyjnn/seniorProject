อีนอกซาพาริน (Enoxaparin)
 ///// บทนำ ///// 
ยาอีนอกซาพาริน (Enoxaparin) เป็นยาที่ใช้ต้านการแข็งตัวของเลือด ตัวยาในเภสัชภัณฑ์คือ อีนอกซาพาริน โซเดียม (Enoxaparin sodium) หรือยาเฮพาริน (Heparin) ที่มีน้ำหนักของโครงสร้างโมเลกุลต่ำนั่นเอง ทางการแพทย์นำยานี้มาใช้ป้องกันภาวะลิ่มเลือดในหลอดเลือดดำ (Deep vein thrombosis), บำบัดหลอดเลือดในปอดอุดตัน (Pulmonary embolism) ทั้งแบบจากมีลิ่มเลือดอุดตันในหลอดเลือดหรือไม่มีลิ่มเลือดร่วมด้วย และช่วยทำให้เลือดหมุนเวียนได้ดีขึ้นในผู้ป่วยที่มีภาวะกล้ามเนื้อหัวใจขาดเลือดแบบเฉียบพลัน (Acute coronary syndrome: ACS) 
บริษัทยาระดับโลก Sandoz ของยุโรปได้พัฒนายาอีนอกซาพารินมาจากเมือกที่เคลือบอยู่ในลำไส้เล็กของสุกร (Intestinal mucosa of pig) โดยมีรูปแบบยาแผนปัจจุบันเป็นยาฉีดที่สามารถฉีดเข้าใต้ผิวหนังและฉีดเข้าหลอดเลือด 
ปกติตัวยาอีนอกซาพารินในกระแสเลือดจะถูกขับออกจากร่างกายภายในเวลาประมาณ 4.5 ชั่ว โมง ยาอีนอกซาพารินเป็นยาที่มีประโยชน์ต่อการแพทย์เป็นอย่างมาก อย่างไรก็ตามยังมีปัจจัยบางอย่างที่ทำให้ผู้ป่วยไม่สามารถใช้ยาอีนอกซาพารินหรือต้องเพิ่มความระมัดระวังเป็นอย่างมากหากจะใช้ยานี้เช่น 
- เป็นผู้ที่มีประวัติแพ้ยาเฮพาริน (Heparin) หรือแพ้ส่วนประกอบในสูตรตำรับยาต่างๆเช่น เบนซิล แอลกอฮอล์ (Benzylalcohol) หรือเป็นผู้ที่แพ้ผลิตภัณฑ์จากสุกร 
- เป็นผู้ป่วยด้วยโรคความดันโลหิตสูงในระดับรุนแรง หรืออยู่ในช่วงที่ไม่สามารถควบคุมความดันโลหิตได้ รวมถึงผู้ป่วยที่มีภาวะตกเลือดก็อยู่ในขอบข่ายที่ห้ามใช้ยานี้ 
- ผู้ป่วยที่ได้รับยาประเภท Aspirin ยากลุ่ม NSAIDs อย่างเช่น Ibuprofen, Naproxen ล้วนแล้วแต่เป็นยาที่ส่งเสริมฤทธิ์ของยาอีนอกซาพารินจนอาจก่อให้เกิดภาวะเลือดออกง่ายจนเป็นอันตรายติดตามมา 
- สตรีตั้งครรภ์ สตรีที่อยู่ในภาวะให้นมบุตร จัดเป็นกลุ่มเสี่ยงต่อการใช้ยาต่างๆแทบทุกประเภทรวมยาอีนอกซาพารินด้วย ทั้งนี้รวมถึงผู้ที่มีเกล็ดเลือดต่ำ 
- ผู้ป่วยโรคตับโรคไตก็จัดอยู่ในกลุ่มที่ต้องเฝ้าระวังเช่นกันเมื่อใช้ยานี้ 
- ผู้ที่มีอายุต่ำกว่า 18 ปีลงมาเป็นกลุ่มผู้ป่วยที่ยังไม่มีข้อกำหนดขนาดการใช้ยานี้ที่เหมาะสม ดังนั้นการใช้ยานี้กับผู้ป่วยกลุ่มนี้ต้องให้ความระมัดระวังและเป็นไปตามคำสั่งแพทย์เท่านั้น 
- ผู้ป่วยสูงอายุเป็นกลุ่มเสี่ยงที่สามารถเกิดอาการข้างเคียง (ผลข้างเคียง) จากยานี้ได้ง่ายกว่าผู้ป่วยกลุ่มอื่น 
องค์การอนามัยโลกได้ระบุให้ยาอีนอกซาพารินเป็นยาจำเป็นขั้นพื้นฐานที่สถานพยาบาลควรมีไว้เพื่อให้บริการกับผู้ป่วย คณะกรรมการอาหารและยาของไทยได้บรรจุยานี้อยู่ในบัญชียาหลักแห่งชาติ และอยู่ในหมวดยาอันตราย โดยมีเงื่อนไขของการใช้ยานี้ดังนี้ 
1. ใช้สำหรับ Deep vein thrombosis และ Pulmonary embolism 
2. ใช้สำหรับ Venous stroke (เนื้อสมองขาดเลือดจากหลอดเลือดดำในสมองอุดตันจากลิ่มเลือด) และ Cardioembolic stroke (เนื้อสมองขาดเลือดจากหลอดเลือดสมองอุดตันจากก้อนเลือดเล็กๆ/Emboli ที่หลุดจากหัวใจเข้าสู่หลอดเลือดสมอง) 
3. ใช้กับผู้ป่วย Acute coronary syndrome (ACS) ที่ต้องรับการรักษาด้วยวิธีใส่ท่อขยายหลอดเลือดหัวใจที่เรียกว่า Percutaneous Coronary Intervention 
อนึ่งยาอีนอกซาพารินจะมีใช้แต่ในสถานพยาบาลเท่านั้น ผู้บริโภคสามารถสอบถามข้อมูลเพิ่ม เติมได้จากแพทย์ผู้รักษาหรือเภสัชกรที่ประจำในสถานพยาบาลที่ผู้ป่วยเข้ารับการรักษาได้ทุกแห่ง 
 ///// อีนอกซาพารินมีสรรพคุณ (คุณสมบัติ) อย่างไร? ///// 
ยาอีนอกซาพารินมีสรรพคุณ/ข้อบ่งใช้เช่น 
- บำบัดรักษาและป้องกันอาการจากภาวะลิ่มเลือดในหลอดเลือดดำ (Treat &amp; Prophylaxis deep vein thrombosis) 
- รักษาอาการกล้ามเนื้อหัวใจตาย (Myocardial infarction) 
- รักษาอาการกล้ามเนื้อหัวใจขาดเลือด (Angina pectoris) 
- รักษาภาวะกล้ามเนื้อหัวใจขาดเลือดเฉียบพลัน (Acute coronary syndrome) 
- ป้องกันภาวะลิ่มเลือดในหลอดเลือดดำหลังการผ่าตัดช่องท้อง (Deep vein thrombosis prophylaxis after abdominal surgery) 
- ป้องกันภาวะลิ่มเลือดในหลอดเลือดดำหลังการผ่าตัดเปลี่ยนข้อเข่า (Deep vein thrombosis prophylaxis after knee replacement surgery) 
- ป้องกันภาวะลิ่มเลือดในหลอดเลือดดำหลังการผ่าตัดข้อสะโพก (Deep vein thrombosis prophylaxis after hip replacement surgery) 
 ///// อีนอกซาพารินมีกลไกการออกฤทธิ์อย่างไร? ///// 
ยาอีนอกซาพารินมีกลไกการออกฤทธิ์โดย ตัวยาจะออกฤทธิ์ต่อต้านการจับตัวและยับยั้งการรวมตัวของเกล็ดเลือด (Antithrombotic) จึงไม่ทำให้เกิดการแข็งตัวของเลือด/ลิ่มเลือด จึงเป็นที่ มาของฤทธิ์ในการรักษาตามสรรพคุณ 
 ///// อีนอกซาพารินมีรูปแบบการจัดจำหน่ายอย่างไร? ///// 
ยาอีนอกซาพารินมีรูปแบบการจัดจำหน่ายเช่น 
- ยาฉีดขนาด 40 มิลลิกรัม/0.4 มิลลิลิตร 
- ยาฉีดขนาด 60 มิลลิกรัม/0.6 มิลลิลิตร 
- ยาฉีดขนาด 80 มิลลิกรัม/0.8 มิลลิลิตร 
 ///// อีนอกซาพารินมีขนาดการบริหารยาอย่างไร? ///// 
ยาอีนอกซาพารินมีขนาดการบริหารยา/ใช้ยาเช่น 
ก.	ป้องกันการเกิดลิ่มเลือด: 
- ผู้ใหญ่อายุตั้งแต่ 18 ปีขึ้นไป: ฉีดยา 40 มิลลิกรัมเข้าใต้ผิวหนังวันละครั้งเป็นเวลา 6 - 11 วัน หรือ 14 วันขึ้นไป 
ข.	รักษาอาการจากการเกิดลิ่มเลือด: 
- ผู้ใหญ่อายุตั้งแต่ 18 ปีขึ้นไป: ฉีดยา 1 มิลลิกรัม/น้ำหนักตัว 1 กิโลกรัมเข้าใต้ผิวหนังทุกๆ 12 ชั่วโมง ระยะเวลาการใช้ยาโดยเฉลี่ยอยู่ที่ 5 วัน หรืออาจใช้เวลา 7 วันไปจนถึง 17 วัน 
ค.	บำบัดอาการกล้ามเนื้อหัวใจตาย หรือกล้ามเนื้อหัวใจขาดเลือดเฉียบพลัน: 
- ผู้ใหญ่อายุตั้งแต่ 18 ปีขึ้นไป: ฉีดยาเข้าใต้ผิวหนังขนาด 1 มิลลิกรัม/น้ำหนักตัว 1 กิโลกรัมทุก  12 ชั่วโมง โดยอาจใช้ร่วมกับยา Aspirin ชนิดรับประทานขนาด 100 - 325 มิลลิกรัมวันละครั้ง ระยะเวลาการใช้ยานี้ขึ้นกับดุลพินิจของแพทย์ผู้รักษาเป็นกรณีๆไป 
ง.	ป้องกันลิ่มเลือดหลังการผ่าตัดเข่าและสะโพก: 
- ผู้ใหญ่อายุตั้งแต่ 18 ปีขึ้นไป: ฉีดยาเข้าใต้ผิวหนัง 30 มิลลิกรัมทุก 12 ชั่วโมง ระยะเวลาการใช้ยานี้ขึ้นกับดุลพินิจของแพทย์ผู้รักษาเป็นกรณีๆไป 
จ. ป้องกันลิ่มเลือดหลังการผ่าตัดช่องท้อง: 
- ผู้ใหญ่อายุตั้งแต่ 18 ปีขึ้นไป: ฉีดยาเข้าใต้ผิวหนัง 40 มิลลิกรัมทุก 12 ชั่วโมง ระยะเวลาการใช้ยานี้ขึ้นกับดุลพินิจของแพทย์ผู้รักษาเป็นกรณีๆไป 
*อนึ่ง 
- การใช้ยานี้ในแต่ละอาการโรคแพทย์อาจปรับขนาดการให้ยาที่แตกต่างกันออกไปซึ่งเป็นไปตามดุลยพินิจของแพทย์ผู้รักษา 
- ในเด็กและผู้อายุต่ำกว่า 18 ปี: การใช้ยานี้กับผู้ป่วยกลุ่มนี้ขึ้นกับดุลพินิจของแพทย์ผู้รักษาเป็นกรณีไป โดยแพทย์จะใช้น้ำหนักตัวและเกณฑ์ของอายุของผู้ป่วยมาเป็นปัจจัยร่วมในการคำนวณขนาดการใช้ยานี้ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอีนอกซาพาริน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่โดยเฉพาะแอสไพรินหรือยาต้านการจับตัวของเกล็ดเลือด/ยาต้านเกล็ดเลือด เพราะยาอีนอกซาพารินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// อีนอกซาพารินมีผลไม่พึงประสงค์อย่างไร? ///// 
ยาอีนอกซาพารินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบโลหิตวิทยา: เช่น อาจมีภาวะโลหิตจาง มีภาวะเลือดออกในเนื้อเยื่อต่างๆของร่างกาย มีภาวะเกล็ดเลือดต่ำ รวมถึงมีภาวะตกเลือด 
- ผลต่ออวัยวะตับ: เช่น เกิดมะเร็งตับ 
- ผลต่อผิวหนัง: เช่น มีผื่นคัน หลอดเลือดบริเวณผิวหนังอักเสบ มีภาวะหัวล้าน 
- ผลต่อระบบทางเดินหายใจ: เช่น มีภาวะปอดบวม และหายใจลำบาก 
- ผลต่อระบบทางเดินอาหาร: เช่น มีอาการคลื่นไส้ และท้องเสีย 
- ผลต่อระบบการเผาผลาญพลังงานของร่างกาย: เช่น มีภาวะไขมันในเลือดสูง เกลือโพแทส เซียมในเลือดสูง 
- ผลต่อระบบทางเดินปัสสาวะ: เช่น มีเลือดปนมากับปัสสาวะ/ปัสสาวะเป็นเลือด 
- ผลต่อระบบประสาท: เช่น รู้สึกสับสน และปวดศีรษะ 
 ///// มีข้อควรระวังการใช้อีนอกซาพารินอย่างไร? ///// 
มีข้อควรระวังการใช้ยาอีนอกซาพารินเช่น 
- ห้ามใช้กับผู้ที่แพ้ยาหรือแพ้ส่วนประกอบอื่นในสูตรตำรับยานี้ 
- ห้ามฉีดยานี้เข้ากล้ามเนื้อ ให้ฉีดยาเข้าใต้ผิวหนังหรือเข้าหลอดเลือดตามคำสั่งแพทย์ 
- ห้ามใช้ยานี้กับผู้ป่วยที่อยู่ในภาวะมีเลือดออกหรือตกเลือด 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีสั่งจากแพทย์ 
- ห้ามใช้ยาที่มีสภาพเปลี่ยนไปจากเดิม 
- หากเกิดภาวะเลือดออกง่ายหรือพบเลือดปนมากับอุจจาระ ปัสสาวะ ต้องหยุดการใช้ยานี้ทันทีแล้วรีบมาพบแพทย์/มาโรงพยาบาลโดยเร็วทันที/ฉุกเฉิน หรือถ้าผู้ป่วยยังอยู่ในโรงพยาบาลต้องรีบแจ้งแพทย์/พยาบาลทันที 
- หลีกเลี่ยงการเกิดบาดแผลต่างๆด้วยอาจเกิดภาวะเลือดไหลออกเป็นปริมาณมาก 
- ปฏิบัติตัวตามคำแนะนำของแพทย์อย่างเคร่งครัด 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอีนอกซาพารินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อีนอกซาพารินมีปฏิกิริยาระหว่างยากับยาตัวอื่นอย่างไร? ///// 
ยาอีนอกซาพารินมีปฏิกิริยาระหว่างยากับยาตัวอื่นเช่น 
- การใช้ยาอีนอกซาพารินร่วมกับยา Aspirin, Ibuprofen อาจเพิ่มความเสี่ยงด้วยอาการเลือดออกง่าย หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาอีนอกซาพารินร่วมกับยา Quinapril อาจเพิ่มระดับโพแทสเซียมในเลือดให้สูงขึ้น  และส่งผลต่อการทำงานของไต หัวใจเต้นผิดจังหวะ มีอาการคล้ายกล้ามเนื้อเป็นอัมพาต หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- การใช้ยาอีนอกซาพารินร่วมกับยา Celecoxib อาจทำให้เกิดภาวะเลือดออกในกระเพาะอาหาร(เลือดออกในทางเดินอาหาร) การใช้ยาร่วมกันแพทย์จะปรับขนาดให้เหมาะสมเป็นกรณีบุคคลไป 
 ///// ควรเก็บรักษาอีนอกซาพารินอย่างไร? ///// 
ควรเก็บยาอีนอกซาพารินภายใต้อุณหภูมิ 25 องศาเซลเซียส (Celsius) อนุโลมให้เก็บยาในช่วงอุณหภูมิ 15 - 30 องศาเซลเซียสได้ ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// อีนอกซาพารินมีชื่ออื่นอีกไหม? ผลิตจากบริษัทอะไรบ้าง? ///// 
ยาอีนอกซาพารินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
อนึ่งยาชื่อการค้าอื่นของยาอีนอกซาพารินที่จำหน่ายในประเทศตะวันตกเช่น Lovenox, Xaparin 
 ///// บรรณานุกรม ///// 
https://en.wikipedia.org/wiki/Enoxaparin_sodium  [2016,April2] 
http://www.drugs.com/dosage/enoxaparin.html  [2016,April2] 
http://www.si.mahidol.ac.th/Th/division/nursing/NDivision/N_MEd/admin/download_files/14_67_1.pdf  [2016,April2] 
http://drug.fda.moph.go.th:81/nlem.in.th/medicine/essential/list/44#item-8424   [2016,April2] 
http://www.mims.com/Thailand/drug/info/Clexane/?type=full#Indications  [2016,April2] 
http://www.drugs.com/drug-interactions/enoxaparin-index.html?filter=3&amp;generic_only= [2016,April2]
