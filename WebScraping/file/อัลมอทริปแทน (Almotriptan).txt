อัลมอทริปแทน (Almotriptan)
 ///// บทนำ ///// 
ยาอัลมอทริปแทน (Almotriptan) เป็นยาในกลุ่มทริปแทน (Triptan) ทางคลินิกนำมาใช้รักษาอาการปวดศีรษะไมเกรน เป็นยาที่ใช้อย่างแพร่หลายทั้งในทวีปอเมริกา ยุโรปและบางประเทศในเอเชีย โดยมีรูปแบบยาแผนปัจจุบันเป็นชนิดรับประทาน 
หลังการดูดซึมจากระบบทางเดินอาหาร ตัวยาอัลมอทริปแทนในกระแสเลือดจะเข้าจับตัวกับพลาสมาโปรตีนประมาณ 35% ตับจะเป็นอวัยวะที่คอยเปลี่ยนแปลงโครงสร้างของยานี้อย่างต่อเนื่อง ร่างกายต้องใช้เวลาประมาณ 3 - 4 ชั่วโมงในการกำจัดยาอัลมอทริปแทนออกจากกระแสเลือด 
โดยทั่วไปทางคลินิกจะใช้ยาอัลมอทริปแทนกับผู้ใหญ่และเด็กที่มีอายุในช่วง 12 - 17 ปี 
มีข้อควรทราบบางประการที่ผู้บริโภคควรทราบก่อนใช้ยาอัลมอทริปแทนกล่าวคือ 
- ผู้ป่วยที่มีอาการไมเกรนหากใช้ยาอัลมอทริปแทนเป็นครั้งแรกแล้วไม่ได้ผลควรต้องรีบปรึกษาแพทย์/กลับไปโรงพยาบาลเพื่อแพทย์พิจารณษวิเคราะห์อาการของโรคใหม่ 
- ยาอัลมอทริปแทนใช้ในการบำบัดรักษาอาการปวดไมเกรน ไม่สามารถใช้เป็นยาป้องกัน ห้ามใช้บำบัดการปวดไมเกรนแบบมีอาการทางระบบประสาทได้แก่ Hemiplegic migraine และ Basilar migraine 
- ห้ามใช้ยาอัลมอทริปแทนกับผู้ป่วยที่มีภาวะหลอดเลือดตีบ รวมถึงผู้ที่มีโรคหัวใจ ผู้ป่วยที่มีความดันโลหิตสูงประเภทที่ยังไม่สามารถควบคุมอาการได้ 
- ยาอัลมอทริปแทนจะไม่ใช้ร่วมกับยาในกลุ่มทริปแทนตัวอื่นด้วยจะทำให้ผู้ป่วยได้รับผลข้างเคียงมากยิ่งขึ้น แพทย์จะแนะนำว่าก่อนการใช้ยาอัลมอทริปแทนควรเว้นระยะเวลา 24 ชั่วโมงห่างจากยาตัวแรกขึ้นไป 
- ผู้ที่มีประวัติแพ้ยานี้มาก่อนถือเป็นข้อห้ามนำยานี้มาใช้ซ้ำโดยเด็ดขาด 
- การใช้อัลมอทริปแทนร่วมกับยากลุ่ม SSRIs หรือ SNRIs อาจทำให้ร่างกายเกิดภาวะ Serotonin syndrome 
- การใช้ยาหลายชนิดมากเกินความจำเป็นเช่น ขณะเกิดอาการปวดศีรษะไมเกรนปรากฏว่าผู้ป่วยนำเอายาแก้ปวดชนิดอื่นมาใช้ร่วมกันกับยาอัลมอทริปแทนเช่น ยากลุ่มErgotamine, Opioids, และมีการใช้ยามากกว่า 10 วันต่อเดือนสามารถกระตุ้นให้อาการปวดศีรษะกำเริบขึ้นเองได้ 
- การใช้ยาอัลมอทริปแทนกับผู้ป่วยด้วยโรคตับโรคไตต้องระมัดเป็นอย่างมากด้วยยานี้สามารถก่อความเสียหายต่ออวัยวะดังกล่าวได้ 
- สตรีตั้งครรภ์ สตรีที่อยู่ในภาวะให้นมบุตร เด็กที่มีอายุต่ำกว่า 12 ปี และผู้สูงอายุอยู่ในกลุ่มผู้ป่วยที่มีความเสี่ยงต่อการใช้ยานี้และถือเป็นข้อห้ามใช้ยานี้หากไม่มีคำสั่งใดๆจากแพทย์ 
- ในระหว่างที่มีการใช้ยาอัลมอทริปแทนอาจต้องตรวจสอบความดันโลหิตอยู่บ่อยๆตามแพทย์แนะนำด้วยตัวยาอัลมอทริปแทนสามารถกระตุ้นความดันโลหิตให้สูงขึ้น 
ทั้งนี้ยาอัลมอทริปแทนสามารถก่อให้เกิดอาการข้างเคียง/ผลข้างเคียงต่างๆได้เช่นเดียวกับยาชนิดอื่นๆเช่น ทำให้มีอาการชา วิงเวียน ปากแห้ง ปวดศีรษะ คลื่นไส้และง่วงนอน 
จากรายละเอียดข้างต้นจัดว่าการใช้ยาอัลมอทริปแทนต้องใช้ด้วยความระมัดระวัง เพื่อความปลอดภัยของผู้บริโภคการใช้ยานี้จึงต้องเป็นไปตามคำสั่งแพทย์เท่านั้น 
 ///// อัลมอทริปแทนมีสรรพคุณ (คุณสมบัติ) อย่างไร? ///// 
ยาอัลมอทริปแทนมีสรรพคุณ/ข้อบ่งใช้เพื่อบรรเทาอาการปวดศีรษะไมเกรน 
 ///// อัลมอทริปแทนมีกลไกการออกฤทธิ์อย่างไร? ///// 
ยาอัลมอทริปแทนเป็นยาที่มีกลไกการออกฤทธิ์ซึ่งเรียกกันว่า Selective serotonin agonist  โดยจะออกฤทธิ์ที่ตัวรับ(Receptor)ในสมองที่มีชื่อว่า 5-HT1 receptors (5-hydroxytryptamine-1 receptors) ส่งผลให้หลอดเลือดในสมองหดตัว   มีผลให้อาการปวดศีรษะไมเกรนบรรเทาลง 
 ///// อัลมอทริปแทนมีรูปแบบการจัดจำหน่ายอย่างไร? ///// 
ยาอัลมอทริปแทนมีรูปแบบการจัดจำหน่ายเป็นยาเม็ดชนิดรับประทานขนาด 6.25 และ 12.5 มิลลิกรัม/เม็ด 
 ///// อัลมอทริปแทนมีขนาดรับประทานอย่างไร? ///// 
ยาอัลมอทริปแทนมีขนาดรับประทานโดยต้องรับประทานต่อเมื่อมีอาการปวดศีรษะไมเกรนเท่านั้น ไม่ใช้เป็นยาป้องกันเกิดอาการเช่น 
- ผู้ใหญ่และเด็กอายุ 12 - 17 ปี: เริ่มต้นรับประทาน 6.25 หรือ 12.5 มิลลิกรัมครั้งเดียวเมื่อมีอาการ หากอาการยังไม่ดีขึ้นให้เว้นระยะเวลาจากการรับประทานครั้งแรกประมาณ 2 ชั่วโมงแล้วรับประทานยาในขนาดเดิมอีก 1 ครั้ง ขนาดรับประทานสูงสุดไม่เกิน 25 มิลลิกรัม/วัน 
- เด็กอายุต่ำกว่า 12 ปี: ยังไม่มีข้อมูลทางคลินิกเรื่องผลข้างเคียงของยานี้ในเด็กกลุ่มนี้อย่างชัดเจน การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
*อนึ่ง 
- สามารถรับประทานยานี้ก่อนหรือพร้อมอาหารก็ได้ 
- ไม่ควรใช้ยานี้รักษาอาการปวดศีรษะไมเกรนมากกว่า 4 ครั้ง/เดือน 
- ขนาดรับประทาน 12.5 มิลลิกรัม/ครั้งมักจะใช้ได้ผลดีกับผู้ใหญ่ 
- การใช้ยากับผู้ป่วยโรคตับและโรคไตขั้นรุนแรง แพทย์มักจะเริ่มต้นที่ขนาดรับประทาน 6.25 มิลลิกรัมและไม่ควรรับประทานยาเกิน 12.5 มิลลิกรัม/วัน 
- ผู้สูงอายุควรเริ่มรับประทานยาในขนาดต่ำหรือตามคำแนะนำของแพทย์อย่างเคร่งครัด 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอัลมอทริปแทน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาอัลมอทริปแทนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นและ/หรือกับอาหารเสริมที่รับประทานอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// อัลมอทริปแทนมีผลไม่พึงประสงค์อย่างไร? ///// 
ยาอัลมอทริปแทนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อการทำงานของหัวใจ: เช่น ทำให้หลอดเลือดที่เลี้ยงหัวใจหดเกร็งตัวส่งผลให้เกิดอาการเจ็บหน้าอก มีความดันโลหิตสูงขึ้น ชีพจรเต้นผิดปกติ หัวใจเต้นเร็ว มีภาวะกล้ามเนื้อหัวใจขาดเลือด หัวใจล้มเหลว และหัวใจเต้นผิดจังหวะ 
- ผลต่อระบบประสาท: เช่น วิงเวียน ง่วงนอน ปวดศีรษะ ความรู้สึกสัมผัสเพี้ยน สูญเสียสมาธิ หนังตากระตุก นอนไม่หลับ การรับรสชาติเปลี่ยนไป 
- ผลต่อระบบทางเดินอาหาร: เช่น คลื่นไส้ อาเจียน ปากแห้ง เป็นตะคริวที่ท้อง ปวดท้อง ท้องเสีย กรดไหลย้อน มีน้ำลายมาก ลำไส้ใหญ่อักเสบ 
- ผลต่อระบบกล้ามเนื้อ: เช่น ปวดคอ ปวดหลัง ปวดกระดูก ข้ออักเสบ/ปวดข้อ และกล้ามเนื้ออ่อนแรง 
- ผลต่อระบบทางเดินหายใจ: เช่น คอหอยอักเสบ เยื่อจมูกอักเสบ ไซนัสอักเสบ หลอดลมอักเสบ 
- ผลต่อระบบสืบพันธุ์: เช่น ในสตรีอาจมีภาวะปวดประจำเดือน (Dysmenorrhea) 
- ผลต่อจิตใจ: เช่น กระสับกระส่าย วิตกกังวล ฝันแปลกๆ ซึมเศร้า นอนไม่หลับ 
- ผลต่อระบบเผาผลาญพลังงานของร่างกาย: เช่น มีภาวะน้ำตาลในเลือดสูง ไขมันคอเลสเตอ รอลในเลือดเพิ่มขึ้น ระดับค่าในเลือดของการอักเสบของอวัยวะต่างๆ (Serum creatinine phospho kinase) เพิ่มมากขึ้น 
- ผลต่อการทำงานของตา: เช่น มีอาการตาแห้ง ปวดตา ระคายเคืองดวงตา ตาพร่า การมองเห็น ภาพไม่ปกติ 
- ผลต่อระบบต่อมไร้ท่อ: เช่น ทำให้มีอาการเจ็บเต้านม 
 ///// มีข้อควรระวังการใช้อัลมอทริปแทนอย่างไร? ///// 
มีข้อควรระวังการใช้ยาอัลมอทริปแทนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็กที่อายุต่ำกว่า 12 ปี 
- ห้ามใช้ยาที่มีสภาพเปลี่ยนไปจากเดิม 
- ห้ามปรับขนาดรับประทานด้วยตนเอง 
- หยุดการใช้ยานี้ทันทีถ้าพบอาการถอนยา 
- ห้ามรับประทานยาแก้ปวดอื่นใดร่วมด้วยโดยไม่ได้รับอนุญาตจากแพทย์ผู้รักษา 
- ระวังการใช้ยานี้กับผู้สูงอายุด้วยเป็นกลุ่มเสี่ยงที่อาจเกิดอาการข้างเคียงได้มากกว่ากลุ่มอื่น 
- ปฏิบัติตัวตามคำแนะนำของแพทย์อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอัลมอทริปแทนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อัลมอทริปแทนมีปฏิกิริยาระหว่างยากับยาตัวอื่นอย่างไร? ///// 
ยาอัลมอทริปแทนมีปฏิกิริยาระหว่างยากับยาตัวอื่นเช่น 
- หลีกเลี่ยงการใช้ยาอัลมอทริปแทนร่วมกับยากลุ่ม SSRIs หรือกลุ่ม SNRIs ด้วยจะทำให้เกิดภาวะที่เรียกว่า Serotonin syndrome 
- ห้ามใช้ยาอัลมอทริปแทนร่วมกับยากลุ่มต้านเชื้อราประเภทเอโซล (Azole antifungals), ยา Ergot alkaloids, ยาต้าน HIV กลุ่ม Protease inhibitors, Macrolide antibiotics และ MAOIs ด้วยกลุ่มยาเหล่านี้ล้วนแล้วแต่จะเพิ่มอาการข้างเคียงของยาอัลมอทริปแทนได้มากขึ้น 
 ///// ควรเก็บรักษาอัลมอทริปแทนอย่างไร? ///// 
ควรเก็บยาอัลมอทริปแทนภายใต้อุณหภูมิ 25 องศาเซลเซียส (Celsius) ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อัลมอทริปแทนมีชื่ออื่นอีกไหม? ผลิตจากบริษัทอะไรบ้าง? ///// 
ยาอัลมอทริปแทนที่จำหน่ายในประเทสไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Triptan  [2016,March5] 
http://www.drugs.com/cdi/almotriptan.html  [2016,March5] 
https://en.wikipedia.org/wiki/Almotriptan  [2016,March5] 
http://www.drugs.com/imprints/a-1315.html  [2016,March5] 
http://www.mims.com/THAILAND/Home/GatewaySubscription/?generic=Almotriptan  [2016,March5] 
http://www.drugs.com/uk/almogran-12-5mg-tablets-leaflet.html  [2016,March5]
