น้ำตาเทียม (Artificial tears)
 ///// บทนำ ///// 
น้ำตาเทียม (Artificial tears) ถูกผลิตขึ้นด้วยวัตถุประสงค์ที่จะนำมาเป็นสารหล่อลื่นลูกตา ใช้รักษาและบรรเทาอาการตาแห้งเนื่องจากมีน้ำตาน้อย รักษาอาการระคายเคืองในลูกตา หรือใช้หล่อลื่นลูกตาขณะใส่คอนแทคเลนส์ 
ส่วนประกอบหลักของน้ำตาเทียม เป็นสารเซลลูโลส (Cellulose) ที่พบมากในพืช จากนั้นนำมาผ่านกระบวนการผลิต คัดกรองและทำการฆ่าเชื้อจุลินทรีย์ที่อาจปนเปื้อนมากับวัตถุดิบ หากอ่านที่ฉลากของน้ำตาเทียม เราอาจจะเห็นสารสำคัญที่ทำให้เกิดฤทธิ์ของการรักษา/ของการหล่อลื่นลูกตา ได้แก่ Carboxymethyl, Cellulose, Hydroxypropyl cellulos, Hydroxyprepyl methycellulose หรือได้จากการนำสารเมมเบรนโปรตีน (Membrane protein) มาสังเคราะห์ช่วยการหล่อลื่นเช่น กรด Hyaluronic acid หรือแม้แต่สารโพลิเมอร์สังเคราะห์ (Synthetic polymer) เช่น Polyvinyl alcohol 
โดยทั่วไปน้ำตาเทียมจัดอยู่ในหมวดยาทั่วไป/ยาแผนปัจจุบัน ชนิดยาใช้ภายนอก ไม่ได้อยู่ในกลุ่มวัตถุออกฤทธิ์ยาเสพติด หรือยาควบคุมพิเศษ แต่สำหรับบางชื่อการค้าก็จะจดทะเบียนเป็นยาใช้ภายนอกชนิดยาอันตราย อย่างไรก็ตามการใช้ยาได้อย่างปลอดภัย มีประสิทธิภาพในการรักษา ยังคงต้องอยู่ภายใต้คำแนะนำของแพทย์ที่เป็นผู้ดูแลผู้ป่วยเท่านั้น 
 ///// น้ำตาเทียมมีสรรพคุณ (คุณสมบัติ) อย่างไร? ///// 
น้ำตาเทียมมีสรรพคุณดังนี้ 
- ใช้รักษาอาการตาแห้ง มีน้ำตาน้อย 
- บรรเทาอาการแผลที่กระจกตา (กระจกตาอักเสบ) 
- ใช้หล่อลื่นลูกตาหลังผ่าตัดต้อกระจกหรือหลังการทำเลซิค (LASIK) 
- บรรเทาอาการกระจกตาถลอก 
- ใช้เป็นตัวช่วยรักษาอาการของต้อหิน 
- น้ำตาเทียมบางสูตรตำรับถูกผลิตขึ้นมาเพื่อประกอบกับการใช้คอนแทคเลนส์ 
- บรรเทาอาการระคายเคืองของดวงตาอันเนื่องมาจากฝุ่นและควันบุหรี่ อาการดวงตาแห้งเนื่องจากรังสีความร้อน 
 ///// น้ำตาเทียมมีกลไกการออกฤทธิ์อย่างไร? ///// 
กลไกการออกฤทธิ์ของน้ำตาเทียม หรือสารหล่อลื่นลูกตาส่วนใหญ่ ตัวยาจะออกฤทธิ์โดยจะทำตัวเป็นฟิล์ม (Film, เยื่อบางๆ) บางๆและมีความหนืดในตัวเอง ทำให้เกิดการจับและหล่อลื่นที่ผิวของดวงตา ลดอาการระคายเคือง และรู้สึกสบายภายในลูกตาหลังหยอดน้ำตาเทียม 
 ///// น้ำตาเทียมมีรูปแบบการจัดจำหน่ายอย่างไร? ///// 
น้ำตาเทียมมีรูปแบบการจัดจำหน่ายดังนี้ 
- ยาหยอดตา รูปแบบขวด ขนาดบรรจุ 5, 15, และ 30 มิลลิลิตร ใช้ได้นาน 1 เดือน 
- รูปแบบเป็นแท่งใช้หยอดตาได้ไม่เกิน 1 วัน (Monodose eye drop) ขนาดบรรจุ 0.3, 0.6, และ 0.8 มิลลิลิตร 
- น้ำตาเทียม รูปแบบขี้ผึ้งป้ายตา (เป็นหลอด) ขนาดบรรจุ 3.5 กรัม ใช้ได้นานตามข้อกำหนด ในเอกสารกำกับยาของแต่ละบริษัทผู้ผลิต 
 ///// น้ำตาเทียมมีขนาดการบริหารยาอย่างไร? ///// 
ก. น้ำตาเทียมมีขนาดการบริหารยา/วิธีการใช้ยาดังนี้ 
a) สำหรับอาการตาแห้ง ระคายเคืองเล็กน้อย: ให้หยอดยาวันละ 4 ครั้ง 
b) สำหรับอาการตาแห้งรุนแรง: ให้หยอดยาวันละ 10 - 12 ครั้ง/วัน 
c) สำหรับน้ำตาเทียมชนิดขี้ผึ้ง: ให้ป้ายยาวันละ 1 - 2 ครั้ง/วัน แนะนำให้ป้ายตาก่อนนอน 
หมายเหตุ: 
- การเลือกใช้น้ำตาเทียมแบบหยอดตาทั้งชนิดขวด ชนิดใช้ครั้งเดียว หรือชนิดขี้ผึ้ง อาจพิจารณาถึงความสะดวกเหมาะสมกับการใช้ชีวิตประจำวัน หากผู้ป่วยมีความสะดวกที่จะใช้ชนิด หยอดตาได้หลายครั้งในระหว่างวัน ก็สามารถเลือกใช้ชนิดรูปแบบขวดหรือชนิดรูปแบบแท่ง ด้วยผลิตภัณฑ์ทั้ง 2 แบบมีความหนืดน้อย จึงรบกวนเรื่องการมองเห็นน้อยกว่าชนิดขี้ผึ้ง ในทางตรงกันข้าม ถ้าในระหว่างวันไม่มีความสะดวกของการใช้น้ำตาเทียมชนิดขวดและชนิดแท่งใช้วันเดียว ให้เลี่ยงมาใช้ชนิดขี้ผึ้งโดยป้าย 1 ครั้งก่อนนอน 
- ขนาดการหยอดยารวมถึงความถี่ของการใช้ยาในแต่ละวัน ขึ้นกับชนิดของสารสำคัญในน้ำตาเทียมของผู้ผลิตในแต่ละบริษัท ควรหยอดน้ำตาเทียมตามคำแนะนำของแพทย์ ประกอบกับทำความเข้าใจวิธีใช้จากเอกสารกำกับยาของยาแต่ละบริษัทผู้ผลิต 
ข.วิธีใช้น้ำตาเทียม: วิธีการใช้/การหยอด/ป้ายน้ำตาเทียม ให้ปฏิบัติดังนี้ 
- เอียงศีรษะเล็กน้อย โดยอยู่ในมุมที่ถนัดที่สุด 
- ดึงเปลือกตาล่างลงเบาๆ เพื่อเปิดพื้นที่ของการหยอดน้ำตาเทียม 
- มองที่ปลายหลอดของยาหยอดตาและวางในตำแหน่งที่ห่างจากดวงตาพอประมาณ 
- บีบหลอดยาของน้ำตาเทียมให้ยาหยดตรงบริเวณดวงตา จำนวนหยดให้ใช้ตามคำสั่งของแพทย์ผู้รักษา 
- หลับตาประมาณ 2 - 3 นาที โดยเอียงศีรษะเพื่อไม่ให้น้ำตาเทียมไหลออกมาจากดวงตา 
- หลังหยอดน้ำตาเทียม ควรหลีกเลี่ยงการกระพริบตาถี่ๆ (เพราะจะทำให้น้ำตาเทียมไหลออกจากตาเร็วขึ้น) และใช้นิ้วมือคลึงเบาๆบริเวณหัวมุมของเปลือกตาเพื่อช่วยกระจายน้ำตาเทียม 
- หากมีการใช้ยาหยอดตาชนิดอื่นร่วมด้วย ควรเว้นระยะเวลาห่างกันอย่างน้อยประมาณ 10 นาที 
 ///// รูปแบบของน้ำตาเทียมต่างกันอย่างไร? ///// 
เปรียบเทียบการบริหารยาของน้ำตาเทียมตามรูปแบบของผลิตภัณฑ์ได้ดังนี้ 
ก. น้ำตาเทียมรูปแบบแท่งใช้วันเดียว (Monodose eye drops): 
- แบ่งบรรจุเป็นหลอดเล็กๆและสะดวกต่อการใช้แต่ละวัน 
- การใช้หยอดตาแต่ละครั้งจะได้ปริมาณน้ำตาเทียมเท่าๆกันของการหยอดแต่ละครั้ง 
- สามารถแบ่งพกพาได้ตามจำนวนวันที่ต้องหยอดตา 
- โอกาสปนเปื้อนจากสิ่งสกปรกภายนอกน้อยกว่า ด้วยเหตุที่เปิดภาชนะและใช้หยอดตาเพียง 1 วัน 
- ไม่มีสารกันบูด จึงลดโอกาสตาแพ้สารกันบูด แต่อาจแพ้สารเพิ่มความหนืดของน้ำตาเทียมได้ 
ข. น้ำตาเทียมชนิดรูปแบบขวดใช้ได้นาน 1 เดือน: 
- สามารถใช้หยอดดวงตาได้หลายครั้ง หลังเปิดใช้งานแล้วไม่ควรใช้เกิน 1 เดือน 
- หลังการเปิดใช้หยอดตาแต่ละครั้ง หากปิดขวดเก็บไม่มิดชิด อาจจะเกิดการปนเปื้อนจากสิ่ง แวดล้อมได้ง่าย ต้องเพิ่มความระมัดระวังด้านการจัดเก็บและการใช้หยอดตาในครั้งถัดไป ต้องระมัดระวังความเสี่ยงของการติดเชื้อที่ดวงตาติดตามมา 
- ใส่สารกันบูด ตาจึงอาจแพ้สารกันบูดได้ 
- ราคาตามท้องตลาดถูกกว่าชนิดใช้ 1 วันมาก 
ค. น้ำตาเทียมชนิดรูปแบบขี้ผึ้ง: 
- มีความหนืดมากกว่าน้ำตาเทียมชนิดขวดและชนิดใช้ 1 วัน จึงทำให้ความถี่ในการหยอดยาน้อยกว่าน้ำตาเทียมชนิดขวดและชนิดใช้ 1 วัน 
- ในสูตรตำรับอาจพบองค์ประกอบของ White petrolatum Lanolin หรือ Minerol oil เพื่อทำให้ฟิล์มของน้ำตาเทียมชนิดขี้ผึ้งจับที่ผิวดวงตาได้นานขึ้น จึงให้ความรู้สึกเหนอะหนะที่ตา 
- มักจะรบกวนการมองเห็นมากกว่าชนิดขวดและชนิดใช้ครั้งเดียว จึงแนะนำให้หยอดตาในช่วงก่อนนอน 
- ผู้ที่ใช้คอนแทคเลนส์ไม่ควรใช้น้ำตาเทียมชนิดขี้ผึ้ง ด้วยจะรบกวนการมองเห็นภาพและอาจทำให้คุณภาพของคอนแทคเลนส์ลดลงไป 
- ต้องจัดเก็บยาหลังการเปิดใช้ด้วยความระมัดระวัง เพราะมีความเสี่ยงต่อการปนเปื้อนจากสิ่งแวดล้อมได้ง่าย 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงน้ำตาเทียม ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น หยอดยาแล้วมีอาการปวด แสบ ระคายเคือง 
- มีโรคประจำตัวที่เกี่ยวข้องกับตา รวมทั้งกำลังหยอดยาอะไรอยู่ เพราะน้ำตาเทียมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาหยอดตาชนิดอื่นๆที่ใช้อยู่ก่อน 
 ///// หากลืมหยอดน้ำตาเทียมควรทำอย่างไร? ///// 
หากลืมหยอดยา สามารถหยอดยาเมื่อนึกขึ้นได้ ถ้าเวลาใกล้เคียงกับการหยอดยาในเวลาถัดไป ไม่จำเป็นต้องเพิ่มปริมาณการหยอดยาเป็น 2 เท่า 
 ///// น้ำตาเทียมมีผลไม่พึงประสงค์อย่างไร? ///// 
น้ำตาเทียมอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ทำให้การมองเห็นภาพไม่ค่อยชัดเจน อาจก่อให้เกิดอาการระคายเคืองตา ทำให้เกิดการแพ้แสงสว่าง ทำให้เปลือกตาบวม มีอาการคล้ายกับตาแฉะ ซึ่งอาการข้างเคียงดังกล่าวอาจมีสาเหตุจากสารอื่นๆที่เป็นองค์ประกอบร่วมในสูตรตำรับยา เช่น สารกันบูด สารเพิ่มความหนืดของยา 
 ///// มีข้อควรระวังการใช้น้ำตาเทียมอย่างไร? ///// 
มีข้อควรระวังการใช้น้ำตาเทียมดังนี้ 
- ห้ามใช้น้ำตาเทียมที่มีการเปลี่ยนสีไปจากมาตรฐานเดิมของผู้ผลิต 
- ห้ามนำน้ำตาเทียมที่ออกแบบการใช้เพียง 1 วันกลับมาใช้ใหม่ หากใช้หยอดตาไม่หมดให้ทิ้งทำลายหลังการใช้ 
- ระวังการแพ้ส่วนประกอบของน้ำตาเทียม เช่น สารยับยั้งเชื้อ/สารกันบูด (Preservatives) 
- น้ำตาเทียมที่ใช้กับผู้ใส่คอนแทคเลนส์ ควรเป็นสูตรตำรับสำหรับคอนแทคเลนส์โดยเฉพาะ 
- ยังไม่มีข้อมูลของผลกระทบกับการใช้น้ำตาเทียมในสตรีมีครรภ์หรือสตรีที่อยู่ในภาวะให้นมบุตรและในเด็ก ด้วยเพราะน้ำตาเทียมเป็นยาที่ใช้เฉพาะที่ แพทย์จะเป็นผู้พิจารณาและตัดสินใจใน การใช้ยากับกลุ่มผู้ป่วยดังกล่าวเป็นกรณีไป 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมน้ำตาเทียมด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// น้ำตาเทียมมีปฏิกิริยาระหว่างยากับยาตัวอื่นอย่างไร? ///// 
น้ำตาเทียม จัดเป็นยาใช้ภายนอกที่ใช้กับตา จึงมีข้อมูลที่ก่อปฏิกิริยาระหว่างยากับยารับประทานน้อยมาก ยกเว้นอาจรบกวนการดูดซึมของยาหยอดตาชนิดอื่น (เมื่อต้องใช้ร่วมกัน ควรหยอดยาแต่ละชนิดให้ห่างกันอย่างน้อยประมาณ 10 นาที) หากพบอาการผิดปกติหลังการใช้ยาหยอดตา ให้ รีบปรึกษาแพทย์ทันที 
 ///// ควรเก็บรักษาน้ำตาเทียมอย่างไร? ///// 
สามารถเก็บน้ำตาเทียม 
- ชนิดรูปแบบหยอด ที่อุณหภูมิระหว่าง 15 - 25 องศาเซลเซียส (Celsius) 
- ชนิดรูปแบบขี้ผึ้ง เก็บที่อุณหภูมิระหว่าง 15 - 30 องศาเซลเซียส 
เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง 
 ///// น้ำตาเทียมมีชื่ออื่นอีกไหม? ผลิตจากบริษัทอะไรบ้าง? ///// 
 ///// บรรณานุกรม ///// 
1 http://en.wikipedia.org/wiki/Artificial_tears [2014,Sept27]
	2 http://www.mims.com/Thailand/drug/info/Vislube/?type=full#Contraindications [2014,Sept27] 
	3 http://www.mims.com/USA/drug/info/polyvinyl%20alcohol/?type=full&amp;mtype=generic#Dosage [2014,Sept27]
	4 http://www.drugs.com/mtm/artificial-tears.html [2014,Sept27]
	5 http://www.drugs.com/sfx/artificial-tears-side-effects.html [2014,Sept27] 
	6 http://dailymed.nlm.nih.gov/dailymed/lookup.cfm?setid=1a8640de-e2bb-48e5-b664-e0c157a2337d [2014,Sept27]
	7 http://www.healthcentral.com/medications/r/medications/artificial-tears-opht-799/dosage [2014,Sept27] 
	8 http://www.mims.com/thailand/drug/info/Duratears/ [2014,Sept27] 
	9 http://www.webmd.com/drugs/2/drug-10427/artificial-tear-ointment-opht/details#uses [2014,Sept27]
