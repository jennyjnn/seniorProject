แอสเทมมีโซล (Astemizole)
 ///// บทนำ ///// 
ยาแอสเทมมีโซล (Astemizole) จัดเป็นยาต้านฮีสตามีน (Antihistamine drug) รุ่นที่ 2 หรือจะกล่าวว่ายาแอสเทมมีโซลเป็นสารประเภท H1-receptor antagonist ซึ่งมีโครงสร้างคล้ายกับยา Terfenadine และ Haloperidol มีการออกฤทธิ์ได้นานและออกฤทธิ์ได้กับหลายอวัยวะของร่างกายเช่น กระเพาะอาหาร-ลำไส้ มดลูก หลอดเลือด กล้ามเนื้อของผนังหลอดลม แต่ไม่สามารถซึมผ่านเข้าสมองได้ จึงไม่ก่อให้เกิดอาการง่วงนอน ใช้ป้องกันการแพ้ต่างๆเช่น การจาม คัดจมูก คันตา และอาการแพ้ต่างๆทางผิวหนังเช่น ลมพิษ ผื่นคัน บริษัทเจนเซน (Jensen’s pharmacy) เป็นผู้พัฒนายาชนิดนี้ตั้งแต่ปี ค.ศ. 1977 (พ.ศ. 2520) ชื่อการค้าที่รู้จักกันในต่าง ประเทศคือ “Hismanal” แต่มีการเพิกถอนการใช้ยาในหลายประเทศด้วยอาการข้างเคียงที่ทำให้เกิดภาวะหัวใจเต้นผิดจังหวะ 
รูปแบบยาแผนปัจจุบันของยานี้จะเป็นยาชนิดรับประทาน ด้วยมีการดูดซึมจากระบบทาง เดินอาหารได้ดี เมื่อยานี้เข้าสู่กระแสเลือดก็จะถูกส่งไปที่ตับเพื่อเปลี่ยนแปลงโครงสร้างทางเคมี ร่างกายต้องใช้เวลาประมาณ 24 ชั่วโมงเพื่อกำจัดยา 50% ออกจากกระแสเลือดโดยผ่านทิ้งไปกับอุจจาระ นอกจากนี้ยังมีการวิจัยของยาแอสเทมมีโซลโดยนำไปใช้รักษาโรคมาลาเรีย ด้วยตัวยามีกลไกการออกฤทธิ์คล้ายยา Chloroquine หรือนำไปใช้ป้องกันกล้ามเนื้อลีบกับผู้ป่วยที่ไม่สามารถเคลื่อนไหวร่างกายได้อย่างปกติ แต่ยังมิได้สรุปสรรพคุณเหล่านี้อย่างเป็นทางการ 
อย่างไรก็ตาม ยานี้เป็นยาอันตราย การใช้ยาอันตรายต่างๆได้อย่างปลอดภัยควรต้องเป็น ไปตามคำสั่งของแพทย์เท่านั้น ผู้บริโภคไม่ควรไปซื้อหายามารับประทานเองโดยเด็ดขาด 
 ///// แอสเทมมีโซลมีสรรพคุณ (คุณสมบัติ) อย่างไร? ///// 
ยาแอสเทมมีโซลมีสรรพคุณ/ข้อบ่งใช้คือ ใช้รักษาและบรรเทาอาการแพ้ ผื่นคัน ลมพิษ รวมถึงอาการคัดจมูก แต่ไม่ก่อให้เกิดผลข้างเคียงเรื่องทำให้ง่วงนอน 
 ///// แอสเทมมีโซลมีกลไกการออกฤทธิ์อย่างไร? ///// 
ยาแอสเทมมีโซลมีกลไกการออกฤทธิ์โดยตัวยาจะเข้าจับกับตัวรับที่มีชื่อว่า H1-receptor ซึ่งพบตามกระเพาะอาหาร-ลำไส้ มดลูก หลอดเลือดทั่วร่างกาย รวมถึงกล้ามเนื้อของหลอดลม ส่งผลให้ลดอาการบวม อาการผื่นคันต่างๆที่มีสาเหตุจากสาร Histamine 
 ///// แอสเทมมีโซลมีรูปแบบการจัดจำหน่ายอย่างไร? ///// 
ยาแอสเทมมีโซลมีรูปแบบการจัดจำหน่ายเช่น 
- ยาเม็ดชนิดรับประทาน ขนาด 10 มิลลิกรัม/เม็ด 
- ยาน้ำชนิดรับประทาน ขนาด 5 มิลลิกรัม/มิลลิลิตร และ 5 มิลลิกรัม/5 มิลลิลิตร 
 ///// แอสเทมมีโซลมีขนาดรับประทานอย่างไร? ///// 
ยาแอสเทมมีโซลมีขนาดรับประทานเช่น 
- ผู้ใหญ่: รับประทาน 10 มิลลิกรัม/วันโดยรับประทานก่อนอาหาร 1 ชั่วโมงหรือหลังอา หาร 2 ชั่วโมง ควรรับประทานยากับน้ำธรรมดา ไม่ควรรับประทานร่วมกับน้ำผลไม้เช่น Grape fruit juice ด้วยจะทำให้ตัวยาแอสเทมมิโซลมีระดับในกระแสเลือดเพิ่มมากขึ้นจนอาจก่อให้เกิดอาการข้างเคียง (ผลข้างเคียง) ติดตามมา 
- เด็ก: เนื่องจากยานี้อาจมีผลข้างเคียงที่อาจก่ออันตรายต่อการทำงานของหัวใจได้ การใช้ยานี้ในเด็กจึงต้องอยู่ในดุลพินิจของแพทย์ผู้รักษา 
*****หมายเหตุ: 
- 	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาแอสเทมมีโซล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น และ/หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาแอสเทมมีโซลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาแอสเทมมีโซลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// แอสเทมมีโซลมีผลไม่พึงประสงค์อย่างไร? ///// 
ยาแอสเทมมีโซลอาจก่อให้เกิดผลไม่พึงประสงค์ (ผลข้างเคียง) ดังนี้เช่น วิงเวียน ปวดศีรษะ หงุดหงิด คลื่นไส้ ท้องเสีย รู้สึกไม่สบายท้อง ปากแห้ง ผิวแห้ง และมีผื่นคัน 
อนึ่ง: 
- ผลข้างเคียงของยานี้ที่รุนแรงเช่น มีภาวะหัวใจเต้นผิดจังหวะ 
- อาการจากแพ้ยานี้ที่อาจเกิดขึ้นได้เช่น อึดอัดหายใจไม่ออก/หายใจลำบาก ใบหน้า-ปาก-ลิ้น มีอาการบวม หากพบอาการดังกล่าวควรรีบนำผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้แอสเทมมีโซลอย่างไร? ///// 
มีข้อควรระวังการใช้ยาแอสเทมมีโซลเช่น 
- ห้ามใช้กับผู้ที่แพ้ยานี้และแพ้ยาในกลุ่ม H1-receptor antagonist 
-  ห้ามปรับขนาดรับประทานเอง 
- ห้ามการใช้ยานี้ร่วมกับยาต้านเชื้อราและยาปฏิชีวนะเช่น Itraconazole, Erythromycin, Clarithromycin 
- ระวังการใช้ยานี้กับผู้ป่วยโรคหืด โรคปอด ผู้ที่มีภาวะโพแทสเซียมต่ำในเลือด ผู้ป่วยต่อมลูกหมากโต ผู้ป่วยโรคตับ โรคไต ผู้ป่วยด้วยหัวใจเต้นผิดจังหวะ 
-  ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
-  ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแอสเทมมิโซลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แอสเทมมีโซลมีปฏิกิริยาระหว่างยากับยาตัวอื่นอย่างไร? ///// 
ยาแอสเทมมีโซลมีปฏิกิริยาระหว่างยากับยาตัวอื่นเช่น 
- การใช้ยาแอสเทมมีโซลร่วมกับยา Amiodarone, Azithromycin, Citalopram (ยาต้านเศร้า), Cisapride อาจทำให้เกิดความเสี่ยงของภาวะหัวใจเต้นผิดจังหวะ เพื่อป้องกันอาการดังกล่าวไม่ควรนำยาเหล่านี้มาใช้ร่วมกัน 
- การใช้ยาแอสเทมมีโซลร่วมกับยา Magnesium hydroxide อาจก่อให้เกิดผลข้างเคียง เช่น มีภาวะหัวใจเต้นผิดจังหวะ หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาแอสเทมมีโซลอย่างไร? ///// 
ควรเก็บยาแอสเทมมีโซลภายในอุณหภูมิห้องที่เย็น ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// แอสเทมมีโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาแอสเทมมีโซลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Astemizole [2015,July11] 
http://www.buymedicinesx.org/buy-hismanal-price-side-effects/ [2015,July11] 
http://www.mims.com/THAILAND/Home/GatewaySubscription/?generic=astemizole[2015,July11] 
http://www.druglib.com/activeingredient/astemizole/ [2015,July11] 
http://www.drugs.com/sfx/astemizole-side-effects.html[2015,July11] 
http://www.drugs.com/drug-interactions/astemizole-index.html?filter=3&amp;generic_only=[2015,July11] 
http://tajpharma.com/astemizole-generics-taj-pharmaceuticals.htm [2015,July11]
