โลปราโซแลม (Loprazolam/Triazulenone)
 ///// บทนำ ///// 
ยาโลปราโซแลม(Loprazolam หรืออีกชื่อคือ Triazulenone)เป็นหนึ่งในกลุ่มยาBenzodiazepine   ทางคลินิกนำมาใช้รักษา  อาการวิตกกังวล  อาการชัก  ใช้เป็นยาสงบประสาท/ยาคลายเครียด  และยานอนหลับ  รวมถึงมีฤทธิ์เป็นยาคลายกล้ามเนื้อ  โดยทั่วไป ยานี้มีขนาดรับประทานอยู่ที่ 1 หรือ 2 มิลลิกรัมก่อนนอน  ทั้งนี้ขึ้นอยู่กับดุลยพินิจของแพทย์ 
ยาโลปราโซแลมมีการออกฤทธิ์คล้ายกับยากลุ่มBenzodiazepine ทั่วไป โดยมี              กลไกต่อตัวรับ(Receptor)ที่ชื่อ GABA receptor ในระบบประสาทส่วนกลาง และมีการออกฤทธิ์ในระยะเวลาสั้นๆ  ทั้งนี้หลังจากตัวยาถูกดูดซึมจากระบบทางเดินอาหาร  ยาชนิดนี้จะมีระยะเวลาอยู่ในร่างกาย/ในกระแสโลหิตได้นานประมาณ 6–12 ชั่วโมง  แต่กรณีผู้สูงอายุ ร่างกายจะกำจัดตัวยานี้ได้ช้ากว่าคนทั่วไป ทำให้ยาโลปราโซแลมสามารถอยู่ในร่างกายผู้สูงอายุได้นานประมาณ 19.8 ชั่วโมง และเป็นเหตุผลทำให้แพทย์จะรักษาอาการนอนไม่หลับในผู้สูงอายุด้วยการเริ่มให้ยานี้ขนาดต่ำที่สุดก่อน 
ด้วยยาโลปราโซแลมเป็นยาที่ออกฤทธิ์ต่อสมอง/ระบบประสาทส่วนกลาง  หากใช้ไม่ถูกต้อง ก็สามารถก่อให้เกิดการเสพติด หรือทำให้เกิดภาวะถอนยาขึ้นได้  ทางคลินิกจึงมีข้อแนะนำให้ใช้ยานี้เพียงระยะสั้นๆโดยต้องเป็นไปตามคำสั่งแพทย์เท่านั้น 
สำหรับข้อจำกัดการใช้ยาโลปราโซแลมที่ควรทราบมีดังนี้ เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ยานี้กับผู้มีภาวะกล้ามเนื้ออ่อนแรง   ผู้ที่มีปัญหาการทำงานของปอด  ผู้ป่วยด้วยโรคหัวใจ  ผู้มีภาวะทางจิตใจ เช่น ซึมเศร้า รวมถึงมีอาการหวาดระแวง ผู้มีภาวะหยุดหายใจบ่อยๆขณะนอนหลับ(นอนหลับแล้วหยุดหายใจ)  และผู้ที่มีประวัติติดสุรา 
- ห้ามใช้ยานี้ร่วมกับกลุ่มยานอนหลับประเภทอื่นๆ 
- กรณีมีโรคประจำตัว เช่น โรคตับ  โรคไต  ควรหลีกเลี่ยงการใช้ยานี้ ด้วยยาโลปราโซแลมจะถูกทำลายโดยตับ และขับทิ้งออกจากร่างกายโดยผ่านไต  หากอวัยวะทั้งตับและไตทำงานผิดปกติ  ย่อมส่งผลให้ตัวยานี้อยู่ในร่างกายได้ยาวนาน จนอาจเกิดอาการข้างเคียง(ผลข้างเคียง)รุนแรงจากยานี้ต่างๆตามมาได้มากมาย 
- หลีกเลี่ยงการใช้ยาโลปราโซแลมร่วมกับยาบางประเภท เพื่อป้องกันการเกิดอาการข้างเคียงต่างๆ เช่น  ยาคลายกล้ามเนื้อ  ยารักษาทางจิตเวช   ยากันชัก   ยาแก้ปวดที่มีฤทธิ์เสพติด   ยาต้านฮีสตามีน(ยาแก้แพ้)ที่มีฤทธิ์สงบประสาท 
- ห้ามรับประทานยาโลปราโซแลมร่วมกับเครื่องดื่มประเภทแอลกอฮอล์  ด้วยจะทำให้เกิดฤทธิ์สงบประสาท/กดประสาทมากยิ่งขึ้น 
- ระหว่างการใช้ยานี้แล้วมีอาการ  วิงเวียน  ง่วงนอน  ต้องเลี่ยงการขับขี่ยานพาหนะต่างๆ รวมถึงการทำงานกับเครื่องจักร เพราะจะก่อให้เกิดอุบัติเหตุอันตรายได้ง่าย 
อนึ่ง ด้วยยาโลปราโซแลมออกฤทธิ์ต่อระบบประสาทส่วนกลาง  การใช้ยาโลปราโซแลมได้อย่างปลอดภัย จึงควรต้องเป็นไปตามคำสั่งแพทย์อย่างเคร่งครัด และยานี้มักถูกสั่งจ่ายโดยแพทย์ตามสถานพยาบาล  ซึ่งในต่างประเทศเราจะพบเห็นการจัดจำหน่ายยานี้ภายใต้ชื่อการค้าว่า “Dormonoct” และ “Havlane” 
 
 ///// โลปราโซแลมมีสรรพคุณ(คุณสมบัติ)อย่างไร? ///// 
ยาโลปราโซแลมมีสรรพคุณ/ข้อบ่งใช้ โดยทางคลินิก จะใช้ยานี้มาบำบัดอาการนอนไม่หลับ โดยมีระยะเวลาการใช้ยาเพียงสั้นๆ 
 ///// โลปราโซแลมมีกลไกการออกฤทธิ์อย่างไร? ///// 
ยาโลปราโซแลม มีกลไกการออกฤทธิ์ต่อสมอง โดยตัวยาจะยับยั้งการส่งกระแสประสาทที่ใช้ควบคุมการทำงานของ กล้ามเนื้อ  และของความรู้สึกตัว  ส่งผลให้ผู้ที่ใช้ยานี้มีอาการสงบประสาท ลดความวิตกกังวล รวมถึงเกิดการคลายตัวของกล้ามเนื้อ  ด้วยกลไกเหล่านี้ จึงก่อให้เกิดฤทธิ์ในการรักษาตามสรรพคุณ 
 
 ///// โลปราโซแลมมีรูปแบบการจัดจำหน่ายอย่างไร? ///// 
ยาโลปราโซแลมมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Loprazolam ขนาด 1 และ 2 มิลลิกรัม/เม็ด 
 
 ///// โลปราโซแลมมีขนาดรับประทานอย่างไร? ///// 
ยาโลปราโซแลม มีขนาดรับประทาน เช่น 
- ผู้ใหญ่: รับประทานยา 1 มิลลิกรัม ครั้งเดียวก่อนนอน ทั้งนี้แพทย์อาจเพิ่มขนาดรับประทานเป็น 1.5 หรือ 2 มิลลิกรัมตามความจำเป็น 
- เด็ก: ยังไม่มีข้อมูลด้านความปลอดภัยการใช้ยานี้ในเด็ก โยทั่วไปจึงห้ามใช้ยานี้ในเด็ก 
อนึ่ง: 
- ไม่ควรใช้ยานี้นานติดต่อกันเกิน 4 สัปดาห์ 
- ผู้สูงอายุควรเริ่มรับประทานยานี้ที่ 0.5 มิลลิกรัม และขนาดรับประทานยาสูงสุดของผู้สูงอายุไม่ควรเกิน 1 มิลลิกรัมต่อวัน 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาโลปราโซแลม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคตับ   โรคไต  โรคทางจิตเวช  รวมทั้งกำลังกินยา/ใช้ยาอะไรอยู่ เพราะยาโลปราโซแลมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโลปราโซแลม   สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่าให้รับประทานในขนาดปกติ 
 
 ///// โลปราโซแลมมีผลไม่พึงประสงค์อย่างไร? ///// 
ยาโลปราโซแลมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:   เช่น  คลื่นไส้ 
- ผลต่อระบบประสาท:   เช่น  ปวดศีรษะ   วิงเวียน  รู้สึกสับสน  เดินเซ  ง่วงนอน  อุณหภูมิร่างกายต่ำ 
- ผลต่อระบบทางเดินปัสสาวะ:   เช่น  ปัสสาวะขัด 
- ผลต่อผิวหนัง:   เช่น  เกิดผื่นคันตามผิวหนัง 
- ผลต่อตับ:   เช่น  ตัวเหลืองตาเหลือง 
- ผลต่อระบบหัวใจและหลอดเลือด:   เช่น  ความดันโลหิตต่ำ 
- ผลต่อสภาพจิตใจ:    เช่น  รู้สึกสับสน    อาจรู้สึกอยากทำร้ายตนเอง 
- ผลต่อตา:  เช่น  การมองเห็นภาพไม่ชัดเจน 
 
 ///// มีข้อควรระวังการใช้โลปราโซแลมอย่างไร? ///// 
มีข้อควรระวังการใช้ยาโลปราโซแลม เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และใช้ยานี้ตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีเม็ดยาเปลี่ยน 
- ห้ามใช้ยานี้ต่อเนื่องนานเกิน 4 สัปดาห์ เพื่อหลีกเลี่ยงการติดยา 
- ห้ามใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาลอีกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาโลปราโซแลมด้วย) ยาแผนโบราณ   อาหารเสริม   ผลิตภัณ์เสริมอาหาร  ทุกชนิด  และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โลปราโซแลมมีปฏิกิริยาระหว่างยากับยาตัวอื่นอย่างไร? ///// 
ยาโลปราโซแลมมีปฏิกิริยาระหว่างยากับยาตัวอื่น เช่น 
- การใช้ยาโลปราโซแลมร่วมกับยา Cisapride  อาจทำให้ผู้ป่วยได้รับอาการข้างเคียงจากยาโลปราโซแลมสูงขึ้นตามมา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามรับประทานยาโลปราโซแลมร่วมกับเครื่องดื่มที่มีแอลกอฮอล์เป็นส่วนประกอบ  ด้วยจะทำให้ได้รับอาการข้างเคียงจากยานี้สูงมากยิ่งขึ้น 
- ห้ามใช้ยาโลปราโซแลมร่วมกับยาคลายกล้ามเนื้อ ด้วยจะทำให้มีอาการกล้ามเนื้อ อ่อนแรงมากขึ้น 
- ห้ามใช้ยาโลปราโซแลมร่วมกับยารักษาทางจิตเวช ด้วยจะทำให้เกิดภาวะกดการทำงานของระบบประสาทส่วนกลาง/กดสมอง มากยิ่งขึ้น 
 ///// ควรเก็บรักษาโลปราโซแลมอย่างไร? ///// 
ควรเก็บยาโลปราโซแลม  ภายใต้อุณหภูมิ 25 องศาเซลเซียส (Celsius) ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// โลปราโซแลมมีชื่ออื่นอีกไหม? ผลิตจากบริษัทอะไรบ้าง? ///// 
ยาโลปราโซแลม มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Sonin, Somnovit 
 ///// บรรณานุกรม ///// 
https://en.wikipedia.org/wiki/Loprazolam[2017,July15] 
http://www.mims.com/thailand/drug/info/loprazolam/?type=brief&amp;mtype=generic[2017,July15] 
https://www.drugs.com/uk/pdf/leaflet/895906.pdf[2017,July15] 
http://home.intekom.com/pharm/hmr/dormnoct.html[2017,July15]
