เบต้า อินเตอร์เฟอรอน (Beta interferon)
 ///// บทนำ ///// 
ยาเบต้า อินเตอร์เฟอรอน (Beta interferon หรือ Interferon beta ย่อว่า IFN beta) เป็นอีกหนึ่งกลุ่มของสารอินเตอร์เฟอรอน(Interferon ย่อว่า IFN)ที่พบเห็นตามธรรมชาติในร่างกายมนุษย์  จัดเป็นกลุ่มสารโปรตีนที่มีโมเลกุลเล็กที่มีความเกี่ยวข้องกับระบบภูมิคุ้มกัน/ระบบภูมิต้านทาน/ระบบภูมิคุ้มกันต้านทานโรคของร่างกาย และจัดว่าเป็นสารไซโตไคน์ (Cytokine) ชนิดหนึ่ง หน้าที่สำคัญของ เบต้า อินเตอร์เฟอรอน ที่นักวิทยาศาสตร์เล็งเห็น คือ ต่อต้านเซลล์บางชนิดของระบบภูมิต้านทานภายในร่างกาย  จากข้อมูลดังกล่าวจึงเป็นสาเหตุให้มีการพัฒนามาเป็นตัวยาเบต้า อินเตอร์เฟอรอนเพื่อบำบัดโรคที่มีสาเหตุจากภูมิต้านทานตนเอง/ โรคออโตอิมมูน อย่างเช่น โรคปลอกประสาทเสื่อมแข็งหรือโรคเอมเอส (MS:Multiple sclerosis) 
 
 ///// เบต้า อินเตอร์เฟอรอนมีกี่ชนิด อะไรบ้าง? ///// 
ทางคลินิก มีการพัฒนายาเบต้า อินเตอร์เฟอรอนออกมา 2 ตัว ดังนี้ 
1.	อินเตอร์เฟอรอน เบต้า-วันเอ (Interferon beta-1a หรือ Interferon beta 1-alpha ย่อว่า IFN-β1a อีกชื่อคือ Recombinant human interferon beta 1a) ผลิตได้จากเซลล์รังไข่ของหนูแฮมสเตอร์ จัดเป็นสารประเภทไซโตไคน์ (Cytokine) มีสูตรโครงสร้างทางเคมี คือ C908H1408N246O252S7 ทางคลินิกนำมาเป็นยารักษาโรคปลอกประสาทเสื่อมแข็ง  มีรูปแบบเภสัชภัณฑ์เป็นยาฉีด โดยสามารถฉีดเข้าใต้ผิวหนังหรือฉีดเข้ากล้ามเนื้อก็ได้  ชื่อการค้าในท้องตลาด คือ Avonex, Rebif,	และ Plegridy 
2.	อินเตอร์เฟอรอน เบต้า-วันบี (Interferon beta-1b ย่อว่า  IFN-β1b อีกชื่อคือRecombinant human interferon beta 1b) ผลิตได้จากเชื้อแบคทีเรีย E.Coli  เป็นไซโตไคน์ที่มีการจัดเรียงตัวของกรดอะมิโน แตกต่างจากอินเตอร์เฟอรอน เบต้า-วันเอ มีสูตรโครงสร้างทางเคมี คือ C908H1408N246O253S6  ทางคลินิกใช้รักษาโรคปลอกประสาทเสื่อมแข็ง  
มีรูปแบบเภสัชภัณฑ์เป็นแบบยาฉีดเข้าใต้ผิวหนัง และมีจำหน่ายภายใต้ชื่อการค้าว่า 		     Betaseron และ Actoferon 
 
 ///// ประโยชน์ของเบต้า อินเตอร์เฟอรอนมีอะไรบ้าง? ///// 
ประโยชน์/สรรพคุณ/ข้อบ่งใช้ของยาเบต้า อินเตอร์เฟอรอน เช่น 
- ใช้รักษาโรคปลอกประสาทเสื่อมแข็งหรือโรคเอมเอส (MS:Multiple sclerosis) 
 
 ///// เบต้า อินเตอร์เฟอรอนมีรูปแบบการจัดจำหน่ายอย่างไร? ///// 
ยาเบต้า อินเตอร์เฟอรอนไม่มีรูปแบบเภสัชภัณฑ์ของยารับประทาน แต่จะเป็นยาฉีด
ที่สามารถฉีดเข้าใต้ผิวหนังหรือฉีดเข้ากล้ามเนื้อ  ผู้ป่วยไม่ควรใช้ยาเบต้า อินเตอร์เฟอรอน
ที่มีชื่อการค้าแตกต่างกันโดยไม่มีคำสั่งจากแพทย์ 
 
 ///// เบต้า อินเตอร์เฟอรอนมีขนาดการบริหารยาอย่างไร? ///// 
อาจกล่าวได้ว่า ยาเบต้า อินเตอร์เฟอรอน ทั้ง 2 ตัว มีความใกล้เคียงทั้งด้านสรรพคุณ  โครงสร้างเคมี  รูปแบบเภสัชภัณฑ์  อย่างไรก็ตาม ขนาดและความถี่ของการใช้ยา/การบริหารยา ยังมีความแตกต่างกัน กล่าวคือ 
ก. อินเตอร์เฟอรอน เบต้า-วันเอ: 
ผู้ใหญ่: -สัปดาห์ที่ 1: ฉีดยาครั้งละ  7.5 ไมโครกรัม  ครั้งเดียว/สัปดาห์ 
- สัปดาห์ที่ 2: ฉีดยาครั้งละ 15   ไมโครกรัม  ครั้งเดียว/สัปดาห์ 
- สัปดาห์ที่ 3: ฉีดยาครั้งละ 22.5 ไมโครกรัม ครั้งเดียว/สัปดาห์ 
- สัปดาห์ที่ 4: ฉีดยาครั้งละ 30    ไมโครกรัม ครั้งเดียว/สัปดาห์ 
ข. อินเตอร์เฟอรอน เบต้า-วันบี: 
ผู้ใหญ่: -สัปดาห์ที่ 1 – 2: ฉีดยาครั้งละ 0.0625 มิลลิกรัม วันเว้นวัน 
- สัปดาห์ที่ 3 – 4:	ฉีดยาครั้งละ 0.125   มิลลิกรัม วันเว้นวัน 
- สัปดาห์ที่ 5 – 6: ฉีดยาครั้งละ 0.1875 มิลลิกรัม วันเว้นวัน 
- สัปดาห์ที่ 7 เป็นต้นไป: ฉีดยาครั้งละ 0.25  มิลลิกรัม  วันเว้นวัน 
อนึ่ง: เด็ก: การใช้และขนาดยาในเด็กของยาเบต้า อินเตอร์เฟอรอน จะอยู่ในดุลพินิจของแพทย์เป็นกรณีๆไป 
*****หมายเหตุ: ขนาดยา และระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น   ไม่สามารถใช้ทดแทนคำสั่งใช้ยาของแพทย์ผู้รักษาได้  การใช้ยาที่เหมาะสม  ควรต้องปรึกษา แพทย์ หรือเภสัชกร ก่อนเสมอ 
 
 ///// เบต้า อินเตอร์เฟอรอนมีกลไกการออกฤทธิ์อย่างไร? ///// 
ยาเบต้า อินเตอร์เฟอรอนมีกลไกการออกฤทธิ์ ที่ตัวยาจะสร้างสมดุลของสารที่กระตุ้นการอักเสบของเซลล์ประสาทในสมอง โดยช่วยชะลอหรือลดการนำสารที่กระตุ้นการอักเสบผ่านเข้าทางแนวกั้นกลางระหว่างเลือดและสมองหรือที่เรียกกันว่า Blood-brain barrier ส่งผลให้ลดการอักเสบของเส้นประสาทในสมอง และยังช่วยให้การผลิตสารที่เป็นปัจจัยในการเจริญของเซลล์ประสาท (Nerve growth factor) ตลอดจนกระทั่งช่วยยืดอายุของเซลล์ประสาทอีกด้วย  จากกลไกดังกล่าว จึงส่งผลให้อาการโรคปลอกประสาทเสื่อมแข็งดีขึ้นเรื่อยๆ 
 
 ///// เบต้า อินเตอร์เฟอรอนมีผลไม่พึงประสงค์อย่างไร? ///// 
การใช้เบต้า อินเตอร์เฟอรอน สามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ดังต่อไปนี้ เช่น 
- ก่อให้เกิดอาการทางจิตประสาท เช่น  เกิดภาวะซึมเศร้า  มีความรู้สึกอยากทำร้ายตนเอง  หากพบเกิดอาการเหล่านี้ต้องหยุดการใช้ยาทันที แล้วรีบพาผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ส่งผลเกิดพิษ/ผลข้างเคียงรุนแรงต่อตับ  โดยทำให้เอนไซม์การทำงานของตับในเลือดระดับเพิ่มขึ้น เพื่อเป็นการป้องกันผลเสียที่จะเกิดกับตับ แพทย์จำเป็นต้องนัดผู้ป่วยมาตรวจร่างกายและตรวจเลือดเพื่อดูการทำงานของตับเป็นระยะไป 
- อาจทำให้เกิดอาการแพ้ยานี้   เช่น มีผื่นคัน  ใบหน้า-ปาก-ลิ้นมีอาการบวม เกิดลมพิษ  กรณีเกิดอาการเหล่านี้ ต้องหยุดใช้ยาทันที แล้วรีบพาผู้ป่วยมาพบแพทย์/มาโรงพยาบาลทันที 
- ขณะใช้ยาเบต้า อินเตอร์เฟอรอน ผู้ป่วยอาจไม่รับรู้ถึงสัญญาณเตือนใดๆที่จะแจ้งให้ทราบล่วงหน้าว่า อาจเกิดภาวะหัวใจวายตามมา  แพทย์จะแจ้งเตือนผู้ป่วยถึงเรื่องดังกล่าว ประกอบกับนัดผู้ป่วยเข้ามาตรวจการทำงานของหัวใจเป็นระยะๆ  ผู้ป่วยควรมาโรงพยาบาลตามที่แพทย์นัดหมายเสมอ 
- ระวังการเกิดอาการลมชักขณะที่ใช้ยานี้ 
- ระวังการเกิดลิ่มเลือดในหลอดเลือดขนาดเล็กหรือหลอดเลือดฝอย (Thrombotic 	  microangiopathy) ร่วมกับกลุ่มอาการเม็ดเลือดแดงแตก  ซึ่งแพทย์จะเฝ้าตรวจติดตาม และผู้ป่วยควรปฏิบัติตามคำแนะนำของ แพทย์ พยาบาล อย่างเคร่งครัด 
- กรณีมีอาการ/กลุ่มอาการคล้ายไข้หวัดใหญ่ ผู้ป่วยจะต้องใช้ ยาลดไข้   ยาแก้ปวดบรรเทาอาการปวดศีรษะตามที่แพทย์สั่งจ่ายเท่านั้น และไม่ควรไปหาซื้อยาใดๆมารักษาด้วยตนเอง 
- อาจเกิดภาวะเม็ดเลือดขาวต่ำ  ด้วยตัวยาเบต้า อินเตอร์เฟอรอนมีฤทธิ์กดไขกระดูกและเป็นอีกหนึ่งเหตุผลที่ทำให้ผู้ป่วยต้องมาโรงพยาบาลเพื่อรับการตรวจเลือดตามที่แพทย์นัดหมาย 
- หลีกเลี่ยงการฉีดยาซ้ำในบริเวณเดิม เพื่อป้องกันการอักเสบของผิวหนังที่จะ 	  ก่อให้เกิดการตายของผิวหนังบริเวณที่ได้รับการฉีดยา 
- ยาเบต้า อินเตอร์เฟอรอนสามารถทำให้มีอาการท้องเสีย  คลื่นไส้   ตับอ่อนอักเสบ     อาเจียน   แพทย์อาจสั่งจ่ายยามาบรรเทาอาการดังกล่าว 
- ระบบการเผาผลาญพลังงานของผู้ป่วยอาจเปลี่ยนแปลงจนทำให้ไขมันไตรกลีเซอไรด์ในเลือดเพิ่มขึ้น  มีภาวะเบื่ออาหาร  น้ำหนักตัวเพิ่มหรืออาจลดลงก็ได้ 
- กรณีที่พบเห็นอาการหอบหืดเกิดขึ้น ต้องรีบพาผู้ป่วยมาพบแพทย์/มาโรงพยาบาลทันที 
 
 ///// มีข้อควรระวังการใช้เบต้า อินเตอร์เฟอรอนอย่างไร? ///// 
มีข้อควรระวังการใช้ยา เบต้า อินเตอร์เฟอรอน เช่น 
- ห้ามใช้กับผู้มีประวัติแพ้ยานี้  และ/หรือแพ้ส่วนประกอบของยานี้ 
- ก่อนใช้ยาเบต้า อินเตอร์เฟอรอนผู้ป่วยจะต้องแจ้งแพทย์ว่าปัจจุบันมีการใช้ยา	  แผนปัจจุบันหรือยาสมุนไพรชนิดใดบ้าง 
- ห้ามใช้ยาใดๆขณะได้รับยาเบต้า อินเตอร์เฟอรอนนอกจากจะมีคำสั่งแพทย์ 
- กรณีที่มีภาวะภูมิต้านทานตนเอง   ป่วยด้วยโรคตับ  มีภาวะทางจิต หรือมีโรค	  ประจำตัวใดๆ ผู้ป่วยต้องแจ้ง แพทย์  พยาบาล  เภสัชกร ทุกครั้งเมื่อเข้ารับการรักษา 
- ห้ามใช้ยานี้กับสตรีมีครรภ์/ตั้งครรภ์  หรือสตรีที่ปฏิเสธการป้องกันการตั้งครรภ์/ปฏิเสธการคุมกำเนิด 
- ห้ามใช้ยานี้กับสตรีในภาวะให้นมบุตร 
- มาพบแพทย์/มาโรงพยาบาลเพื่อรับการให้ยาและรับการตรวจร่างกายตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง:  ทุกคนต้องตระหนักถึงความปลอดภัยจากการใช้ ”ยา”  ที่รวมถึง ยาแผนปัจจุบันทุกชนิด(รวมยาเบต้า อินเตอร์เฟอรอน)  ยาแผนโบราญ    อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆเสมอ   เพราะ ยามีทั้งให้คุณและให้โทษ    ดังนั้นเมื่อมีการใช้ยาทุกชนิด ควรต้องปฏิบัติตาม ข้อปฏิบัติพื้นฐานในการใช้ยาทุกชนิดเสมอ (อ่านเพิ่มเติมได้ในเว็บ haamor.com บทความเรื่อง  ข้อปฏิบัติพื้นฐานในการใช้ยาทุกชนิด)  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// ผู้ที่ได้รับยาเบต้า อินเตอร์เฟอรอนต้องรับการตรวจสอบร่างกายอะไรบ้าง? ///// 
นอกจากการตรวจอาการของโรคแล้ว ผู้ป่วยที่ได้รับยาเบต้า อินเตอร์เฟอรอน 
จะต้องเข้ารับการตรวจเลือดดูความสมบูรณ์ของเลือด(CBC)  ดูสภาพการทำงานของตับ ของไต  ดูระดับไขมันไตรกลีเซอไรด์   ตลอดจนกระทั่งการตรวจการทำงานของระบบหัวใจและหลอดเลือด เช่น การตรวจคลื่นไฟฟ้าหัวใจ ตามคำแนะนำของแพทย์เสมอ 
 
 ///// ควรเก็บรักษาเบต้า อินเตอร์เฟอรอนอย่างไร? ///// 
ควรเก็บรักษายาเบต้า อินเตอร์เฟอรอน ดังนี้ เช่น 
- เก็บยาฉีดเบต้า อินเตอร์เฟอรอน ภายใต้อุณหภูมิ 2–8 องศาเซลเซียส(Celsius)  
  ห้ามเก็บยาในช่องแข็งตู้เย็น 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- เก็บยาให้พ้นมือเด็กและสัตว์เลี้ยง 
- ไม่เก็บยาที่เสื่อมสภาพ เช่น สียาเปลี่ยนแปลงไป หรือยาที่หมดอายุแล้ว 
 
 ///// เบต้า อินเตอร์เฟอรอนมีชื่ออื่นอีกไหม? ผลิตจากบริษัทอะไรบ้าง? ///// 
ยาเบต้า อินเตอร์เฟอรอน มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Interferon_beta-1a [2018,May26] 
https://de.wikipedia.org/wiki/Beta-Interferon [2018,May26] 
https://www.news-medical.net/health/What-are-Beta-Interferons.aspx [2018,May26] 
https://www.ncbi.nlm.nih.gov/pubmed/9587963 [2018,May26] 
https://en.wikipedia.org/wiki/Interferon_beta-1a [2018,May26] 
https://www.avonex.com/content/dam/commercial/multiple-sclerosis/avonex/pat/en_us/pdf/Avonex_Prescribing_Information.pdf [2018,May26] 
https://www.accessdata.fda.gov/drugsatfda_docs/label/2003/ifnbser050203LB.pdf [2018,May26]
