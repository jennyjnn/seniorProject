ลิโดเคน (Lidocaine)
 ///// บทนำ ///// 
ยาลิโดเคน(Lidocaine หรือ Lidocaine hydrochloride หรือ Lidocaine HCl) หรือในชื่ออื่นคือ ไซโลเคน(Xylocaine) หรือ ลิกโนเคน(Lignocaine) ใช้เป็นยาชาเฉพาะที่ช่วยระงับความรู้สึกของเส้นประสาท  กรณีที่นำมาผสมกับยาAdrenalineในปริมาณเล็กน้อยจะใช้เป็นยาชาและช่วยห้ามเลือด  ยาชนิดนี้ยังใช้บำบัดอาการหัวใจเต้นเร็วหรือหัวใจเต้นผิดจังหวะได้อีกด้วย  มีการค้นตัวยาลิโดเคนพบครั้งแรกในปี ค.ศ.1946 (พ.ศ.2489)  องค์การอนามัยโลกได้ระบุให้เป็นยาจำเป็นขั้นพื้นฐานที่สถานพยาบาลควรมีสำรองจ่ายเพื่อให้บริการกับผู้ป่วย  ด้วยประสิทธิภาพและเป็นยาที่มีราคาไม่แพงทำให้ยาลิโดเคนเป็นที่ยอมรับของหลายประเทศ 
รูปแบบเภสัชภัณฑ์ของยาลิโดเคนมีทั้ง ยาฉีด ยาสเปรย์  ยาทาในช่องปาก   ยาหยอดหู   ยาหยอดตา   ยาหล่อลื่นเพื่อช่วยสอดสายสวนปัสสาวะ  ซึ่งมีการใช้ทั้ง            ในลักษณะของยาเดี่ยวและของสูตรตำรับแบบผสม 
ยาลิโดเคนมีข้อควรระวัง ที่ควรให้ความสำคัญและเรียนรู้อยู่หลายประการ เช่น การฉีดยาเข้าบริเวณ ศีรษะ  ลำคอ ฟัน  ปมประสาท  จะต้องเป็นไปโดยคำสั่งแพทย์เท่านั้น 
*หากผู้ป่วยได้รับยาลิโดเคนเกินขนาด สามารถก่อให้เกิดพิษ(ผลข้างเคียงรุนแรง)ต่อระบบอวัยวะต่างๆของร่างกายได้ อาทิ เกิดความดันโลหิตต่ำอย่างรุนแรง  ทำให้รู้สึกสับสน                   มีอาการชัก   กดการหายใจ   หัวใจเต้นช้า  อาจทำให้หัวใจหยุดเต้น  มีอาการโคม่า  และเสียชีวิตในที่สุด 
ระหว่างที่ได้รับยาลิโดเคน แพทย์อาจสอบถามถึงความรู้สึกของผู้ป่วยว่า มีอาการชาหรือยังมีความรู้สึกเจ็บปวดอยู่หรือไม่ ทั้งนี้เพื่อเป็นการตรวจสอบและประเมินประสิทธิผลของการใช้ยานี้  ในประเทศไทยลิโดเคนถูกกำหนดให้เป็นยาในบัญชียาหลักแห่งชาติซึ่งมีใช้ตามสถานพยาบาลทั่วไปและมีหลายชื่อการค้า 
 
 ///// ลิโดเคนมีสรรพคุณ(คุณสมบัติ)อย่างไร? ///// 
ยาลิโดเคนมีสรรพคุณ/ข้อบ่งใช้ เช่น 
- บำบัดภาวะหัวใจเต้นผิดจังหวะ(Ventricular fibrillation) 
- บำบัดภาวะหัวใจเต้นเร็ว(Ventricular tachycardia) 
- ใช้เป็นยาชาร่วมกับยาอื่นสำหรับเป็น ยาหยอดตา   ยาหยอดหู 
- ใช้เป็นยาชาสำหรับเป็นยาเหน็บทวารหนัก 
- บรรเทาอาการเจ็บคอโดยรูปแบบของยาเม็ดอม 
- ใช้เป็นยาชาร่วมกับยาอื่นเพื่อหัตถการต่างๆทางการแพทย์ 
 
 ///// ลิโดเคนมีกลไกการออกฤทธิ์อย่างไร? ///// 
ยาลิโดเคนมีกลไกการออกฤทธิ์โดย ตัวยาจะปิดกั้นการส่งกระแสประสาทในบริเวณที่ได้รับยา ทำให้ความรู้สึกต่างๆถูกจำกัด มีอาการชาเกิดขึ้น และลดอาการเจ็บปวด 
สำหรับการบำบัดอาการหัวใจเต้นผิดจังหวะ และ/หรือหัวใจเต้นเร็ว กลไกการออกฤทธิ์จะโดยตัวยาจะทำให้ความไวของกล้ามเนื้อหัวใจลดลง ส่งผลให้หัวใจลดแรงบีบตัวแล้วกลับมาเต้นเป็นปกติ  การใช้ลิโดเคนในลักษณะนี้จะต้องมีการควบคุมคลื่นไฟฟ้าหัวใจ และจังหวะการเต้นของหัวใจให้เป็นปกติเสมอ 
 
 ///// ลิโดเคนมีรูปแบบการจัดจำหน่ายอย่างไร? ///// 
ยาลิโดเคนมีรูปแบบการจัดจำหน่าย เช่น 
- ยาเม็ดอมแก้เจ็บคอที่ประกอบด้วยตัวยา	 Dichlorobenzyl alcohol 1.2 มิลลิกรัม + Amylmetacresol 0.6 มิลลิกรัม+ Lignocaine HCl 10 มิลลิกรัม 
- ยาฉีดที่ประกอบด้วย  Lidocaine HCl 10 , 20 , 40 มิลลิกรัม/มิลลิลิตร 
- ยาฉีดที่ประกอบด้วย  Lidocaine HCl  1% และ 2% 
- ยาฉีดที่ประกอบด้วย  Lidocaine HCl 10 มิลลิกรัม + Adrenaline 5 ไมโครกรัม/มิลลิลิตร   และ Lidocaine HCl 20 มิลลิกรัม + Adrenaline 5 ไมโครกรัม/มิลลิลิตร 
- ยาหยอดตา ที่ประกอบด้วย  Lidocaine 4% + Fluorescein 0.25% 
- ยาหยอดหู ที่ประกอบด้วย  Chloramphenicol 1% + Lidocaine HCl 2% 
- ยาชา สำหรับทาสายสวนท่อปัสสาวะที่ประกอบด้วยตัวยา Lidocaine HCl 2 กรัม + Chlorhexidine dihydrochloride 0.05 กรัม/100กรัม 
- ยาครีมที่ประกอบด้วย  Lidocaine 25 มิลลิกรัม + Prilocaine 25 มิลลิกรัม/กรัม 
- ยาเจลที่ประกอบด้วย Lidocaine HCl 2% 
- ยาเจลทาในช่องปากที่ประกอบด้วย   Lidocaine HCl 20 มิลลิกรัม+ Chamomile flower tincture 185 มิลลิกรัม/10กรัม 
- ยาเจลใช้ทาผิวประกอบด้วย Lidocaine 4% + Epinephrine 1:2,000 + Tetracaine 0.5% 
- ยาพ่นสเปรย์ลดความเจ็บปวด ขนาดความแรง 10% 
- เป็นส่วนประกอบของยาประเภทฟิลเลอร์(Filler injection,ฉีดเติมริ้วรอย)ที่ประกอบด้วย
   Hyaluronic acid 24 มิลลิกรัม + Lidocaine HCl 3 มิลลิกรัม/มิลลิลิตร 
- ยาเหน็บทวารแก้ริดสีดวงทวาร ที่ประกอบด้วย Lidocaine 40 มิลลิกรัม + Tribenoside 400 มิลลิกรัม 
 
 ///// ลิโดเคนมีขนาดการบริหารยาอย่างไร? ///// 
การใช้ยาลิโดเคน ในรูปแบบเภสัชภัณฑ์ต่างๆ ให้เป็นไปตามคำแนะนำของแพทย์ หรือในเอกสารกำกับยา  ผู้ป่วยสามารถขอคำปรึกษาวิธีและขนาดการใช้ยาที่เหมาะสมจากแพทย์หรือจากเภสัชกรตามร้านขายยาทั่วไป 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาลิโดเคน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายติดขัด /หายใจขัด/หายใจลำบาก 
- มีโรคประจำตัวต่างๆ  เช่น โรคหัวใจ  มีแผลติดเชื้อ  เป็นโรคเริม  รวมทั้งกำลังกินยา/ใช้ยาอะไรอยู่ เพราะยาลิโดเคนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์/มีครรภ์ หรือกำลังให้นมบุตรเพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 
 ///// ลิโดเคนมีผลไม่พึงประสงค์อย่างไร? ///// 
ยาลิโดเคนมีหลายรูปแบบเภสัชภัณฑ์  กรณีใช้ยาลิโดเคน ฉีดเข้าร่างกายจะมีความเสี่ยง
ต่อการเกิดผลไม่พึงประสงค์จากยา (ผลข้างเคียง/อาการข้างเคียง)ได้หลายประการดังนี้ เช่น 
- ผลต่อระบบเลือด:  เช่น อาจทำให้มีภาวะ Methemoglobinemia 
- ผลต่อระบบหัวใจและหลอดเลือด:  เช่น หัวใจเต้นผิดจังหวะ   หัวใจเต้นช้าหรือ หัวใจเต้นเร็ว  หัวใจหยุดเต้น   ความดันโลหิตสูงหรือไม่ก็ต่ำ 
- ผลต่อระบบประสาท: เช่น ปวดศีรษะ   วิงเวียน   ง่วงนอน  ตัวสั่น  ความรู้สึกสัมผัสเพี้ยน  พูดไม่ชัด  เป็นอัมพาต 
- ผลต่อระบบทางเดินอาหาร: เช่น คลื่นไส้ อาเจียน   ท้องเสีย 
- ผลต่อตา: เช่น เกิดภาวะตาพร่า  เห็นภาพซ้อนซึ่งอาจเป็นเพียงชั่วคราว 
- ผลต่อสภาพจิตใจ: เช่น กระสับกระส่าย  รู้สึกสับสน  ประสาทหลอน 
- ผลต่อระบบทางเดินหายใจ: เช่น หลอดลมหดเกร็งตัว/ หายใจขัด/หายใจลำบาก  หยุดหายใจ 
- ผลต่อผิวหนัง: เช่น มีลมพิษ    มีผื่นคัน  ผิวหนังเป็นแผลหรือ บวม แดง 
- ผลต่อระบบการเผาผลาญพลังงานของร่างกาย: เช่น น้ำตาลในเลือดต่ำ 
- ผลต่อระบบกระดูกและกล้ามเนื้อ: เช่น ปวดหลัง   ปวดขา  ปวดสะโพก 
 
 ///// มีข้อควรระวังการใช้ลิโดเคนอย่างไร? ///// 
มีข้อควรระวังการใช้ยาลิโดเคน เช่น 
- ห้ามใช้กับผู้ที่แพ้ยาชนิดนี้/ยานี้ 
- การใช้ยานี้กับสตรีมีครรภ์ และสตรีในภาวะให้นมบุตร จะต้องเป็นไปตามดุลยพินิจของแพทย์เท่านั้น 
- หลีกเลี่ยงการปรับขนาดการใช้ยานี้โดยมิได้ขอคำปรึกษาจากแพทย์หรือเภสัชกร 
- ห้ามทายาลิโดเคนลงบนแผลที่มีสภาวะติดเชื้อ 
- ห้ามใช้ยานี้กับผู้ป่วยที่มีภาวะลมชัก 
- หลีกเลี่ยงการฉีดยาลิโดเคนกับผู้ป่วยที่หมดสติ  และยังไม่ได้รับการใช้เครื่องช่วยหายใจ 
- ห้ามฉีดยาลิโดเคนที่มีส่วนประกอบของสารยับยั้งเชื้อ(Preservative)เข้าน้ำไขสันหลัง 
- การใช้ยาลิโดเคน ควรเริ่มที่ขนาดต่ำสุดแต่ให้ประสิทธิผลด้านบำบัดอาการป่วย	  สูงที่สุด 
- ขณะฉีดยาลิโดเคนให้ผู้ป่วย ต้องควบคุมสัญญาณชีพของผู้ป่วยร่วมด้วย เช่น              อัตราการเต้นของหัวใจ  ความดันโลหิต  เป็นต้น 
- การใช้ยาใดๆร่วมกับยาลิโดเคน ควรเป็นไปตามคำสั่งแพทย์เท่านั้น 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาลิโดเคนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com  บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ลิโดเคนมีปฏิกิริยาระหว่างยากับยาตัวอื่นอย่างไร? ///// 
ยาลิโดเคนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาลิโดเคนแบบยาฉีด ร่วมกับยาTramadol  ด้วยจะทำให้เกิดภาวะลมชักได้ง่ายยิ่งขึ้น 
- ห้ามใช้ยาลิโดเคนชนิดฉีด ร่วมกับยาAmprenavir  เพราะจะทำให้ระดับยาลิโดเคนในกระแสเลือดเพิ่มมากขึ้นจนเป็นเหตุให้เกิดอาการข้างเคียงต่างๆมากขึ้นจากยาลิโดเคนโดยเฉพาะอย่างยิ่งทำให้เกิดภาวะหัวใจเต้นผิดจังหวะ 
- ระวังการใช้ยาลิโดเคนร่วมกับ ยาPrilocaine  การใช้ยาทั้งคู่ร่วมกัน อาจทำให้มี
ภาวะ Methemoglobinemia ตามมา ซึ่งเป็นผลให้เม็ดเลือดแดงมีความสามารถนำออกซิเจนไปเลี้ยงส่วนต่างๆของร่างกายได้น้อยลงจนอาจเกิดอันตรายถึงชีวิต 
- การใช้ยาลิโดเคนชนิดฉีด ร่วมกับยาAcebutolol  อาจเป็นเหตุให้มีอาการง่วงนอน  หัวใจเต้นช้า   ความดันโลหิตต่ำ  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นรายบุคคลไป 
 
 ///// ควรเก็บรักษาลิโดเคนอย่างไร? ///// 
สามารถเก็บยาลิโดดเคนภายใต้อุณหภูมิห้องที่เย็น หรือเก็บตามข้อแนะนำของเอกสารกำกับยา 
- ห้ามเก็บยาในช่องแช่แข็งตู้เย็น 
- เก็บยาให้พ้นมือเด็กและสัตว์เลี้ยง 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- ไม่เก็บยาในห้องน้ำหรือในรถยนต์ 
- ไม่เก็บยาที่หมดอายุแล้ว  และ 
- ห้ามทิ้งยาลงในแม่น้ำลำคลองหรือในแหล่งน้ำตามธรรมชาติ 
 
 
 ///// ลิโดเคนมีชื่ออื่นอีกไหม? ผลิตจากบริษัทอะไรบ้าง? ///// 
ยาลิโดเคน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Chalocaine 
 ///// บรรณานุกรม ///// 
https://en.wikipedia.org/wiki/Lidocaine [2018,Sep1] 
http://apps.who.int/medicinedocs/documents/s23176en/s23176en.pdf [2018,Sep1] 
http://www.mims.com/thailand/drug/search?q=lidocaine&amp;page=0 [2018,Sep1] 
https://www.medicines.org.uk/emc/files/pil.2396.pdf [2018,Sep1] 
https://www.drugs.com/drug-interactions/lidocaine-index.html?filter=3&amp;generic_only= [2018,Sep1] 
https://www.drugs.com/pro/lidocaine.html#s-34070-3 [2018,Sep1] 
http://web1.dent.cmu.ac.th/mis/dis/UserFiles/File/surg/SheetDOS381/local%20anes.pdf [2018,Sep1]
