ทาดาลาฟิล (Tadalafil)
 ///// บทนำ ///// 
ยาทาดาลาฟิล (Tadalafil) เป็นยาที่อยู่ในกลุ่ม Phosphodiesterase type 5 inhibitor (PDE 5 inhibitor, ยาต้านเอนไซม์ PDE 5 ซึ่งเป็นเอนไซม์ชนิดหนึ่งที่มีผลเกี่ยวข้องกับการทำงานของระบบหัวใจและหลอดเลือด) ทางคลินิกนำมาบำบัดรักษาอาการสมรรถภาพทางเพศเสื่อม (นกเขาไม่ขัน) ภายใต้ชื่อยาการค้า “Cialis” นอกจากนี้ยังนำไปรักษาภาวะความดันโลหิตสูงของหลอดเลือดภายในปอดโดยใช้ชื่อยาการค้า “Adcirca” 
รูปแบบยาแผนปัจจุบันของยานี้จะเป็นยารับประทานมีหลายขนาดความแรง หลังจากมีการใช้ยารักษาอาการข้างต้นเป็นเวลาหลายปี จนกระทั่งในปี ค.ศ. 2011 (พ.ศ. 2554) ยานี้ถูกนำมาใช้รักษาอาการต่อมลูกหมากโต ตัวยามีกลไกการออกฤทธิ์โดยช่วยให้กล้ามเนื้อคลายตัวและเพิ่มการไหลเวียนของโลหิตในร่างกาย 
ยังมีข้อห้ามบางประการที่ควรทราบเกี่ยวกับยาทาดาลาฟิลคือ ไม่ควรใช้ร่วมกับยาที่รักษาอาการเจ็บหน้าอกหรืออาการโรคหัวใจเช่น ยาในกลุ่ม Nitrate (เช่น Nitroglycerin Isosorbide dinitrate, และ Isosorbide mononitrate) ด้วยจะทำให้เกิดภาวะความดันโลหิตต่ำอย่างรุนแรง 
ก่อนการสั่งจ่ายยานี้แพทย์อาจจะสอบถามข้อมูลสุขภาพ ประวัติการใช้ยา หรือประวัติแพ้ยาเช่น 
- มีอาการแพ้ยาทาดาลาฟิลหรือไม่ 
- มีประวัติเป็นโรคหัวใจเช่น หัวใจเต้นผิดจังหวะหรือมีภาวะหัวใจล้มเหลวในช่วง 90 วันที่ผ่านมาหรือไม่ มีประวัติเป็นโรคความดันโลหิตต่ำหรือโรคความดันโลหิตสูงหรือไม่ มีภาวะของโรคเลือดหรือไม่เช่น โรคโลหิตจางชนิด Sickle cell anemia, โรคมะเร็ง Multiple myeloma และโรคมะเร็งเม็ดเลือดขาว (Leukemia) หรือมีภาวะเลือดออกง่าย หรือเป็นแผลในกระเพาะอาหารหรือไม่ 
- หากเป็นเพศชายอาจได้รับคำถามว่ามีภาวะอวัยวะเพศผิดปกติหรือไม่ 
อนึ่งยาทาดาลาฟิลสามารถลดการไหลเวียนโลหิตที่ไปหล่อเลี้ยงเส้นประสาทตาจนอาจส่งผลให้ผู้ป่วยสูญเสียการมองเห็นแบบเฉียบพลันได้ 
ปกติแพทย์จะให้รับประทานยาทาดาลาฟิลวันละครั้ง หลังจากยานี้ถูกดูดซึมเข้าสู่กระแสเลือด ตัวยาจะเข้ารวมตัวกับพลาสมาโปรตีนประมาณ 94% ร่างกายต้องใช้เวลาประมาณ 17.5 ชั่วโมงในการกำจัดยาออกจากกระแสเลือด 50% โดยผ่านทิ้งไปกับอุจจาระและปัสสาวะ 
ยานี้อาจก่อให้เกิดอาการข้างเคียง (ผลข้างเคียง) ที่พบได้บ่อยเช่น มีกรดในกระเพาะอาหารมาก แสบร้อนกลางอก และอาหารไม่ย่อย เป็นต้น 
ประเทศไทยโดยคณะกรรมการอาหารและยาได้จัดให้ยาทาดาลาฟิลเป็นยาอันตรายซึ่งมีทั้งข้อควรระวังและข้อห้ามใช้ ผู้ป่วยจึงควรได้รับการตรวจร่างกายจากแพทย์ก่อนการใช้ยานี้ 
 ///// ทาดาลาฟิลมีสรรพคุณ (คุณสมบัติ) อย่างไร? ///// 
ยาทาดาลาฟิลมีสรรพคุณ/ข้อบ่งใช้เช่น 
- รักษาภาวะสมรรถนะทางเพศเสื่อมในเพศชาย (นกเขาไม่ขัน) 
- บำบัดอาการความดันโลหิตของหลอดเลือดในปอดสูง 
- รักษาอาการต่อมลูกหมากโต 
 ///// ทาดาลาฟิลมีกลไกการออกฤทธิ์อย่างไร? ///// 
ยาทาดาลาฟิลมีกลไกการออกฤทธิ์ดังนี้ 
ก. กลไกการออกฤทธิ์ในการรักษาสมรรถนะทางเพศชาย: ยาทาดาลาฟิลจะทำให้มีการเพิ่มขึ้นของสาร cGMP (Cyclic guanosine monophosphate, สารที่เกี่ยวข้องกับการคลายตัวของกล้ามเนื้อเรียบ) ในเนื้อเยื่อ Corpus cavernosum (เนื้อเยื่อชนิดหนึ่งของอวัยวะเพศชายที่ทำให้อวัยวะเพศชายแข็งตัว) ส่งผลทำให้กล้ามเนื้อเรียบของหลอดเลือดในเนื้อเยื่อนี้คลายตัวจึงเพิ่มการไหลเวียนของเลือดเข้าไปในอวัยวะเพศชายซึ่งจะช่วยกระตุ้นให้อวัยวะเพศชายแข็งตัวได้ดีขึ้น 
ข. กลไกการออกฤทธิ์ในการรักษาความดันโลหิตสูงของหลอดเลือดในปอด: ยาทาดาลาฟิลจะยับยั้งการทำงานของเอนไซม์ Phosphodiesterase type 5 ซึ่งเป็นเอนไซม์ที่คอยทำลายสาร cGMP ส่งผลให้ปริมาณ cGMP ที่อยู่ในปอดเพิ่มขึ้น cGMP จะทำให้กล้ามเนื้อเรียบของหลอดเลือดคลายตัวและขยายกว้างจึงทำให้การไหลเวียนของเลือดสะดวกมากขึ้นส่งผลให้ความดันโลหิตลดลง 
ค. กลไกการออกฤทธิ์ในการรักษาต่อมลูกหมากโต: จากกลไกที่ช่วยเพิ่มปริมาณของสาร cGMP ซึ่งพบในกล้ามเนื้อเรียบรอบๆต่อมลูกหมาก ทำให้กล้ามเนื้อเรียบดังกล่าวคลายตัวจึงส่งผลให้ความดันในต่อมลูกหมากลดลง จึงก่อให้เกิดฤทธิ์ของการรักษาตามสรรพคุณ 
 ///// ทาดาลาฟิลมีรูปแบบการจัดจำหน่ายอย่างไร? ///// 
ยาทาดาลาฟิลมีรูปแบบการจัดจำหน่ายเป็นยาเม็ดชนิดรับประทาน ขนาด 5, 10 และ 20 มิลลิกรัม/เม็ด 
 ///// ทาดาลาฟิลมีขนาดรับประทานอย่างไร? ///// 
ยาทาดาลาฟิลมีขนาดรับประทานเช่น 
ก. สำหรับรักษาสมรรถนะทางเพศเสื่อม: ให้ใช้ยานี้ตามคำแนะนำของแพทย์ทั้งนี้ขึ้นกับลักษณะผลิตภัณฑ์เช่น 
- ผู้ใหญ่เฉพาะเพศชาย: รับประทานครั้งละ 10 มิลลิกรัมวันละครั้งก่อนมีเพศสัมพันธ์ ขนาดรับประทานที่คงระดับการรักษาได้แก่ 5 -20 มิลลิกรัมวันละครั้ง 
ข. สำหรับรักษาความดันโลหิตสูงของหลอดเลือดในปอด: 
- ผู้ใหญ่: รับประทานครั้งละ 40 มิลลิกรัมวันละครั้ง 
ค. สำหรับรักษาอาการต่อมลูกหมากโต: 
- ผู้ใหญ่เฉพาะเพศชาย: รับประทานครั้งละ 5 มิลลิกรัมวันละครั้ง 
*อนึ่ง: 
- สามารถรับประทานยานี้ก่อนหรือพร้อมอาหารก็ได้ 
- เด็ก: โรคต่างๆที่เป็นข้อบ่งใช้ของยานี้เป็นโรคของผู้ใหญ่ ดังนั้นจึงยังไม่มีข้อมูลการใช้ยานี้ในเด็ก 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาทาดาลาฟิล ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาทาดาลาฟิลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาทาดาลาฟิลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
 ///// ทาดาลาฟิลมีผลไม่พึงประสงค์อย่างไร? ///// 
ยาทาดาลาฟิลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น 
ก. อาการข้างเคียงที่พบได้บ่อย: เช่น มีกรดมากในกระเพาะอาหาร แสบร้อนกลางอก อาหารไม่ย่อย ปวดท้อง 
ข. อาการข้างเคียงที่พบได้น้อย: เช่น ปวดแขน ปวดหลัง และปวดกราม ตาพร่า เจ็บหน้าอก อึดอัด/หายใจไม่ออก/หายใจลำบาก หนาวสั่นแต่มีเหงื่อออก รู้สึกสับสน วิงเวียน เป็นลม ปวดศีรษะ  หูดับ คลื่นไส้ อาเจียน และกระสับกระส่าย 
ค. อาการข้างเคียงที่ไม่ค่อยพบเห็น: เช่น ปวดขณะหลั่งอสุจิ 
 ///// มีข้อควรระวังการใช้ทาดาลาฟิลอย่างไร? ///// 
มีข้อควรระวังการใช้ยาทาดาลาฟิลเช่น 
- ห้ามใช้กับผู้ที่แพ้ยานี้ 
- ห้ามใช้ยาทาดาลาฟิลร่วมกับยาที่เป็นกลุ่ม Nitrate ด้วยจะทำให้เกิดภาวะความดันโลหิตต่ำอย่างรุนแรง 
- ห้ามใช้ยานี้กับผู้ที่มีภาวะของโรคหัวใจเช่น เกิดภาวะหัวใจล้มเหลวไม่เกิน 90 วันที่ผ่านมา                ผู้ที่มีภาวะหัวใจเต้นผิดจังหวะ 
- ห้ามใช้ยานี้กับผู้ที่มีภาวะกล้ามเนื้อหัวใจขาดเลือด ผู้ที่มีภาวะ/โรคความดันโลหิตต่ำ หรือโรคความดันโลหิตสูง 
- ห้ามใช้ยานี้กับผู้ที่มีภาวะตาพร่ามัวมองไม่ค่อยเห็น 
- ห้ามปรับขนาดรับประทานด้วยตนเอง 
- ระวังการใช้ยานี้กับผู้ที่มีสภาพอวัยวะเพศ (ของชาย) ผิดรูปร่าง 
- ไม่มีข้อแนะนำให้ใช้ยานี้กับเพศหญิงในการรักษาเรื่องสมรรถภาพทางเพศและเรื่องต่อมลูกหมากโต (ต่อมลูกหมากเป็นอวัยวะมีเฉพาะในเพศชาย) 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาทาดาลาฟิลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ทาดาลาฟิลมีปฏิกิริยาระหว่างยากับยาตัวอื่นอย่างไร? ///// 
ยาทาดาลาฟิลมีปฏิกิริยาระหว่างยากับยาตัวอื่นเช่น 
- ห้ามใช้ยาทาดาลาฟิลร่วมกับยากลุ่มแอลฟา-บล็อกเกอร์ (Alpha-blocker) เช่น Doxazosin หรือ ยากลุ่ม Nitrate เช่น Isosorbide mononitrate และ Isosorbide dinitrate ด้วยจะก่อให้เกิดภาวะความดันโลหิตต่ำอย่างรุนแรง 
- การใช้ยาทาดาลาฟิลร่วมกับยา Saquinavir (ยาต้านไวรัส), Erythromycin และ Clarithro mycin อาจทำให้ระดับยาทาดาลาฟิลในกระแสเลือดเพิ่มสูงขึ้นจนอาจก่อให้เกิดอาการข้างเคียง(ผลข้างเคียง) ตามมา หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาทาดาลาฟิลร่วมกับยา Phenobarbital อาจทำให้ระดับยาทาดาลาฟิลในกระแสเลือดลดต่ำลงจนส่งผลต่อประสิทธิภาพของการรักษา หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาทาดาลาฟิลร่วมกับยา Miconazole อาจทำให้ระดับยาทาดาลาฟิลในกระแสเลือดเพิ่มมากขึ้นจนอาจทำให้ได้รับผลข้างเคียงตามมา หากมีความจำเป็นต้องใช้ร่วมกันแพทย์จะปรับขนาดรับ ประทานให้เหมาะสมเป็นกรณีไป 
 ///// ควรเก็บรักษาทาดาลาฟิลอย่างไร? ///// 
ควรเก็บยาทาดาลาฟิลในอุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ทาดาลาฟิลมีชื่ออื่นอีกไหม? ผลิตจากบริษัทอะไรบ้าง? ///// 
ยาทาดาลาฟิลที่จำหน่ายในประเทศไทย มียาชื่อการค้าและบริษัทผู้ผลิตเช่น 
 ///// บรรณานุกรม ///// 
https://www.mims.com/Thailand/drug/info/Cialis/?type=full#Indications  [2015,Oct3] 
http://www.drugs.com/tadalafil.html  [2015,Oct3] 
https://en.wikipedia.org/wiki/Tadalafil  [2015,Oct3] 
http://www.drugs.com/drug-interactions/tadalafil-index.html?filter=3&amp;generic_only=   [2015,Oct3] 
http://www.mayoclinic.org/drugs-supplements/tadalafil-oral-route/proper-use/drg-20067204  [2015,Oct3] 
http://www.cimsasia.com/India/drug/search/?q=tadanafil&amp;page=0  [2015,Oct3] 
http://www.phassociation.org/Patients/Treatment/Tadalafil  [2015,Oct3] 
http://www.medscape.org/viewarticle/752471  [2015,Oct3] 
http://www.europeanurology.com/article/S0302-2838(12)01029-9/fulltext/the-mechanism-of-action-of-phosphodiesterase-type-5-inhibitors-in-the-treatment-of-lower-urinary-tract-symptoms-related-to-benign-prostatic-hyperplasia  [2015,Oct3]
