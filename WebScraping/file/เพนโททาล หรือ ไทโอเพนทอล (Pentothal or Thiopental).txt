เพนโททาล หรือ ไทโอเพนทอล (Pentothal or Thiopental)
 ///// บทนำ ///// 
ยาเพนโททาล (Pentothal หรือ Sodium pentothal) หรืออีกชื่อคือ ไทโอเพนทอล (Thiopental หรือ Sodium thiopental) จัดเป็นยาที่ให้กับผู้ป่วยก่อนการผ่าตัดมีการออกฤทธิ์เร็ว และจะทำให้ผู้ป่วยเข้าสู่ภาวะหลับก่อนเข้ารับการผ่าตัด โดยตัวยาจะกดการทำงานของประสาทส่วนกลางหรือสมองนั่นเอง นอกจากนี้ทางคลินิกยังนำมาใช้รักษาอาการชักในผู้ป่วยบางรายอีกด้วย 
รูปแบบผลิตภัณฑ์ที่ใช้กันในปัจจุบันของยาเพนโททาลจะเป็นยาฉีด หลังจากที่ผู้ป่วยได้รับ ยาเพนโททาล ยานี้ก็จะเริ่มออกฤทธิ์ภายใน 30 - 40 วินาที และร่างกายต้องใช้เวลาประมาณ 3 - 8 ชั่วโมงเพื่อกำจัดยานี้ออกจากกระแสเลือด 
มีข้อจำกัดบางประการในการใช้ยาเพนโททาลที่ผู้บริโภคควรทราบได้แก่ 
- ห้ามใช้กับผู้ที่มีประวัติแพ้ยานี้และแพ้ยากลุ่มบาร์บิทูเรต (Barbiturate) ด้วยยาเพนโททาล            ก็เป็นสารประกอบที่มีโครงสร้างคล้ายยาบาร์บิทูเรต 
- ห้ามใช้หรือต้องระวังเป็นอย่างมากหากใช้กับผู้ป่วยโรคหัวใจ ผู้ที่หมดสติด้วยความดันโลหิตต่ำ ผู้ป่วยด้วยโรคแอดดิสัน (Addison disease) ผู้ป่วยโรคหืด ผู้ที่มีภาวะตับ-ไตทำงานผิดปกติ ผู้ที่มีสารยูเรีย (Urea) ในเลือดสูง ผู้ป่วยโลหิตจางรุนแรง ผู้ป่วยด้วยโรคกล้ามเนื้ออ่อนแรง 
- ยานี้สามารถผ่านเข้ารกและซึมผ่านน้ำนมของมารดาได้ ดังนั้นหากไม่มีความจำเป็นใดๆควรหลีกเลี่ยงการใช้ยานี้กับสตรีตั้งครรภ์และสตรีที่อยู่ในภาวะให้นมบุตร 
ทั้งนี้การให้ยาเพนโททาลกับผู้ป่วยจะต้องกระทำโดยบุคลากรทางการแพทย์ที่มีความชำนาญด้วยต้องให้ยานี้ทางหลอดเลือดดำ 
กรณีที่เกิดภาวะผู้ป่วยได้รับยาเพนโททาลเกินขนาดจะรู้ได้จากสัญญาณชีพต่างๆของผู้ป่วย  อาทิ ความดันโลหิตลดต่ำจนอาจถึงภาวะช็อก การหยุดหายใจชั่วคราว ไอ กล่องเสียงมีภาวะหดเกร็ง การหายใจติดขัด/หายใจลำบาก หากพบเห็นอาการเหล่านี้ต้องหยุดการให้ยานี้และรักษาช่วยเหลือผู้ป่วยโดยเร็วเช่น การให้สารน้ำทางหลอดเลือดดำและ/หรือการให้ออกซิเจน 
องค์การอนามัยโลกได้จัดให้ยาเพนโททาลเป็นยาจำเป็นขั้นพื้นฐานที่สถานพยาบาลควรมีสำรองไว้ใช้งาน คณะกรรมการอาหารและยาของไทยได้บรรจุเพนโททาลอยู่ในบัญชียาหลักแห่งชาติ  และจัดเป็นยาประเภทควบคุมพิเศษ ผู้บริโภคสามารถพบเห็นการใช้ยานี้ได้ทั้งในสถานพยาบาลของ              รัฐและของเอกชนโดยทั่วไป 
 ///// เพนโททาลมีสรรพคุณ (คุณสมบัติ) อย่างไร? ///// 
ยาเพนโททาลมีสรรพคุณ/ข้อบ่งใช้เช่น 
- ใช้กระตุ้นให้เกิดภาวะหลับของผู้ป่วยโดยใช้ในกระบวนการวางยาสลบก่อนเข้ารับการผ่าตัด 
- บำบัดอาการชัก 
 ///// เพนโททาลมีกลไกการออกฤทธิ์อย่างไร? ///// 
ยาเพนโททาลมีกลไกการออกฤทธิ์โดยตัวยาจะกดการทำงานของสมองและกระตุ้นให้เกิดอาการหลับและทำให้ร่างกายไร้ความรู้สึก ก่อให้เกิดความสะดวกในการวางยาสลบก่อนการผ่าตัดหรือ            ทำหัตถการทางการแพทย์ต่างๆ 
 ///// เพนโททาลมีรูปแบบการจัดจำหน่ายอย่างไร? ///// 
ยาเพนโททาลมีรูปแบบการจัดจำหน่ายเช่น 
- ยาฉีดขนาด 500 และ 1,000 มิลลิกรัม/ขวด 
- ยาฉีดขนาดความเข้มข้น 2.5% และ 5% 
 ///// เพนโททาลมีขนาดการบริหารยาอย่างไร? ///// 
ยาเพนโททาลมีขนาดการบริหารยา/ใช้ยาขึ้นกับข้อบ่งใช้ ในที่นี้ขอยกตัวอย่างเช่น 
ก. กรณีกระตุ้นให้เกิดภาวะหลับและมีสภาพไร้ความรู้สึก: 
- ผู้ใหญ่: ฉีดยาเข้าหลอดเลือดดำขนาด 3 - 4 มิลลิกรัม/น้ำหนักตัว 1 กิโลกรัม 
- เด็กอายุน้อยกว่า 1 เดือน: ฉีดยาเข้าหลอดเลือดดำขนาด 3 - 4 มิลลิกรัม/น้ำหนักตัว 1 กิ โลกรัม 
- เด็กอายุตั้งแต่ 1 เดือนถึงน้อยกว่า 1 ปี: ฉีดยาเข้าหลอดเลือดดำขนาด 5 - 8 มิลลิกรัม/น้ำ หนักตัว 1 กิโลกรัม 
- เด็กอายุตั้งแต่ 1 ปี - 12 ปี: ฉีดยาเข้าหลอดเลือดดำขนาด 5 - 6 มิลลิกรัม/น้ำหนักตัว 1 กิ โลกรัม 
- เด็กและผู้ใหญ่อายุมากกว่า 12 ปีขึ้นไป: ฉีดยาเข้าหลอดเลือดดำขนาด 3 - 5 มิลลิกรัม/น้ำ หนักตัว 1 กิโลกรัม 
ข. ขนาดที่ทำให้ผู้ป่วยคงสภาพการหลับในระหว่างการทำหัตถการ/การผ่าตัด: 
- ผู้ใหญ่: ฉีดยาเข้าหลอดเลือดดำ 25 - 50 มิลลิกรัมโดยขึ้นกับการตอบสนองของผู้ป่วย 
- เด็กอายุตั้งแต่ 1 ปี ขึ้นไป: ฉีดยาเข้าหลอดเลือดดำขนาด 1 มิลลิกรัม/น้ำหนักตัว 1 กิโลกรัม 
- เด็กอายุต่ำกว่า 1 ปี: ขนาดยาขึ้นกับดุลพินิจของแพทย์ผู้รักษาเป็นกรณีไปโดยขึ้นกับอายุ น้ำหนักตัวเด็ก อาการโรค และสุขภาพทั่วไปของเด็ก 
*อนึ่งการใช้ยานี้กับเด็กในขนาดที่นอกเหนือที่ระบุในบทความนี้ให้เป็นไปตามความเห็นของแพทย์ผู้รักษาแต่เพียงผู้เดียว 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเพนโททาล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเพนโททาลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่/ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// เพนโททาลมีผลไม่พึงประสงค์อย่างไร? ///// 
ยาเพนโททาลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อการทำงานของหัวใจ: เช่น กดการทำงานของกล้ามเนื้อหัวใจ (ทำให้หัวใจเต้นช้าลง) มีภาวะหัวใจเต้นผิดจังหวะ ความดันโลหิตต่ำจนถึงขั้นทำให้เกิดภาวะช็อกได้ 
- ผลต่อระบบการหายใจ: เช่น กดการหายใจ (อาการเช่น หายใจเบา หายใจตื้นๆ หายใจช้า) เกิดอาการไอ จาม หลอดลมและกล่องเสียงมีภาวะหดเกร็งส่งผลให้หายใจลำบาก 
- ผลต่อระบบประสาท: เช่น ทำให้มีอาการนอนหลับยาวนานขึ้น 
- ผลต่อระบบเลือด: เช่น มีภาวะโลหิตจางด้วยเม็ดเลือดแดงแตกร่วมกับเกิดภาวะไตวาย 
 ///// มีข้อควรระวังการใช้เพนโททาลอย่างไร? ///// 
มีข้อควรระวังการใช้เพนโททาลเช่น 
- ห้ามใช้กับผู้ที่มีประวัติแพ้ยานี้หรือแพ้ยากลุ่มบาร์บิทูเรต 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยานี้กับผู้ป่วยที่ได้รับยา Sodium oxybate 
- ระหว่างการใช้ยานี้บุคลากรทางการแพทย์จะคอยตรวจสอบสัญญาณชีพต่างๆของผู้ป่วยให้อยู่ในระดับปกติอยู่ตลอดเวลา กรณีที่ผู้ป่วยมีสัญญาณชีพผิดปกติแพทย์จะหยุดการใช้ยานี้และให้การบำบัดอาการผู้ป่วยโดยเร็ว 
- ระวังการใช้ยานี้กับผู้ป่วยโรคตับ โรคไต โรคปอด โรคหัวใจ โรคความดันโลหิตต่ำ โรคแอดดิสัน (Addison disease) โรคหืด โรคกล้ามเนื้ออ่อนแรง โรคต่อมไทรอยด์ ผู้ป่วยโรคซึมเศร้าที่มีพฤติกรรมทำร้ายตนเอง รวมถึงผู้ที่มีประวัติติดยา/สารเสพติด 
- การใช้ยานี้กับผู้สูงอายุอาจทำให้เกิดอาการข้างเคียงมากกว่าผู้ป่วยกลุ่มอื่นเช่น ง่วงนอน ซึม เศร้า หรือรู้สึกสับสน 
- กรณีที่มีการใช้ยานี้นานกว่า 2 - 3 สัปดาห์หรือใช้ยานี้ในขนาดสูงๆอาจทำให้ผู้ป่วยมีภาวะติดยานี้ได้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเพนโททาลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เพนโททาลมีปฏิกิริยาระหว่างยากับยาตัวอื่นอย่างไร? ///// 
ยาเพนโททาลมีปฏิกิริยาระหว่างยากับยาตัวอื่นเช่น 
- การใช้ยาเพนโททาลร่วมกับยาเม็ดคุมกำเนิดอาจทำให้ประสิทธิภาพการคุมกำเนิดด้อยลงไป เพื่อป้องกันมิให้เกิดภาวะตั้งครรภ์ตามมาควรใช้วิธีคุมกำเนิดอื่นร่วมด้วยเช่น การใช้ถุงยางอนามัยชาย 
- การใช้ยาเพนโททาลร่วมกับยากลุ่ม MAOI, Probenecid, Sodium oxybate อาจทำให้ผู้ป่วยได้รับผลข้างเคียงของยาเพนโททาลเพิ่มมากขึ้นเช่น อาจเกิดภาวะความดันโลหิตต่ำ ง่วงนอน วิงเวียน ซึมเศร้า รู้สึกสับสน เป็นต้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาเพนโททาลร่วมกับยา Warfarin อาจทำให้ระดับยา Warfarin ในเลือดลดต่ำลงจนทำให้ประสิทธิภาพการป้องกันการจับตัวของเกล็ดเลือดด้อยประสิทธิภาพไป หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีบุคคลไป 
 ///// ควรเก็บรักษาเพนโททาลอย่างไร? ///// 
ควรเก็บยาเพนโททาลตามคำแนะนำในเอกสารกำกับยา เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในช่องแช่แข็งของตู้เย็น 
 ///// เพนโททาลมีชื่ออื่นอีกไหม? ผลิตจากบริษัทอะไรบ้าง? ///// 
ยาเพนโททาลที่จำหน่ายในประเทศไทย มียาชื่อการค้าและบริษัทผู้ผลิตเช่น 
อนึ่งยาเพนโททาลที่จำหน่ายในประเทศตะวันตกมียาชื่อการค้าเช่น Thiopentone, Trapanal 
 ///// บรรณานุกรม ///// 
https://en.wikipedia.org/wiki/Sodium_thiopental  [2016,April16] 
http://www.drugs.com/pro/pentothal.html  [2016,April16] 
http://drug.fda.moph.go.th:81/nlem.in.th/medicine/essential/list/192#item-9070  [2016,April16] 
http://www.globalrph.com/thiopental_dilution.html  [2016,April16] 
http://www.drugs.com/dosage/thiopental.html  [2016,April16]
