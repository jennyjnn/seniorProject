เฟนิบัท (Phenibut)
 ///// บทนำ ///// 
ยาเฟนิบัท(Phenibut หรือ Phenibut hydrochloride หรือ Phenibut HCL หรือBeta-phenyl-gamma-aminobutyric acid HCl หรือ Beta-phenyl GABA HCl หรือ Beta-phenyl-GABA hydrochloride หรือ Phenibut FAA/ Free amino acid)   เป็นยารักษาอาการวิตกกังวล  ช่วยให้นอนหลับ  บรรเทาอาการซึมเศร้า/ยาต้านเศร้า  และอาจใช้บำบัดอาการผู้ที่ติดสุราเรื้อรัง  ยาเฟนิบัท มีโครงสร้างทางเคมีใกล้เคียงกับสารสื่อประสาทในสมองที่มีชื่อเรียกว่า Gamma-aminobutyric acid(GABA)  ยานี้ถูกนำมาใช้ทางคลินิกเป็นครั้งแรกเมื่อปี ค.ศ.1960 (พ.ศ.2503)ในประเทศรัสเซีย และไม่พบเห็นการจัดจำหน่ายในแถบซีกโลกตะวันตก 
ยาเฟนิบัท มีรูปแบบเภสัชภัณฑ์เป็นยารับประทาน ยาฉีด และยาเหน็บทวารหนัก  ตัวยาสามารถดูดซึมจากระบบทางเดินอาหารได้มากกว่า 63%จากปริมาณยาที่รับประทานต่อครั้ง  ตับจะคอยเปลี่ยนโครงสร้างของยานี้ไปเป็นสารที่ไม่ออกฤทธิ์และถูกกำจัดทิ้งไปทางไต/ปัสสาวะเป็นส่วนใหญ่และทางอุจจาระเป็นส่วนน้อย  การรับประทานยานี้ตามคำแนะนำของแพทย์สามารถคงการออกฤทธิ์ได้ยาวนานประมาณ 15–24 ชั่วโมง  ร่างกายมนุษย์ต้องใช้เวลาประมาณ 5.3 ชั่วโมงเพื่อกำจัดยานี้ทิ้งไปกับปัสสาวะ 
ทั้งนี้มีข้อห้ามใช้ของยาเฟนิบัทบางประการที่ผู้บริโภค/ผู้ป่วยควรทราบมีดังนี้ เช่น 
- ห้ามใช้กับผู้ที่มีประวัติแพ้ยาชนิดนี้ 
- ห้ามใช้กับสตรีมีครรภ์/ตั้งครรภ์ และสตรีในภาวะให้นมบุตร 
- ห้ามใช้กับเด็กที่มีอายุต่ำกว่า 2 ปีลงมา 
- ห้ามใช้กับผู้ที่มีภาวะตับวาย 
- ห้ามใช้กับผู้ที่มีแผลในระบบทางเดินอาหาร เช่น แผลในกระเพาะอาหาร 
- ห้ามรับประทานยานี้พร้อมเครื่องดื่มที่มีแอลกอฮอล์เป็นส่วนประกอบด้วยจะทำให้เกิดผลข้างเคียงรุนแรงจากยานี้ 
นอกจากนี้ การใช้ยาเฟนิบัทเป็นเวลานาน อาจทำให้ร่างกายมีการตอบสนองของการใช้ยาเฟนิบัทน้อยลง จนต้องเพิ่มขนาดรับประทานยานี้ขึ้นเรื่อยๆจนเกิดผลข้างเคียงรุนแรง 
อนึ่ง เหตุผลให้แพทย์ต้องหยุดใช้ยาเฟนิบัท มีอยู่ 2 ประการ คือ 
- ผู้ป่วยเกิดอาการแพ้ยานี้อย่างรุนแรง สังเกตจากอากรหายใจขัด/หายใจลำบากหรือมีผื่นคันเกิดขึ้น 
- ยานี้ก่อให้มีอาการวิตกกังวลกลับมามากขึ้นเรื่อยๆ กลายเป็นว่าตัวยาไม่ได้รักษา
อาการป่วยแต่อย่างใด 
ทั้งนี้ เคยมีกรณีลักลอบใช้ยาเฟนิบัทผิดวัตถุประวสงค์ คือ ลักลอบใช้เป็นยากระตุ้นความบันเทิง หรือใช้เป็นยานูโทรปิก(Nootropic drug)  การใช้ยานี้ครั้งแรกเท่ากับขนาดที่ใช้รักษาโรคซึมเศร้า หรืออาการวิตกกังวล จะแสดงการออกฤทธิ์อย่างช้าๆทำให้ผู้เสพยาเข้าใจผิด และมีการเสพยาเฟนิบัทเพิ่มขึ้นเรื่อยๆ จนเกิดเป็นกรณี ศึกษา ที่ได้รับการบันทึกไว้ว่า ผู้ที่ได้รับยานี้เป็นปริมาณ 7 กรัมในครั้งเดียว จะทำให้เกิดภาวะไขมันในตับสลายตัว และร่างกายสูญเสียน้ำ/ภาวะขาดน้ำ   ซึ่งแพทย์อาจช่วยเหลือผู้ป่วยกรณีดังกล่าวโดยใช้ยาถ่านกัมมันต์ หรือใช้การล้างท้องให้ผู้ป่วย 
ปัจจุบันการจัดจำหน่ายยาเฟนิบัท มีใช้ในบางประเทศเท่านั้น เช่น ประเทศรัสเซีย  ยูเครน และลัตเวีย  ยังไม่มีการจำหน่ายในประเทศไทย โดยใช้ชื่อการค้าว่า Anvifen
Fenibut และ Noofen 
 
 ///// เฟนิบัทมีสรรพคุณ(คุณสมบัติ)อย่างไร? ///// 
ยาเฟนิบัทมีสรรพคุณ/ข้อบ่งใช้ เช่น 
- บำบัด อาการซึมเศร้า,  อาการวิตกกังวล, และ อาการนอนไม่หลับ 
 
 ///// เฟนิบัทมีกลไกการออกฤทธิ์อย่างไร? ///// 
ยาเฟนิบัทมีกลไกการออกฤทธิ์ที่ตัวรับ(Receptor)ชนิด GABAB receptor ส่งผลต่อการเปลี่ยนแปลงประจุไฟฟ้าของเซลล์ประสาท และทำให้มีภาวะสงบประสาท/กดสมองเกิดขึ้น  กรณีที่มีการใช้ยาเฟนิบัทในขนาดสูง จะทำให้มีการออกฤทธิ์ที่ตัวรับ GABAA receptor ร่วมด้วย และเร็วๆนี้นักวิทยาศาสตร์ยังค้นพบว่า ยาเฟนิบัทสามารถออกฤทธิ์ที่หน่วยย่อยของตัวรับชนิด Alpha1 delta subunit ซึ่งส่งผลต่อการเปลี่ยนแปลงประจุไฟฟ้าที่เกิดจากแคลเซียม เป็นเหตุให้ลดอาการเจ็บ/ปวดตามมาด้วยเช่นกัน 
 
 ///// เฟนิบัทมีรูปแบบการจัดจำหน่ายอย่างไร? ///// 
ยาเฟนิบัทมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Phenibut ขนาด 250 มิลลิกรัม/เม็ด 
- ยาแคปซูลชนิดรับประทาน ที่ประกอบด้วยตัวยา Phenibut ขนาด 250 มิลลิกรัม/แคปซูล 
- ยาฉีดในลักษณะสารละลายที่มีขนาดความเข้มข้นของ Phenibut 1 มิลลิกรัม/มิลลิลิตร 
อนึ่ง อาจพบเห็นการจัดจำหน่าย Phenibut ในลักษณะผงชงน้ำสำหรับรับประทานตามสื่อออนไลน์ได้ด้วย 
หมายเหตุ:	ยาเฟนิบัทเป็นยาที่ออกฤทธิ์ต่อสมอง โดยเลียนแบบสารสื่อประสาท  การใช้ยาเฟนิบัทได้อย่างปลอดภัย ควรเป็นไปตามคำสั่งของแพทย์ โดยมีขนาดรับประ ทานและระยะเวลาการใช้ยาจากแพทย์ที่ชัดเจน 
 
 ///// เฟนิบัทมีขนาดรับประทานอย่างไร? ///// 
ยาเฟนิบัท มีขนาดรับประทาน เช่น 
- ผู้ใหญ่: รับประทานยาครั้งละ 250–350 มิลลิกรัม วันละ 2–3 ครั้ง ก่อนหรือหลังอาหารก็ได้ ตามคำสั่งแพทย์ แพทย์อาจปรับขนาดรับประทานเพิ่มเป็น 500–750 มิลลิกรัม วันละ 2 ครั้ง โดยขึ้นกับการตอบสนองของผู้ป่วย 	ห้ามรับประทานยานี้เกิน 1000 มิลลิกรัม/ครั้ง และห้ามรับประทานยานี้เกิน 2000 มิลลิกรัม/วัน 
- เด็ก:	ยังไม่มีข้อมูลความปลอดภัยการใช้ยานี้ในเด็ก 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเฟนิบัท  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือแน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาเฟนิบัทอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆ
ที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาเฟนิบัท สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  
ให้รับประทานยาที่ขนาดปกติ 
 
 ///// เฟนิบัทมีผลไม่พึงประสงค์อย่างไร? ///// 
ยาเฟนิบัทสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้  ปวดเกร็งที่กระเพาะอาหาร  หิวอาหารบ่อย 
- ผลต่อระบบประสาท: เช่น  วิงเวียน  ง่วงนอน  ปวดศีรษะ  อุณหภูมิร่างกายเปลี่ยนแปลง 
- ผลต่อระบบทางเดินหายใจ: เช่น  หายใจขัด 
- ผลต่อระบบทางเดินปัสสาวะ: เช่น ปัสสาวะขัด 
- ผลต่อระบบหัวใจและหลอดเลือด: เช่น  ความดันโลหิตสูง 
- ผลต่อสภาพจิตใจ: เช่น มีอารมณ์เคลิบเคลิ้ม  วิตกกังวล  ซึม 
- ผลต่อระบบกล้ามเนื้อและกระดูก: เช่น กล้ามเนื้อหดเกร็งตัว  ปวดข้อ 
 
 ///// มีข้อควรระวังการใช้เฟนิบัทอย่างไร? ///// 
มีข้อควรระวังการใช้ยาเฟนิบัท เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามรับประทานยาอื่นใดร่วมกับยาเฟนิบัทโดยไม่มีคำสั่งจากแพทย์ทั้งนี้เพื่อ	  ป้องกันภาวะยาตีกัน(ปฏิกิริยาระหว่างยา) 
- ห้ามใช้ยานี้กับ สตรีมีครรภ์  สตรีในช่วงให้นมบุตร และเด็ก 
- รับประทานยาต่อเนื่องตามคำสั่งแพทย์  ห้ามหยุดการใช้ยาด้วยตนเอง	                	- กรณีพบอาการแพ้ยา เช่น มีผื่นคัน  ผิวหนังบวมแดง  ผิวหนังลอก  แน่นหน้าอก  หายใจขัด  ใบหน้า-ปาก-คอมีอาการบวม ซึ่งเป็นอาการแพ้ยานี้ ต้องหยุดใช้ยานี้ทันที	  แล้วรีบนำผู้ป่วยส่งโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเฟนิบัทด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เฟนิบัทมีปฏิกิริยาระหว่างยากับยาตัวอื่นอย่างไร? ///// 
ยาเฟนิบัทมีปฏิกิริยาระหว่างยากับยาตัวอื่น เช่น 
- ห้ามใช้ยาเฟนิบัทร่วมกับยากลุ่ม Benzodiazepines, Barbiturates, Opioids  
เพราะจะทำให้เกิดภาวะกดการหายใจของร่างกาย  สูญเสียสติสัมปชัญญะ เกิดภาวะความจำเสื่อมตามมา 
- ห้ามใช้ยาเฟนิบัทร่วมกับสาร/ยาหลอนประสาทกลุ่มDissociative  เพราะจะทำให้เกิด อาเจียน  เสียสติ  จนอาจถึงขั้นเสียชีวิต 
- ห้ามใช้ยาเฟนิบัทร่วมกับ ยากระตุ้น(Stimulant drug)ชนิดต่างๆ  ด้วยจะเกิดพิษ
(ผลข้างเคียงรุนแรง)ต่อร่างกาย เช่น ทำให้มีการสูญเสียน้ำของร่างกาย(ภาวะขาดน้ำ) มากขึ้น 
 ///// ควรเก็บรักษาเฟนิบัทอย่างไร? ///// 
ควรเก็บยาเฟนิบัทภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น 
เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 
 ///// เฟนิบัทมีชื่ออื่นอีกไหม? ผลิตจากบริษัทอะไรบ้าง? ///// 
ยาเฟนิบัทมียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Phenibut  [2018,March17] 
https://www.researchgate.net/publication/235421998_Phenibut_dependence  [2018,March17] 
https://www.absorbyourhealth.com/product/phenibut/?ref=744&amp;campaign=nootropicsreview  [2018,March17] 
https://en.wikipedia.org/wiki/Voltage-gated_calcium_channel  [2018,March17] 
https://liftmode.com/blog/phenibut-dosage-guide/  [2018,March17] 
https://www.ncbi.nlm.nih.gov/pubmed/21809698   [2018,March17] 
http://www.olainfarm.lv/product/noofen/  [2018,March17]
