คอเลสไทรามีน (Cholestyramine)
 ///// บทนำ ///// 
ยาคอเลสไทรามีน (Cholestyramine) เป็นยาที่สามารถเข้าจับกับน้ำดีที่อยู่ในระบบทางเดินอาหารของคนเรา ทำให้น้ำดีหมดสภาพ และไม่สามารถย่อยไขมันในอาหารที่คนเรารับประทานเข้าไป เป็นผลให้ลดการดูดซึมสารอาหารประเภทไขมันดังกล่าว ด้วยกลไกข้างต้น วงการแพทย์จึงนำคอเลสไทรามีนมาใช้เป็นยารักษาภาวะ/โรคไขมันในเลือดสูง หรือภาวะผื่นคันตามผิวหนังที่มีสาเหตุจากปริมาณสารให้สีเหลืองในน้ำดีมีมากเกินไปและร่างกายไม่สามารถกำจัดออกได้ (อ่านเพิ่มเติมในเว็บ haamor.com บทความเรื่อง ภาวะดีซ่าน) หรือใช้บรรเทาอาการท้องเสียอันเนื่องมาจากร่างกายไม่สามารถดูดน้ำดีกลับไปเก็บด้วยสาเหตุจากตับวาย นอกจากนี้คอเลสไทรามีนยังสามารถดูดจับพิษของเชื้อโรคได้เช่น จากเชื้อ Clostidium difficil ซึ่งเป็นสาเหตุทำให้ท้องเสีย เป็นต้น 
คอเลสไทรามีนที่เป็นยาแผนปัจจุบัน จะเป็นชนิดรับประทาน และมีการดูดซึมเข้าร่างกายได้ต่ำ และจะถูกขับออกมากับอุจจาระ คณะกรรมการอาหารและยาของไทยได้บรรจุยาคอเลสไทรามีนลงในบัญชียาหลักแห่งชาติ โดยระบุเป็นยาอันตราย ใช้ลดไขมันในเลือดและเป็นยาแก้ท้องเสียที่มีสาเหตุจากน้ำดีของร่างกาย 
 ///// คอเลสไทรามีนมีสรรพคุณ (คุณสมบัติ) อย่างไร? ///// 
ยาคอเลสไทรามีนมีสรรพคุณดังนี้ 
- รักษาและลดปริมาณคอเลสเตอรอล (Cholesterol) ในผู้ป่วยที่เป็นโรคไขมันในเลือดสูง 
- รักษาอาการท้องเสียและผื่นคันตามผิวหนังอันมีสาเหตุมาจากน้ำดีที่มากกว่าปกติ หรือจากเยื่อบุลำไส้ระคายเคืองจากน้ำดีเช่น ในภาวะลำไส้อักเสบ 
 ///// คอเลสไทรามีนมีกลไกการออกฤทธิ์อย่างไร? ///// 
กลไกการออกฤทธิ์ของยาคอเลสไทรามีนคือ ตัวยาจะเข้าจับกับน้ำดีในลำไส้และกลายเป็นสารที่ไม่ละลายน้ำ จากนั้นจะถูกขับออกมากับอุจจาระ ส่งผลให้ลดการดูดซึมไขมันเข้าสู่ร่างกาย และลดการระคายเคืองของลำไส้จากน้ำดี ด้วยกลไกที่กล่าวมา จึงมีผลให้เกิดฤทธิ์ของการรักษาตามสรรพคุณ 
 ///// คอเลสไทรามีนมีรูปแบบการจัดจำหน่ายอย่างไร? ///// 
ยาคอเลสไทรามีนมีรูปแบบการจัดจำหน่าย เป็นยาผงสำหรับละลายน้ำขนาดบรรจุ 4 กรัม/ซอง 
 ///// คอเลสไทรามีนมีขนาดรับประทานอย่างไร? ///// 
ยาคอเลสไทรามีนมีขนาดรับประทานดังนี้ 
- ผู้ใหญ่: รับประทานครั้งละ 1 ซองวันละ 3 - 4 ครั้ง 
- เด็ก: รับประทานครั้งละ 1 ซองวันละ 1 - 2 ครั้ง 
*****หมายเหตุ: 
- สามารถรับประทานยานี้ก่อนหรือพร้อมอาหารก็ได้ ห้ามรับประทานยาในลักษณะที่เป็นผงแห้ง ต้องละลายผงยากับน้ำ 1 แก้ว (150 มิลลิลิตร) หรือกับน้ำผลไม้ คนผสมให้เข้ากันดีก่อนดื่ม 
- หากต้องรับประทานยานี้ร่วมกับยาอื่น ควรปฏิบัติดังนี้คือ รับประทานยาคอเลสไทรามีนหลังจากรับประทานยาอื่นไปแล้วประมาณ 1 ชั่วโมง หรือรับประทานยาอื่นหลังรับประทานยาคอเลสไทรามีนไปแล้วประมาณ 4 - 6 ชั่วโมง 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาคอเลสไทรามีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาคอเลสไทรามีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภท สามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาคอเลสไทรามีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// คอเลสไทรามีนมีผลไม่พึงประสงค์อย่างไร? ///// 
ยาคอเลสไทรามีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น ท้องผูกหรือท้องเสีย ท้องอืด คลื่นไส้ อาเจียน อาหารไม่ย่อย ผื่นคัน กัดกร่อนเคลือบฟันและสามารถทำให้ฟันผุได้ เพิ่มไขมันไตรกลีเซอไรด์ (Triglyceride) ในกระแสเลือด และอาจเกิดนิ่วในถุงน้ำดี 
 ///// มีข้อควรระวังการใช้คอเลสไทรามีนอย่างไร? ///// 
มีข้อควรระวังการใช้ยาคอเลสไทรามีนดังนี้เช่น 
- ห้ามใช้กับผู้ที่เคยมีประวัติแพ้ยานี้ 
- ห้ามใช้กับผู้ที่มีภาวะท่อทางเดินน้ำดีอุดตัน (อ่านเพิ่มเติมในเว็บ haamor.com บทความเรื่อง ระบบทางเดินน้ำดี), ผู้ที่มีภาวะท้องผูกขั้นรุนแรง 
- ห้ามใช้ยานี้กับสตรีตั้งครรภ์ 
- ห้ามใช้กับผู้ที่มีระดับเกลือแร่คลอไรด์ (Chloride, เกลือแร่ที่ช่วยรักษาความเป็นกรด -ด่างในเลือด) ในกระแสเลือดสูง 
- ระวังการใช้ยานี้กับสตรีที่อยู่ในภาวะให้นมบุตร 
- ระวังการใช้ยานี้กับผู้ป่วยโรคไทรอยด์ฮอร์โมนต่ำ (ภาวะขาดไทรอยด์ฮอร์โมน) โรคเบาหวาน โรคไต โรคตับ โรคพิษสุราเรื้อรัง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาคอเลสไทรามีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// คอเลสไทรามีนมีปฏิกิริยาระหว่างยากับยาตัวอื่นอย่างไร? ///// 
ยาคอเลสไทรามีนมีปฏิกิริยาระหว่างยากับยาตัวอื่นดังนี้เช่น 
- การรับประทานยาคอเลสไทรามีนร่วมกับยาหลายตัว ก่อให้เกิดการดูดซึมของยาเหล่านั้นลดน้อยลงไป จนอาจส่งผลต่อการรักษา หากไม่มีความจำเป็นใดๆควรหลีกเลี่ยงการรับประทานร่วมกัน ยาที่กล่าวถึงเช่น Digitalis, Estrogen, Penicillin G, Phenobarbital, Spironolactone, Tetracy cline, Chlorothiazide, ยาไทรอยด์ฮอร์โมน (เช่น Levothyroxine), Warfarin และ Leflunomide (ยารักษาโรคออโตอิมมูน) 
- การรับประทานยาคอเลสไทรามีนร่วมกับวิตามินที่ละลายในไขมันเช่น วิตามิน เอ, ดี, อี, เค สามารถทำให้ลดการดูดซึมของวิตามินเหล่านี้ได้ จึงควรเลี่ยงการรับประทานร่วมกันหรือปรับเวลาของการรับประทานดังได้แนะนำแล้วในหัวข้อ ขนาดรับประทาน 
 ///// ควรเก็บรักษาคอเลสไทรามีนอย่างไร? ///// 
ควรเก็บยาคอเลสไทรามีนที่อุณหภูมิ 20 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น ไม่ควรเก็บยาในห้องน้ำ เก็บยาในภาชนะที่ปิดมิดชิด พ้นแสงแดดและความชื้น และเก็บยาให้พ้นมือเด็กและสัตว์เลี้ยง 
 ///// คอเลสไทรามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาคอเลสไทรามีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Cholestyramine [2014,Dec13]
	2 http://drug.fda.moph.go.th:81/nlem.in.th/search?keyword=cholestyramine [2014,Dec13]
	3 http://www.mims.com/Hongkong/drug/info/Cholestyramine%20Pharmascience/ [2014,Dec13]
	4 http://www.mims.com/THAILAND/Home/GatewaySubscription/?generic=colestyramine [2014,Dec13]
	5 http://www.mims.com/Thailand/drug/info/Resincolestiramina/?type=brief [2014,Dec13]
	6 http://www.drugs.com/cdi/cholestyramine-powder.html [2014,Dec13]
