นอร์อีแทนโดรโลน (Norethandrolone)
 ///// บทนำ ///// 
ยานอร์อีแทนโดรโลน(Norethandrolone) หรือ ยาเอทิลแนนโดรโลน (Ethylnandrolone) หรือ  ยาเอทิลนอร์เทสโทสเตอโรน (Ethylnortestosterone) หรือ 17 alpha -ethyl-19-nortestosterone  หรือ  17 alpha -ethyl-19-norandrost-4-en-17β-ol-3-one   เป็นตัวยาสังเคราะห์ที่มีโครงสร้างทางเคมีใกล้เคียงกับฮอร์โมนเพศของมนุษย์โดยอยู่ในประเภท Anabolic steroid (Anabolic-androgenic steroids)  ประโยชน์ของยานี้ที่ทางคลินิกนำมาใช้ได้แก่ เป็นยาช่วยกระตุ้นให้เกิดการสังเคราะห์และสะสมโปรตีนเพื่อเร่งการเจริญเติบโตของกล้ามเนื้อ 
ยานอร์อีแทนโดรโลนถูกนำมาใช้และเป็นที่รู้จักครั้งแรกเมื่อปี ค.ศ.1954 (พ.ศ.2497) สมัยนั้นตัวยามีรูปแบบเภสัชภัณฑ์เป็นยาชนิดรับประทาน ทั้งชนิดเม็ดและชนิดน้ำรวมถึงเป็นยาฉีด 
ยานอร์อิแทนโดรโลน ยังถูกใช้เพื่อฟื้นฟูร่างกายผู้ป่วยหลังจากการผ่าตัด,  ใช้กับผู้ที่อยู่ในสภาวะเจ็บป่วยเป็นเวลานานๆ, ผู้ที่รับประทานอาหารไม่ได้สัดส่วนจนเกิดผลเสียต่อร่างกาย,  ผู้ป่วยแผลไหม้ระยะรุนแรง,  ผู้ป่วยโรคกระดูกพรุน,  กระดูกหัก,  ผู้ป่วยด้วยโรคทางเดินอาหาร,  ผู้ที่มีสุขภาพไม่ดีเพราะทานอาหารไม่ถูกต้อง,  และสามารถใช้ยายี้ได้ทั้งกับผู้ใหญ่และเด็ก 
การใช้ยากลุ่ม Anabolic steroidที่รวมยานอร์อีแทนโดรโลน  อาจทำให้ผู้ที่ใช้ยาผิดขนาด ผิดวิธี ได้รับผลกระทบ(ผลข้างเคียง)อย่างรุนแรงได้ กล่าวคือ  ยานอร์อีแทนโดรโลนมีการแสดงฤทธิ์/ออกฤทธิ์เป็น 2 ลักษณะ คือ ทำหน้าที่ของฮอร์โมนเพศชาย โดยช่วยสะสมสารโปรตีนในเซลล์กล้ามเนื้อ  ทำให้ขนดก  ผิวมัน  ผมร่วง ในขณะเดียวกัน ก็แสดงฤทธิ์ของความเป็นฮอร์โมนเพศหญิงด้วย คือทำให้หน้าอก/เต้านมโต  นอกจากนี้การใช้ยานี้ต่อเนื่องนานๆ และผิดวิธีจากที่แพทย์แนะนำ สามารถก่อให้เกิดอันตรายโดยทำให้เกิดพิษกับตับ(ตับอักเสบ)  ทำให้ระดับไขมันไม่ดีชนิดแอลดีแอล (LDL)ในเลือดเพิ่มขึ้นและทำให้ปริมาณไขมันดีอย่างเฮชดีแอล (HDL) ลดลง  ก่อให้เกิดความเสี่ยงต่อภาวะ/โรคไขมันในเลือดสูง และเกิดการสะสมไขมันตามผนังหลอดเลือดจนเป็นเหตุสนับสนุนให้เกิดภาวะหัวใจวายตามมา    นอกจากนี้  ยังทำให้หัวใจห้องล่างด้านซ้ายโตได้เช่นเดียวกัน  ดังนั้นขณะที่ใช้ยานอร์อีแทนโดรโลน แพทย์จะแนะนำให้ผู้บริโภค/ผู้ป่วย ออกกำลังกาย,  และลดการบริโภคอาหารที่มีไขมันอิ่มตัว (Saturated fat)ให้น้อยลง   บางกรณีแพทย์อาจแนะนำให้ผู้บริโภครับประทานน้ำมันปลาเป็นอาหารเสริมร่วมกับการใช้ยานอร์อิแทนโดรโลน โดยพิจารณาความเหมาะสมเป็นรายบุคคลไป 
ยานอร์อีแทนโดรโลน ยังแสดงฤทธิ์ยับยั้งการสร้างฮอร์โมนธรรมชาติที่มีชื่อว่า Testosterone   โดยทั่วไป หลังหยุดการใช้ยานอร์อีแทนโดรโลน ร่างกายจะค่อยๆปรับตัวและกลับมาสร้างฮอร์โมน Testosterone ให้มีระดับเป็นปกติได้เองภายในเวลา 1–4 เดือนหลังหยุดยานี้ 
ปัจจุบัน มีผู้บริโภคกลุ่มนักกีฬาที่ให้ความสนใจต่อยาในกลุ่ม Anabolic steroid รวมถึงยานอร์อีแทนโดรโลน เพื่อใช้สร้างกล้ามเนื้อร่างกาย  ขนาดการใช้ยาที่เหมาะสมในเพศชายและหญิงมีความแตกต่างกัน  ทั้งนี้ขึ้นกับชนิดของฮอร์โมน และสรีระของหญิง-ชายที่มีความต่างกันตามธรรมชาติอยู่แล้ว 
อาจสรุปข้อแตกต่างระหว่างการใช้ยานอร์อีแทนโดรโลนในชาย-หญิงโดยย่อๆได้ดังนี้ เช่น 
ก.	การใช้ยานอร์อีแทนโดรโลนในบุรุษเพื่อเสริมสร้างกล้ามเนื้อ:  ใช้ขนาดรับประทานวันละ 20–30 มิลลิกรัม  ระยะเวลาของการใช้ยาไม่เกิน 12 สัปดาห์ และต้องหยุดการใช้ยาเป็นเวลา 1 เดือน ก่อนจะใช้ยาในรอบถัดไป ทั้งนี้เพื่อเป็นการลดผลข้างเคียงต่างๆจากยา ไม่ว่าจะเป็นที่ ตับ  หัวใจ  หลอดเลือด หรือแม้แต่ผลกระทบต่อการสร้าง Testosterone ตามธรรมชาติ   ในทางปฏิบัติแพทย์อาจให้ผู้บริโภคใช้ยานี้ต่อเนื่องเป็นเวลา 6–8 สัปดาห์ และหยุดการใช้ยา 6–8 สัปดาห์ โดยเป็นไปตามดุลยพินิจของแพทย์ 
ข.การใช้ยาในสตรีเพื่อเสริมสร้างกล้ามเนื้อ:  ใช้ขนาดรับประทานน้อยกว่าผู้ชาย คือ รับประทานยาได้เพียง 5–10 มิลลิกรัม/วัน การรับประทานยานี้ในปริมาณมากกว่านี้จะทำให้ผู้หญิงมีลักษณะออกมาเหมือนเพศชาย สิ่งสำคัญ คือ มีโอกาสได้รับผลข้างเคียงจากยานี้ได้มากขึ้น  การใช้ยานี้ในสตรีไม่ควรเกิน 4 สัปดาห์ต่อเนื่อง 
*อาจกล่าวได้ว่า ยานอร์อีแทนโดรโลน จัดเป็นยาประเภทออกฤทธิ์แรง  การใช้ยานี้ต้องอยู่ภายใต้การดูแลของแพทย์เท่านั้น  ห้ามผู้บริโภคไปซื้อยานี้มารับประทานเอง และห้ามใช้ยานี้ติดต่อกันเป็นเวลานานเกินคำสั่งแพทย์ เพราะจะทำให้เกิดผลข้างเคียงต่ออวัยวะสำคัญๆ ดังที่กล่าวมาแล้ว เช่น  ตับ หัวใจ 
ปัจจุบันยานอร์อีแทนโดรโลน ได้ถูกยกเลิกการใช้ในประเทศอเมริกา  ด้วยผลข้างเคียงที่ทำให้มีภาวะดีซ่านประเภท Cholestatic jaundice แต่ก็สามารถพบเห็นการใช้ยาชนิดนี้ในแถบ ออสเตรเลีย  ฝรั่งเศส และสวิตเซอร์แลนด์ 
หากต้องการข้อมูลของยานอร์อีแทนโดรโลน เพิ่มเติม สามารถสอบถามได้จากแพทย์ที่เป็นผู้ดูแล หรือจากสอบถามจากเภสัชกรได้ทั่วไป 
 
 ///// นอร์อีแทนโดรโลนมีสรรพคุณ(คุณสมบัติ)อย่างไร? ///// 
ยานอร์อีแทนโดรโลนมีสรรพคุณ/ข้อบ่งใช้ เช่น 
- ใช้เสริมสร้างเซลล์กล้ามเนื้อของร่างกาย โดยตัวยาจะเร่งการสังเคราะห์สารโปรตีน จนเกิดการสะสมสารโปรตีนในเซลล์กล้ามเนื้อ 
- ใช้ฟื้นฟูเซลล์กล้ามเนื้อหลังผ่าตัด,  ฟื้นฟูเซลล์กล้ามเนื้อจากภาวะแผลไหม้ 
- ใช้ฟื้นฟูสภาพร่างกายที่มีสาเหตุจากการรับประทานอาหารไม่ถูกสัดส่วน 
 
 ///// นอร์อีแทนโดรโลนมีกลไกการออกฤทธิ์อย่างไร? ///// 
ตัวยานอร์อีแทนโดรโลนเป็นยาประเภท Anabolic-androgenic steroids (AAS) โดยมีกลไกการออกฤทธิ์จากตัวยาจะเข้าจับกับตัวรับ(Receptor)ของร่างกายที่มีชื่อว่า Androgen receptor ซึ่งอยู่ในของเหลวภายในเซลล์(Cytoplasm)ของร่างกาย   จากนั้นจะส่งผลต่อการทำงานของเซลล์ ให้เกิดกระบวนการเร่งสร้างสารโปรตีน และทำให้ลดระยะเวลาของการซ่อมแซมเซลล์ร่างกายที่มีความเสียหาย  อีกทั้งช่วยลดสภาวะการทำลายตัวของเซลล์กล้ามเนื้อลงอีกด้วย  จากกลไกเหล่านี้เอง ทำให้เป็นที่มาของข้อบ่งใช้/ สรรพคุณของยานี้ 
 
 ///// นอร์อีแทนโดรโลนมีรูปแบบการจัดจำหน่ายอย่างไร? ///// 
ยานอร์อีแทนโดรโลนมีรูปแบบการจัดจำหน่ายในประเทศไทย เป็น 
- ยาเม็ดชนิดรับประทาน ที่ประกอบด้วยยา Norethandrolone  5, 10, และ25 มิลลิกรัม/เม็ด 
 
 ///// นอร์อีแทนโดรโลนมีขนาดรับประทานอย่างไร? ///// 
ยานอร์อีแทนโดรโลนมีขนาดรับประทาน เช่น 
 
- ผู้ใหญ่ (บุรุษ): รับประทานยา 20–30 มิลลิกรัม/วัน  โดยมีระยะเวลาการใช้ยา      ตามคำสั่งแพทย์ 
- ผู้ใหญ่ (สตรี): รับประทานยา 5–10 มิลลิกรัม/วัน  โดยมีระยะเวลาการใช้ยา      ตามคำสั่งแพทย์ 
อนึ่ง: 
- เด็ก: ห้ามใช้ยานี้กับเด็กโดยไม่มีคำสั่งจากแพทย์ 
- รับประทานยานี้ ก่อน หรือ หลังอาหารก็ได้ แต่เพื่อประสิทธิผลของยา ควรรับประทานเวลาเดียวกันในแต่ละวัน 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยานอร์อีแทนโดรโลน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคมะเร็ง   โรคตับ  รวมทั้งกำลังกินยา/ใช้ยาอะไรอยู่ เพราะยานอร์อีแทนโดรโลนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยานอร์อีแทนโดรโลน  สามารถรับประทานทันทีที่นึกขึ้นได้  ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มปริมาณยาเป็น 2เท่า ให้รับประทานยาในขนาดปกติ 
 
 ///// นอร์อีแทนโดรโลนมีผลไม่พึงประสงค์อย่างไร? ///// 
การใช้ยานอร์อีแทนโดรโลนตรงตามคำสั่งแพทย์ สามารถลดโอกาสที่จะได้รับผลกระทบ(ผลไม่พึงประสงค์จากยา/ ผลข้างเคียง/อาการข้างเคียง)กับร่างกายลงได่  การใช้ยานี้ในปริมาณมาก หรือใช้ต่อเนื่องในระยะเวลานานเกินไป อาจก่อให้เกิดอาการข้างเคียงต่อระบบอวัยวะต่างๆของร่างกายดังนี้ เช่น 
- ผลต่อผิวหนัง:  เช่น   เกิดภาวะผิวมัน  เป็นสิว  ผมร่วง  ขนที่ใบหน้าและตามร่างกายดกขึ้น 
- ผลต่อลักษณะทางเพศ:  เช่น   การใช้ยานี้กับสตรี สามารถทำให้เกิดภาวะที่เรียกว่าบุรุษภาพในหญิงโดยนอกจากจะเพิ่มมวลกล้ามเนื้อให้เหมือนบุรุษ อาจมีเสียงเปลี่ยนไป  ประจำเดือนผิดปกติ  ใบหน้ามีขนดกหรือเกิดเป็นหนวดเครา 
- ผลต่อตับ:  เช่น  ทำให้เอนไซม์การทำงานของตับในเลือดสูงขึ้น    มีภาวะตับแข็ง  ดีซ่าน 
- ผลต่อระบบหัวใจและหลอดเลือด:  เช่น  อาจทำให้เกิดภาวะไขมันสะสมในหลอดเลือดและเป็นเหตุให้เกิดโรคหัวใจวาย หรือเกิดภาวะหัวใจห้องล่างด้านซ้ายโต 
- ผลต่อระบบต่อมไร้ท่อ:  เช่น กดการผลิตฮอร์โมนชนิด Testosterone ของร่างกาย 
 
 ///// มีข้อควรระวังการใช้นอร์อีแทนโดรโลนอย่างไร? ///// 
มีข้อควรระวังการใช้ยานอร์อีแทนโดรโลน เช่น 
- ห้ามใช้กับผู้แพ้ยานี้ 
- ห้ามใช้ยานี้กับสตรีมีครรภ์/ตั้งครรภ์   สตรีที่อยู่ในภาวะให้นมบุตร  และเด็ก 
- ห้ามใช้ยานี้กับผู้ป่วย  มะเร็งเต้านม  โรคหัวใจ  มะเร็งต่อมลูกหมาก 
- ห้ามปรับขนาดรับประทานด้วยตนเอง 
- ห้ามใช้ยานี้นานเกินคำสั่งแพทย์ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สีเม็ดยาเปลี่ยนไป 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบด้วยจะส่งผลให้ได้รับผลข้างเคียงจากยานี้สูงขึ้น 
- ระวังการใช้ยานี้กับผู้ป่วยโรคตับ   ผู้ที่มีภาวะ/โรคไขมันในเลือดสูง 
- รับประทานยานี้ต่อเนื่องตรงตามขนาดและเวลาในแต่ละวันตามแพทย์สั่ง 
- หยุดการใช้ยานี้ทันที เมื่อพบอาการ  แน่นหน้าอก  หายใจไม่ออก/หายใจลำบาก  ตัวเหลือง และต้องรีบนำตัวผู้ป่วยส่งโรงพยาบาลทันที 
- ปฏิบัติตามคำแนะนำของแพทย์อย่างเคร่งครัด ไม่ว่าจะเป็นเรื่อง การออกกำลังกาย  การรับประทานอาหาร  การพักผ่อน  และมาพบแพทย์/มาโรงพยาบาลเพื่อรับการตรวจร่างกายตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยานอร์อีแทนโดรโลนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// นอร์อีแทนโดรโลนมีปฏิกิริยาระหว่างยากับยาตัวอื่นอย่างไร? ///// 
ยานอร์อีแทนโดรโลนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยานอร์อีแทนโดรโลนร่วมกับยา Tegaserod (ยารักษาอาการในโรคลำไส้แปรปรวน)  ด้วยจะทำให้ระดับยานอร์อีแทนโดรโลนในกระแสเลือดลดต่ำลงจนส่งผลต่อประสิทธิผลของการรักษา 
 ///// ควรเก็บรักษานอร์อีแทนโดรโลนอย่างไร? ///// 
ควรเก็บยานอร์อีแทนโดรโลนภายใต้อุณหภูมิ 15–30 องศาเซลเซียส(Celsius)  ห้ามเก็บยาในช่องแช่แข็งของตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// นอร์อีแทนโดรโลนมีชื่ออื่นอีกไหม? ผลิตจากบริษัทอะไรบ้าง? ///// 
ยานอร์อีแทนโดรโลน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง  ยาชื่อการค้าอื่นของยานี้ในต่างประเทศ เช่น  Pronabol 
 ///// บรรณานุกรม ///// 
https://anabolic.org/nilevar-norethandrolone/[2017,April15] 
http://survival-training.info/Library/Health/Health%20-%20Chemical%20Muscle%20Enhancement%20-%20Author%20Rea.pdf[2017,April15] 
https://en.wikipedia.org/wiki/Norethandrolone[2017,April15] 
https://en.wikipedia.org/wiki/Anabolic_steroid[2017,April15] 
http://www.druginfosys.com/drug.aspx?drugcode=2013&amp;type=1#ContraIn[2017,April15]
