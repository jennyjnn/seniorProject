โซเดียมไนโตรปรัสไซด์ Sodium nitroprusside
 ///// บทนำ ///// 
ยาโซเดียมไนโตรปรัสไซด์(Sodium nitroprusside ย่อว่า SNP)เป็นสารประกอบ อนินทรีย์ที่มีสูตรทางเคมี คือ Na2[Fe(CN)5NO)2H2O ลักษณะเป็นผงผลึกสีแดง  ฤทธิ์ทางเภสัชวิทยาคือ ช่วยให้หลอดเลือดขยายตัว ส่งผลทำให้ความดันโลหิตลดลง  ทางคลินิกได้นำยานี้มาบำบัดรักษาภาวะ/โรคความดันโลหิตสูงขั้นวิกฤติ ด้วยใช้ระยะเวลาของการให้ยานี้เพียงไม่กี่นาทีก็สามารถทำให้ระดับความดันโลหิตสูงลดลงมาจนปกติ  ยานี้ยังสามารถใช้บำบัดรักษาภาวะหัวใจล้มเหลวได้อีกด้วย หรือบางกรณีทางคลินิกจะใช้ยาโซเดียมไนโตรปรัสไซด์ลดความดันโลหิตของผู้ที่มีบาดแผลซึ่งมีเลือดออกมากเพื่อช่วยลดแรงดันเลือด จึงส่งผลให้เลือดไหลน้อยลงและหยุดไหลได้ 
ยังมีประโยชน์ทางคลินิกด้านอื่นอีกมากมายที่ได้รับจากยานี้ เช่น  ใช้บำบัดรักษา โรคลิ้นหัวใจชนิด Aortic valve stenosis,  โรคหลอดเลือดชนิดที่พบได้น้อยที่เรียกว่า โรค Erythromelalgia   โรคหลอดเลือดดำขอดของหลอดอาหาร(Oesophageal  Varices)   อาการไข้สูงมาก   ภาวะเลือดเป็นกรดชนิดLactic acidosis  ภาวะความดันโลหิตในปอดสูง   กลุ่มอาการหายใจลำบากเฉียบพลัน(Acute respiratory distress syndrome)  ภาวะช็อก  หลอดเลือดในสมองหดเกร็ง/โรคหลอดเลือดสมอง  หรือการได้รับพิษจากยากลุ่ม Ergot 
รูปแบบยาแผนปัจจุบันของยาโซเดียมไนโตรปรัสไซด์ จะเป็นยาฉีด จึงทำให้ตัวยานี้สามารถแพร่กระจายเข้าสู่กระแสเลือด 100%  เนื่องจากยานี้เป็นรูปแบบของสารประกอบประเภทเกลือโซเดียม จึงทำให้ร่างกายใช้เวลาน้อยกว่า 2 นาที ก็สามารถกำจัดตัวยานี้ออกจากร่างกาย โดยผ่านทิ้งไปกับปัสสาวะ 
ข้อจำกัดบางประการของการใช้ยาโซเดียมไนโตรปรัสไซด์ที่ผู้บริโภค/ผู้ป่วยควรทราบ เช่น 
- ห้ามใช้กับผู้ที่แพ้ยานี้ 
- ห้ามใช้กับภาวะความดันโลหิตสูงประเภท Compensatory hypertension 
- ห้ามใช้กับผู้ป่วยที่มีการไหลเวียนของของเหลว/เลือดภายในสมองได้ไม่ดีพอ เช่น  ผู้ที่ใกล้จะเสียชีวิต 
- ห้ามใช้กับผู้ที่มีภาวะขาดวิตามินบี12   ผู้ที่มีภาวะโลหิตจาง  ผู้ป่วยโรคไตระยะรุนแรง 
ทั้งนี้ ผลข้างเคียงจากการใช้ยาโซเดียมไนโตรปรัสไซด์ ที่มีรายงานบ่อย  เช่น หัวใจเต้นช้า ความดันโลหิตต่ำ  ชีพจร และหัวใจเต้นผิดจังหวะ  กระสับกระส่าย  รู้สึกสับสน  ปวดศีรษะ 
อนึ่ง การได้รับยาโซเดียมไนโตรปรัสไซด์เกินขนาด อาจทำให้ผู้ป่วยได้รับอันตรายจากส่วนประกอบของยานี้ที่เป็นเกลือไซยาไนด์(Cyanide salt) เช่นเกิด ภาวะเลือดเป็นกรด  หายใจลำบากจนถึงขั้นหยุดหายใจ และโคม่า  ซึ่งทางการแพทย์จะแก้ไขโดยให้ยา Sodium nitrite และยา Sodium thiosulfate แก่ผู้ป่วยเพื่อกำจัดพิษไซยาไนด์ดังกล่าว 
องค์การอนามัยโลกได้ระบุให้ยาโซเดียมไนโตรปรัสไซด์เป็นยาจำเป็นขั้นพื้นฐานที่สถานพยาบาลควรมีไว้เพื่อให้บริการกับผู้ป่วย  คณะกรรมการอาหารและยาของไทย                            ได้กำหนดให้ยานี้อยู่ในบัญชียาหลักแห่งชาติ  และเราจะพบเห็นการใช้ยาโซเดียมไนโตรปรัสไซด์แต่ในสถานพยาบาลเท่านั้น  โดยการใช้ยานี้จะต้องเป็นไปตามคำสั่งของแพทย์ผู้รักษาเท่านั้น 
 ///// โซเดียมไนโตรปรัสไซด์มีสรรพคุณ(คุณสมบัติ)อย่างไร? ///// 
ยาโซเดียมไนโตรปรัสไซด์มีสรรพคุณ/ข้อบ่งใช้ เช่น 
- รักษาภาวะความดันโลหิตสูงขั้นวิกฤติ 
- กระตุ้นให้ความดันโลหิตลดลง ขณะที่ผู้ป่วยอยู่ในระหว่างวางยาสลบ 
- บำบัดภาวะหัวใจล้มเหลว 
 ///// โซเดียมไนโตรปรัสไซด์มีกลไกการออกฤทธิ์อย่างไร? ///// 
ยาโซเดียมไนโตรปรัสไซด์มีกลไกการออกฤทธิ์เพียงระยะเวลาสั้นๆ โดยตัวยาจะส่งผลต่อกล้ามเนื้อเรียบในผนังหลอดเลือดดำและหลอดเลือดแดง  ทำให้หลอดเลือดเกิดการคลายตัวจนทำให้ความดันโลหิตลดลง และก่อให้เกิดฤทธิ์ของการรักษาตามสรรพคุณ 
 ///// โซเดียมไนโตรปรัสไซด์มีรูปแบบการจัดจำหน่ายอย่างไร? ///// 
ยาโซเดียมไนโตรปรัสไซด์มีรูปแบบการจัดจำหน่ายเป็น ยาฉีดขนาด 50 มิลลิกรัม/2 มิลลิลิตร (50,000 ไมโครกรัม/2 มิลลิลิตร  และ 50,000,000 นาโนกรัม/2 มิลลิลิตร) 
 
 ///// โซเดียมไนโตรปรัสไซด์มีขนาดการบริหารยาอย่างไร? ///// 
ยาโซเดียมไนโตรปรัสไซด์ มีขนาดการบริหารยา/ใช้ยา เช่น 
ก.สำหรับบำบัดรักษาภาวะความดันโลหิตสูงขั้นวิกฤติ: 
- ผู้ใหญ่: เริ่มต้นให้ยาทางหลอดเลือดดำขนาด 0.3-1.5 ไมโครกรัม/น้ำหนักตัว  1 กิโลกรัม/นาที  แพทย์อาจปรับขนาดการใช้ยาเพิ่มขึ้นเป็น 	0.5–6 ไมโครกรัม/น้ำหนักตัว 1 กิโลกรัม/นาที  ทั้งนี้ขึ้นกับการตอบสนองต่อยาของผู้ป่วย ขนาดการใช้ยาสูงสุดอยู่ที่ 8 ไมโครกรัม/น้ำหนักตัว 1 กิโลกรัม/นาที 
- เด็ก: เริ่มต้นให้ยาทางหลอดเลือดดำขนาด 250 – 500 นาโนกรัม/น้ำหนักตัว 1 กิโลกรัม/นาที แพทย์อาจต้องให้ยาซ้ำภายใน 15 – 20 นาที อีก 1 ครั้ง  ทั้งนี้ขึ้นอยู่กับการตอบสนองต่อยาของผู้ป่วย  ขนาดการให้ยาสูงสุดอยู่ที่ 6 ไมโครกรัม/น้ำหนักตัว 1 กิโลกรัม/นาที 
- ผู้สูงอายุ:	ขนาดยาเป็นตามดุลพินิจของแพทย์ผู้รักษาเป็นกรณีๆไป 
ข.สำหรับกระตุ้นให้เกิดความดันโลหิตต่ำ: 
- ผู้ใหญ่: หยดยาเข้าหลอดเลือดดำขนาด 1.5 ไมโครกรัม/น้ำหนักตัว 1 กิโลกรัม/นาที 
- เด็ก: ขนาดยาขึ้นกับดุลพินิจของแพทย์ผู้รักษาเป็นกรณีๆไป 
*อนึ่ง  การเตรียมยานี้ก่อนฉีด ให้เจือจางยาด้วยสารละลายDextrose 5% ด้วยปริมาณตามระบุในเอกสารกำกับยา 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียง                           ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาโซเดียมไนโตรปรัสไซด์  ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆอย่าง โรคตับ  โรคไต  โรคต่อมไทรอยด์  โรคโลหิตจางรวมถึงกำลังกินยา/ใช้ยาอะไรอยู่  เพราะยาโซเดียมไนโตรปรัสไซด์ อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
การใช้ยาโซเดียมไนโตรปรัสไซด์ จะกระทำแต่ในสถานพยาบาลโดยใช้กับผู้ป่วยในภาวะวิกฤติ  การลืมฉีดยาให้ผู้ป่วยจึงเกิดขึ้นได้ยากมากๆ  หากผู้ป่วยมีข้อสงสัยว่าตนเอง                                   ได้รับยานี้หรือยัง สามารถสอบถามกับบุคคลากรทางการแพทย์ที่ให้บริการได้ตลอดเวลา 
 
 ///// โซเดียมไนโตรปรัสไซด์มีผลไม่พึงประสงค์อย่างไร? ///// 
ยาโซเดียมไนโตรปรัสไซด์สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้  รู้สึกไม่สบายในช่องท้อง 
- ผลต่อระบบประสาท:  เช่น  ปวดศีรษะ  กระสับกระส่าย  วิงเวียน 
- ผลต่อระบบการเผาผลาญพลังงานของร่างกาย:   เช่นเกิดภาวะไทรอยด์ฮอร์โมนต่ำ/ภาวะขาดไทรอยด์ฮอร์โมน 
- อื่นๆ: เช่น เกิดภาวะ Cyanosis 
 ///// มีข้อควรระวังการใช้โซเดียมไนโตรปรัสไซด์อย่างไร? ///// 
มีข้อควรระวังการใช้ยาโซเดียมไนโตรปรัสไซด์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยด้วยโรคความดันโลหิตสูง ระยะที่เรียกว่า Compensatory hypertension 
- ห้ามใช้ยาที่มีสภาพเปลี่ยนไปจากเดิม 
- การใช้ยานี้กับสตรีตั้งครรภ์  สตรีที่อยู่ในภาวะให้นมบุตร  ต้องเป็นไปตามคำสั่งแพทย์เท่านั้น 
- ระวังเกิดความเสียหาย/ผลข้างเคียงที่รุนแรงจากยานี้ต่อ ตับ-ไต 
- ระวังภาวะกล้ามเนื้อหัวใจขาดเลือดขณะใช้ยานี้ 
- ระหว่างการใช้ยานี้ต้องควบคุมระดับสาร Thiocyanate(เกลือไซยาไนด์ที่เป็นส่วนประกอบของยานี้) ในกระแสเลือดให้อยู่ในระดับปกติอยู่เสมอ  รวมถึงคอยควบคุมสัญญาณชีพ (อย่างเช่น ความดันโลหิต)  และระดับออกซิเจนในเลือดให้เป็นปกติตลอดเวลา 
- หลีกเลี่ยงการหยุดใช้ยานี้โดยทันที 
- กรณีให้ยานี้รักษาภาวะความดันโลหิตสูงขั้นวิกฤติแล้วประมาณ 10 นาที อาการไม่ดีขึ้น แพทย์อาจหยุดการใช้ยานี้ แล้วเปลี่ยนเป็นยาชนิดอื่นแทน 
- ปฏิบัติตามคำสั่งของ แพทย์ พยาบาล เภสัชกร อย่างเคร่งครัด 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมโซเดียมไนโตรปรัสไซด์ด้วย) ยาแผนโบราณทุกชนิด  อาหารเสริม  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com  บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้อง                    ปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โซเดียมไนโตรปรัสไซด์มีปฏิกิริยาระหว่างยากับยาตัวอื่นอย่างไร? ///// 
ยาโซเดียมไนโตรปรัสไซด์มีปฏิกิริยาระหว่างยากับยาตัวอื่น เช่น 
- ห้ามใช้ยาไนโตรปรัสไซด์ร่วมกับยา Tadalafil ด้วยจะทำให้ความดันโลหิตต่ำขั้นรุนแรงตามมา 
- หลีกเลี่ยงการใช้ยาโซเดียมไนโตรปรัสไซด์ร่วมกับยา Prilocaine ด้วยจะทำให้เกิด ภาวะ Methemoglobinemia(ภาวะผิดปกติของเม็ดเลือดแดงที่ไม่สามารถจับ ออกซิเจนได้) ติดตามมา 
- หลีกเลี่ยงการใช้ยาโซเดียมไนโตรปรัสไซด์ร่วมกับยา Digoxin  ด้วยอาจทำให้ระดับยา Digoxin ในกระแสเลือดลดลงจนขาดประสิทธิภาพในการรักษา 
- การใช้ยาโซเดียมไนโตรปรัสไซด์ร่วมกับยากลุ่ม Phosphodiesterase inhibitor อาจทำให้เกิดภาวะความดันโลหิตต่ำขั้นรุนแรง  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
 ///// ควรเก็บรักษาโซเดียมไนโตรปรัสไซด์อย่างไร? ///// 
ควรเก็บยาโซเดียมไนโตรปรัสไซด์ ภายใต้อุณหภูมิ 20 – 25 องศาเซลเซียส(Celsius) เก็บยาในภาชนะที่ปิดมิดชิด พ้นแสงแดด ความร้อนและความชื้น  และเก็บยาให้พ้นมือเด็กและสัตว์เลี้ยง 
 ///// โซเดียมไนโตรปรัสไซด์มีชื่ออื่นอีกไหม? ผลิตจากบริษัทอะไรบ้าง? ///// 
ยาโซเดียมไนโตรปรัสไซด์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น Niside, Nipress, Nitroplus, Pruside, Sonide 
 ///// บรรณานุกรม ///// 
https://en.wikipedia.org/wiki/Sodium_nitroprusside [2016,Oct15] 
http://reference.medscape.com/drug/nipride-nitropress-nitroprusside-sodium-342312 [2016,Oct15] 
http://www.rxlist.com/nitropress-drug/indications-dosage.html [2016,Oct15] 
https://www.drugs.com/mtm/nitroprusside.html [2016,Oct15] 
https://online.epocrates.com/u/1061595/Nitropress/Pricing+Manufacturer [2016,Oct15] 
https://online.epocrates.com/u/1061631/Nipride/Pricing+Manufacturer [2016,Oct15]
