เม็กซิลีทีน (Mexiletine)
 ///// บทนำ ///// 
ยาเม็กซิลีทีน(Maxiletine หรือ Maxiletine hydrochloride หรือ Maxiletine HCl) เป็นยาในกลุ่มโซเดียมแชนแนลบล็อกเกอร์ (Sodium channel blocker) ทางคลินิกได้นำยาเม็กซิลีทีนมาบำบัดรักษาอาการ หัวใจเต้นเร็ว  และหัวใจเต้นผิดจังหวะ โดยยานี้จะออกฤทธิ์ยับยั้งและรบกวนการขนส่งเกลือโซเดียมในบริเวณกล้ามเนื้อหัวใจ ทำให้ศักย์ไฟฟ้าของกล้ามเนื้อหัวใจมีความสมดุลได้มากขึ้น จึงส่งผลต่อการเต้นของหัวใจให้เป็นปกติ 
รูปแบบเภสัชภัณฑ์ของยาเม็กซิลีทีน มีทั้งยาฉีดและยาชนิดรับประทาน  ตัวยามีการดูดซึมจากระบบทางเดินอาหารอย่างรวดเร็ว  ยาเม็กซิลีทีนในกระแสเลือดยังสามารถผ่านรกหรือผ่านน้ำนมของมารดาได้เป็นอย่างดี  ยานี้จะถูกทำลายโดยตับ และร่างกายจะใช้เวลาประมาณ 10 ชั่วโมงเพื่อกำจัดยาเม็กซิลีทีนทิ้งผ่านไปกับปัสสาวะ  ซึ่งขนาดการใช้ยาเม็กซิลีทีนจะมีความสัมพันธ์กับความรุนแรงของอาการผู้ป่วย  กรณีใช้ยาเม็กซิลีทีนแบบรับประทาน ผู้ป่วยอาจต้องใช้ยาทุก 8 ชั่วโมง เมื่ออาการดีขึ้นแพทย์จึงจะค่อยๆปรับลดขนาดการใช้ยานี้ลงมา และสั่งหยุดยานี้ในที่สุด 
การใช้ยาเม็กซิลีทีนมีข้อควรระวังและข้อกำหนดบางประการที่ผู้บริโภค/ผู้ป่วยควรทราบดังนี้ เช่น 
- ห้ามใชกับผู้แพ้ยานี้ 
- ผู้ที่มีภาวะหัวใจเต้นเร็วโดยเฉพาะห้องล่างซ้าย(Ventricular tachycardia) จะมีอาการชีพจรเต้นผิดปกติหรือไม่ก็เจ็บหน้าอกเป็นอาการสำคัญ   หากปล่อยปละละเลยไม่ดูแลรักษาอาการดังกล่าว  อาจทำให้หัวใจหยุดเต้นตามมา กรณีพบเห็นอาการเหล่านี้ห้ามสรรหายาใดๆรวมถึงยาเม็กซิลีทีนมารับประทานเอง  ควรต้องได้รับการตรวจคัดกรองจากแพทย์ก่อนใช้ต่างๆรวมถึงยาเม็กซิลีทีนทุกครั้ง 
- ผู้ป่วย โรคตับ  โรคไต  แพทย์อาจต้องปรับลดขนาดการใช้ยาเม็กซิลีทีนลงอย่างเหมาะสม ด้วยอวัยวทั้งสอง จะคอยทำหน้าที่กำจัดยาเม็กซิลีทีนออกจากร่างกาย  กรณีที่ตับและ/หรือ ไตของผู้ป่วยบกพร่อง อาจทำให้เกิดการสะสมยานี้ในร่างกายเพิ่มมากขึ้น จนเกิดพิษ(ผลข้างเคียงรุนแรง)ต่อร่างกายตามมา 
- ระหว่างใช้ยานี้ หากเกิดภาวะการสูบฉีดโลหิตของหัวใจห้องต่างๆไม่ประสานกัน (Heart block) ผู้ป่วยจะสามารถสังเกตได้จากอาการต่อไปนี้ เช่น  วิงเวียนศีรษะ  เป็นลม  เหนื่อยง่าย  หายใจขัด/หายใจลำบาก  และเจ็บหน้าอก  ซึ่งควรรีบนำผู้ป่วยมาพบแพทย์ที่สถานพยาบาลทันที/ฉุกเฉิน   เพราะอาการดังกล่าวอาจเกิดจากผลข้างเคียงของยาเม็กซิลีทีน ซึ่งควรต้องได้รับการดูแลแก้ไขจากแพทย์ เช่น ปรับขนาดรับประทานยานี้ ลงหรืออาจต้องเปลี่ยนเป็นยาตัวใหม่ทดแทน 
- *กรณีที่มีอาการแพ้ยานี้ ให้สังเกตจากอาการต่างๆดังต่อไปนี้ เช่น เกิดผื่นคัน  ผื่นแดง  ผิวหนังลอก  มีไข้  หายใจมีเสียงวี๊ด  ริมฝีปาก-ใบหน้า-ช่องปาก -ลิ้น-คอมีอาการบวม  แน่นหน้าอก  หายใจขัด  ไม่ว่าจะพบเห็นอาการเพียงอย่างใดอย่างหนึ่งก็ตาม ต้องรีบนำผู้ป่วยมาพบแพทย์/มาโรงพยาบาลทันที/ฉุกเฉิน 
- การรับประทานยาชนิดใดๆร่วมกับยาเม็กซิลีทีนจะต้องได้รับอนุญาตจากแพทย์ก่อน	 เสมอ  ทั้งนี้เพื่อเป็นการป้องกันและหลีกเลี่ยงภาวะยาตีกัน(ปฏิกิริยาระหว่างยา) 
- ขณะที่ผู้ป่วยมี ความดันโลหิตต่ำ หรือมีอาการหัวใจล้มเหลวอย่างรุนแรง ต้องหลีกเลี่ยงการใช้ยาเม็กซิลีทีน  ด้วยจะทำให้อาการของโรคดังกล่าวรุนแรงขึ้น 
- สตรีมีครรภ์/ตั้งครรภ์ และสตรีในภาวะให้นมบุตร ควรหลีกเลี่ยงการใช้ยาชนิดนี้  ด้วยยังมีข้อมูลทางคลินิกด้านความปลอดภัยต่อการใช้ยานี้น้อยมาก 
- *กรณีที่ผู้ป่วยได้รับยานี้เกินขนาด สามารถสังเกตอาการต่างๆดังต่อไปนี้ เช่น ง่วงนอน  รู้สึกสับสน  คลื่นไส้  ความดันโลหิตต่ำ  หัวใจเต้นช้า  มีอาการชัก  ความรู้สึก สัมผัสเพี้ยน  การสูบฉีดโลหิตของหัวใจไม่ประสานงานกัน/หัวใจเต้นผิดปกติหัวใจเต้นเร็ว หรือเต้นผิดจังหวะ   มีภาวะโคม่า  กรณีพบว่าผู้ป่วยได้รับยานี้เกินขนาด ให้รีบนำผู้ป่วยส่งโรงพยาบาลทันที/ฉุกเฉิน 
จะเห็นว่าเม็กซิลีทีนเป็นยาที่มีอันตราย และมีข้อควรระวังมากมาย  การใช้ยานี้ได้อย่างเหมาะสมและเกิดประโยชน์ต่อผู้ป่วยในการรักษาโรค  จึงต้องเป็นไปตามคำสั่งแพทย์แต่เพียงผู้เดียว 
 
 ///// เม็กซิลีทีนมีสรรพคุณ(คุณสมบัติ)อย่างไร? ///// 
ยาเม็กซิลีทีนมีสรรพคุณ/ข้อบ่งใช้ เช่น 
- สำหรับผู้ใหญ่: ใช้บำบัดรักษาอาการหัวใจเต้นเร็ว โดยเฉพาะห้องล่างเต้นเร็ว(Ventricular tachycardia) 
- สำหรับเด็ก: ใช้บำบัดรักษาอาการหัวใจเต้นผิดจังหวะ (Arrhythmias) 
 
 ///// เม็กซิลีทีนมีกลไกการออกฤทธิ์อย่างไร? ///// 
ยาเม็กซิลีทีนเป็นยาในกลุ่ม Sodium channel blocker มีกลไกการออกฤทธิ์โดย ตัวยาจะยับยั้งการขนส่งเกลือแร่ โซเดียมในกล้ามเนื้อหัวใจ จนทำให้เกิดมีการปรับสมดุลประจุไฟฟ้าต่างๆของเกลือแร่ในกล้ามเนื้อหัวใจอย่างเหมาะสมมากขึ้น  สมดุลไฟฟ้าดังกล่าว สามารถส่งผลกระตุ้นการเต้นและการบีบตัวของหัวใจให้กลับมาเป็นปกติและก่อให้เกิดที่มาของสรรพคุณ 
 
 ///// เม็กซิลีทีนมีรูปแบบการจัดจำหน่ายอย่างไร? ///// 
ยาเม็กซิลีทีน มีรูปแบบการจัดจำหน่าย เช่น 
- ยาแคปซูลชนิดรับประทาน ที่ประกอบด้วยตัวยา Mexiletine HCl ขนาด 
150, 200, และ 250 มิลลิกรัม/แคปซูล 
 
 ///// เม็กซิลีทีนมีขนาดรับประทานอย่างไร? ///// 
ยาเม็กซิลีทีนมีขนาดรับประทาน เช่น 
ก.	สำหรับรักษาหัวใจเต้นเร็วโดยเฉพาะห้องล่างซ้าย: 
- ผู้ใหญ่: เริ่มต้นรับประทานยา 200 มิลลิกรัม ทุกๆ 8 ชั่วโมง  แพทย์อาจต้องใช้เวลา    2–3 วัน เพื่อทบทวนอาการและมีคำสั่งปรับขนาดรับประทานลดหรือเพิ่มขนาดการใช้ยาในช่วง 50–100 มิลลิกรัมตามความเหมาะสมของผู้ป่วย 
- เด็ก: ยังไม่มีข้อมูลทางคลินิกของขนาดยานี้ในเด็ก 
ข. สำหรับรักษาอาการหัวใจเต้นผิดจังหวะ: 
- เด็ก:	รับประทานยาขนาด 1.4–5 มิลลิกรัม/น้ำหนักตัว 1 กิโลกรัม/ครั้ง ทุก 8 ชั่วโมง 
- ผู้ใหญ่: ยังไม่มีข้อมูลทางคลินิกของขนาดยานี้ในผู้ใหญ่ 
อนึ่ง: 
 
- ผู้ป่วยต้องรับประทานยานี้ตรงตามขนาดและเวลาตามคำสั่งแพทย์ 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเม็กซิลีทีน   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาเม็กซิลีทีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาเม็กซิลีทีน สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาที่ขนาดปกติเดิม 
แต่อย่างไรก็ตาม เพื่อประสิทธิภาพในการรักษา ควรรับประทานยาเม็กซิลีทีน ตรงตามคำสั่งแพทย์อย่างเคร่งครัด  ไม่ควรลืมรับประทานบ่อยครั้ง 
 
 ///// เม็กซิลีทีนมีผลไม่พึงประสงค์อย่างไร? ///// 
ยาเม็กซิลีทีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร: เช่น คลื่นไส้  ท้องผูกหรือท้องเสีย   เบื่ออาหาร      กลืนลำบาก  สะอึก  เกิดแผลในกระเพาะอาหาร  เลือดออกในทางเดินอาหาร 
- ผลต่อระบบประสาท: เช่น ตัวสั่น  วิงเวียน  เดินเซ  พูดไม่ชัด  ความรู้สึกสัมผัสเพี้ยน  ง่วงนอน  กระสับกระส่าย  ซึม  ความจำสั้น  เกิดอาการชัก  ขาดสติ 
- ผลต่อตับ: เช่น ตับอักเสบ 
- ผลต่อผิวหนัง: เช่น  ผื่นผิวหนังอักเสบ   Stevens-Johnson Syndrome   มีภาวะหลั่งเหงื่อมาก 
- ผลต่อระบบหัวใจและหลอดเลือด: เช่น ชีพจรเต้นผิดปกติ   เจ็บหน้าอก  กล้ามเนื้อหัวใจขาดเลือด  ความดันโลหิตสูงหรือไม่ก็ต่ำ  หัวใจเต้นช้า  หัวใจเต้นผิดจังหวะ  ตัวบวม หัวใจล้มเหลว 
- ผลต่อสภาพจิตใจ:  เช่น มีอาการประสาทหลอน 
- ผลต่อระบบเลือด:  เช่น เกล็ดเลือดต่ำ 
- ผลต่อระบบทางเดินปัสสาวะ:  เช่น ปัสสาวะขัด 
- ผลต่อตา: เช่น การเห็นภาพซ้อน  อาการหนังตากระตุก  ตาพร่า 
 
 ///// มีข้อควรระวังการใช้เม็กซิลีทีนอย่างไร? ///// 
มีข้อควรระวังการใช้ยาเม็กซิลีทีน  เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์  สตรีในภาวะให้นมบุตร 
- ห้ามปรับขนาดการใช้ยานี้ด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก สีเม็ดยาเปลี่ยนไป 
- หากมีอาการแพ้ยานี้ ให้หยุดการใช้ยานี้ทันที และรีบพาผู้ป่วยมาพบแพทย์/มาโรงพยาบาลทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเม็กซิลีทีนด้วย) ยาแผนโบราณ  อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เม็กซิลีทีนมีปฏิกิริยาระหว่างยากับยาตัวอื่นอย่างไร? ///// 
ยาเม็กซิลีทีนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเม็กซิลีทีนร่วมกับ ยาTramadol  เพราะอาจทำให้เกิดอาการชักตามมา 
- การใช้ยาเม็กซิลีทีนร่วมกับ ยาTheophylline  จะทำใหระดับยาTheophylline 
ในกระแสเลือดเพิ่มสูงขึ้น จนเสี่ยงต่ออาการข้างเคียงที่สูงขึ้นจากยา Theophylline ตามมา 
- ห้ามใช้ยาเม็กซิลีทีนร่วมกับ ยาDroperidol  ด้วยจะทำให้เกิดอาการหัวใจเต้นผิด  จังหวะตามมา 
- หลีกเลี่ยงการใช้ยาเม็กซิลีทีนร่วมกับ ยาGolimumab  เพราะจะทำให้ระดับของยา    เม็กซิลีทีนในกระแสเลือดลดต่ำลง  จนส่งผลให้ประสิทธิภาพการรักษาของยาเม็กซิลีทีน  ด้อยลง 
 ///// ควรเก็บรักษาเม็กซิลีทีนอย่างไร? ///// 
ควรเก็บยาเม็กซิลีทีน ตามคำแนะนำที่ระบุในเอกสารกำกับยา  ห้ามเก็บยาในช่องแข็งตู้เย็น ไม่เก็บยาในห้องน้ำหรือในรถยนต์   เก็บยาในภาชนะที่ปิดมิดชิด พ้นแสง/แสงแดด ความร้อน และความชื้น  และเก็บยาให้พ้นมือเด็กและสัตว์เลี้ยง 
 
 ///// เม็กซิลีทีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเม็กซิลีทีนมียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.mims.com/thailand/drug/info/mexiletine/?type=brief&amp;mtype=generic[2017,Nov18] 
https://en.wikipedia.org/wiki/Mexiletine[2017,Nov18] 
http://docs.boehringer-ingelheim.com/Prescr[2017,Nov18]ibing%20Information/PIs/Mexitil%20Caps/Mexitil.pdf[2017,Nov18] 
https://www.drugs.com/cdi/mexiletine.html[2017,Nov18] 
https://www.drugs.com/dosage/mexiletine.html#Usual_Adult_Dose_for_Ventricular_Tachycardia[2017,Nov18] 
https://www.drugs.com/sfx/mexiletine-side-effects.html[2017,Nov18] 
https://www.drugs.com/drug-interactions/mexiletine.html[2017,Nov18]
