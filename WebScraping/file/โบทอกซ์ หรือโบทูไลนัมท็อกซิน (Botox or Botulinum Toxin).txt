โบทอกซ์ หรือโบทูไลนัมท็อกซิน (Botox or Botulinum Toxin)
 ///// บทนำ ///// 
โบทูไลนัมท็อกซิน (Botulinum Toxin ย่อว่า BTX) หรือที่รู้จักกันในชื่อ โบท็อกซ์ (Botox) เป็นสารพิษ/สารชีวพิษที่สังเคราะห์ขึ้นโดยแบคทีเรียคลอสทริเดียม โบทูไลนัม (Clostridium botulinum) ซึ่งเป็นแบคทีเรียที่พบได้โดยทั่วไปในดินและน้ำธรรมชาติ (เช่น แม่ น้ำ) แบคทีเรียนี้สร้างสปอร์ซึ่งในสปอร์จะมีการผลิตสารพิษโบทูไลนัมท็อกซิน หากร่างกายได้รับสารพิษเหล่านี้อาจก่อให้เกิดโรคที่เรียกว่า โรคโบทูลิซึม (Botulism) ซึ่งอาจเป็นอันตรายถึงแก่ชีวิต (ตาย) เนื่องจากทำให้เกิดอาการกล้ามเนื้ออ่อนแรง การมองเห็นภาพไม่ชัดเจน เหนื่อย และไม่มีแรงพูดและ/หรือกลืนลำบาก 
โบทูลินัมท็อกซินมีหลายชนิด แต่ชนิดที่มีการนำมาพัฒนาเป็นยาในทางเภสัชกรรมมีอยู่ 2 ชนิดได้แก่ ชนิดเอ (Type A) และชนิดบี (Type B) โดยอาศัยฤทธิ์ในการทำให้กล้ามเนื้ออ่อนแรงหรืออยู่ในลักษณะอัมพาตชั่วคราวมาใช้เป็นยาในการรักษาภาวะกล้ามเนื้อหดเกร็งตามบริเวณต่างๆอาทิ ลำคอ รอบตา รวมไปถึงมีการนำมาใช้ในทางศัลยกรรมเสริมสวยโดยใช้เพื่อลดเลือนริ้วรอยบริเวณใบหน้าเช่น หน้าผากและรอยระหว่างหัวคิ้ว 
ยาโบทูลินัมท็อกซินที่มีการจำหน่ายในประเทศไทยเป็นชนิดเอ เป็นยาชีววัตถุ อยู่ในกลุ่มยาควบคุมพิเศษตามกฎหมาย ซึ่งสั่งใช้ได้โดยแพทย์และการรักษาควรอยู่ภายใต้ความดูแลของแพทย์ผู้เชี่ยวชาญเท่านั้น 
 ///// ยาโบทูไลนัมท็อกซินมีสรรพคุณ (คุณสมบัติ) อย่างไร? ///// 
ยาโบทูไลนัมท็อกซินมีสรรพคุณ/ข้อบ่งใช้ดังนี้เช่น 
1. โรคกล้ามเนื้อหดเกร็งบริเวณลำคอ (Cervical Dystonia) 
2. โรคกล้ามเนื้อหดเกร็งรอบตา/โรคตากระพริบค้าง/โรคหนังตากระตุก (Blepharospasm) 
3. ลดเลือนริ้วรอยร่องลึกบริเวณใบหน้าเช่น หน้าผากและระหว่างคิ้ว (Reduce Glabellar Lines) 
 ///// ยาโบทูไลนัมท็อกซินมีกลไกการออกฤทธิ์อย่างไร? ///// 
การเคลื่อนไหวของมนุษย์เกิดจากการหดเกร็งตัวของกล้ามเนื้อในส่วนต่างๆของร่างกาย การทำงานของระบบกล้ามเนื้อนั้นมีความสัมพันธ์อย่างใกล้ชิดกับระบบประสาทซึ่งสั่งการโดยสมองผ่านเซลล์ประสาทโดยใช้สารสื่อประสาทในการนำส่งคำสั่ง สารสื่อประสาทที่มีความสำ คัญสารหนึ่งเรียกว่า เอเซทิลโคลีน (Acetylcholine) โดยยาโบทูไลนัมท็อกซินมีกลไกการออกฤทธิ์คือ ตัวยาจะออกฤทธิ์โดยการยับยั้งการหลั่งของสารสื่อประสาทชนิดนี้ ทำให้กล้ามเนื้อในส่วนที่ยาโบทูไลนัมท็อกซินออกฤทธิ์นั้นไม่สามารถทำงานได้หรืออยู่ในสภาวะอัมพาตชั่วคราว แม้สมองจะมีการสั่งให้เกิดการหดหรือคลายกล้ามเนื้อในส่วนนั้นก็ตาม 
ยาโบทูไลนัมท็อกซินไม่มีฤทธิ์ต่อระบบประสาทส่วนกลางกล่าวคือ มีความจำเพาะต่อระบบกล้ามเนื้อเท่านั้น และไม่ออกฤทธิ์ต่อสมองหรือต่อไขสันหลังทำให้สมองยังสั่งงานกล้ามเนื้อส่วนอื่นๆที่ไม่ได้รับยาโบทูไลนัมท็อกซินให้ทำงานได้ตามปกติ 
อย่างไรก็ดีโดยปกติร่างกายจะมีการตอบสนองโดยการสร้างเซลล์ประสาทขึ้นมาใหม่ ซึ่งเซลล์ประสาทที่ถูกสร้างขึ้นมาใหม่นั้นจะไม่ได้รับฤทธิ์จากยาโบทูไลนัมท็อกซิน จึงทำให้ฤทธิ์ของยาโบทูไลนัมท็อกซินต่อกล้ามเนื้อจะอยู่ในช่วง 3 - 4 เดือน 
 ///// ยาโบทูไลนัมท็อกซินมีรูปแบบการจัดจำหน่ายอย่างไร? ///// 
ยาโบทูลไลนัมท็อกซินที่นำมาใช้ทางการแพทย์ในประเทศไทย เป็นยาโบทูไลนัมท็อกซินชนิด เอ (A type) เป็นรูปแบบเภสัชภัณฑ์ยาชีววัตถุ รูปแบบยาผงพร้อมผสมเพื่อเป็นยาฉีด ขนาดความแรง 50, 100, 200 และ 500 ยูนิต 
 ///// ยาโบทูไลนัมท็อกซินมีขนาดการบริหารอย่างไร? ///// 
ยาโบทูไลนัมท็อกซินมีขนาดการบริหารยา/ใช้ยาแตกต่างกันไปขึ้นอยู่กับข้อบ่งใช้ ขนาดเนื้อเยื่อของผู้ป่วยที่จะต้องรักษา ขนาดของกล้ามเนื้อที่เกี่ยวข้อง และการตอบสนองต่อยาในการรักษาครั้งก่อนหน้าในกรณีที่ผู้ป่วยเคยได้รับยานี้มาก่อน ดังนั้นขนาดยานี้จึงอยู่ในดุลพินิจของแพทย์ผู้รักษาเป็นกรณีๆไป 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาโบทูไลนัมท็อกซิน ควรแจ้งแพทย์/พยาบาลและเภสัชกร เช่น 
- ประวัติการแพ้ยา แพ้อาหาร และแพ้สารเคมีทุกชนิด 
- ประวัติการใช้ยาทั้งยาที่แพทย์สั่งจ่ายและยาที่ซื้อทานเอง วิตามิน ผลิตภัณฑ์เสริมอาหาร และสมุนไพร 
- แจ้งให้แพทย์พยาบาลและเภสัชกรทราบ หากกำลังตั้งครรภ์ วางแผนที่จะตั้งครรภ์ หรืออยู่ในช่วงการให้นมบุตร 
- แจ้งให้แพทย์ทราบหากมีผู้ป่วยเป็นหรือเคยเป็นโรคที่เกี่ยวข้องกับระบบประสาท โรคกล้ามเนื้ออ่อนแรงมายแอสธีเนีย เกรวิส/โรคกล้ามเนื้ออ่อนแรงเอมจี (Myasthenia Gravis) โรคกล้ามเนื้ออ่อนแรงเล็มส์ (Eaton-Lambert syndrome; LEMS) โรคเส้นประสาท (Neuropa thy) หรือโรคที่เกี่ยวข้องกับภาวะทางจิตเช่น โรคจิตเภทหรือโรคซึมเศร้า 
 ///// หากลืมเข้ารับการบริหารยาควรทำอย่างไร? ///// 
หากแพทย์นัดหมายให้มีการบริหารยา/ใช้ยาโบทูไลนัมท็อกซินในครั้งต่อไปและผู้ป่วยลืมการนัดหมาย ให้แจ้งสถานพยาบาลที่ผู้ป่วยเข้ารับการรักษาอยู่ทราบโดยเร็วที่สุดเพื่อทำการนัดหมายการบริหารยาต่อไป 
 ///// ยาโบทูไลนัมท็อกซินมีผลไม่พึงประสงค์อย่างไร? ///// 
โดยทั่วไปยาโบทูไลนัมท็อกซินก่อให้เกิดผลไม่พึงประสงค์ (ผลข้างเคียง/อาการไม่พึงประสงค์/อาการข้างเคียง) น้อย อาจมีอาการปวดเล็กน้อยบริเวณที่ฉีดยา รวมไปถึงอาการบวม แดงบริเวณฉีดยา ปวดศีรษะ รู้สึกไม่สบายเนื้อตัว ภายหลังการฉีดยานี้ ผู้ป่วยบางคนอาจเกิดภาวะหนังตาหย่อน/หนังตาตก (Ptosis) ซึ่งต้องแจ้งให้แพทย์ทราบ/ไปโรงพยาบาลโดยเร็ว อย่างไรก็ดีหากภายหลังการได้รับยานี้แล้วนั้น ผู้ป่วยเกิดอาการกล้ามเนื้ออ่อนแรง ไม่มีแรง กลืนอาหารลำบาก หรือพูดลำบาก/พูดไม่ชัด หายใจไม่สะดวก/หายใจลำบาก ให้นำผู้ป่วยส่งโรงพยาบาลทันที/ฉุกเฉิน รวมไปถึงอาการแพ้ยานี้เช่น มีผื่นคันขึ้นตามตัว หนังตา-ริมฝีปาก บวม หรือหายใจไม่สะดวก ให้นำผู้ป่วยส่งโรงพยาบาลโดยทันที/ฉุกเฉินเช่นกัน 
เพื่อลดผลข้างเคียงจากยาผู้ป่วยอาจได้รับคำแนะนำให้นั่งท่าตรงหรือยืนเป็นเวลา 3 - 4 ชั่วโมงภายหลังการฉีดยานี้ และไม่ควรบีบนวดบริเวณฉีดยา 
 ///// มีข้อควรระวังการใช้ยาโบทูไลนัมท็อกซินอย่างไร? ///// 
มีข้อควรระวังการใช้ยาโบทูไลนัมท็อกซินเช่น 
- ไม่ใช้ยานี้กับผู้ป่วยที่แพ้ยานี้หรือแพ้ส่วนประกอบของยานี้ 
- ไม่ควรใช้ยานี้กับผู้ป่วยที่กำลังตั้งครรภ์ หากผู้ป่วยกำลังตั้งครรภ์หรือให้นมบุตร ควรปรึกษาแพทย์และเภสัชกรก่อนเข้ารับการบริหารยา 
- ไม่ควรใช้ยานี้กับผู้ป่วยที่มีโรคเกี่ยวกับระบบประสาท กล้ามเนื้ออ่อนแรง รวมไปถึงโรคจิตเภทหรือโรคซึมเศร้า 
***** อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยายาโบทูไลนัมท็อกซิน) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาโบทูไลนัมท็อกซินมีปฏิกิริยาระหว่างยากับยาตัวอื่นอย่างไร? ///// 
ยาโบทูไลนัมท็อกซินมีปฏิกิริยาระหว่างยากับยาตัวอื่นน้อย อย่างไรก็ดีควรหลีกเลี่ยงการใช้ยาโบทูไลนัมท็อกซินกับผู้ป่วยที่มีการใช้ยาดังต่อไปนี้เช่น 
- ยาปฏิชีวนะกลุ่มอะมิโนไกลโคไซด์ (Aminoglycosides) เช่น ยาเจนตามัยซิน (Gentamycin) ยาอะมิเคซิน (Amikacin) เนื่องจากอาจเพิ่มฤทธิ์ของยาโบทูไลนัมท็อกซิน 
- ยาเพนนิซิลลามีน (Penicillamine) ที่ใช้รักษาภาวะโลหะหนักเกินในร่างกาย เนื่องจากอาจทำให้ฤทธิ์ของยาโบทูไลนัมท็อกซินลดลง 
- ยาควินิน (Quinine) ยาคลอโรควิน (Chloroquine) และยาไฮดรอกซีคลอโรควิน (Hydroxychloroquine) ที่ใช้รักษามาลาเรีย เนื่องจากอาจทำให้ฤทธิ์ของยาโบทูไลนัมท็อกซิน ลดลง 
- ยาลดความดันโลหิตกลุ่มยับยั้งแคลเซียมแชนแนล (Calcium Channel Blockers) เช่น ยาแอมโลไดพีน (Amlodipine) ยาไนเฟดไดพีน (Nifedipine) เพราะยาเหล่านี้อาจเพิ่มฤทธิ์ของยาโบทูไลนัมท็อกซิน 
- ยาต้านการแข็งตัวของเลือดเช่น ยาวอร์ฟาริน (Warfarin) และยาแอสไพริน (Aspirin) เนื่องจากอาจเพิ่มความเสี่ยงในการเกิดห้อเลือดขึ้นได้ 
 ///// ควรเก็บรักษายาโบทูไลนัมท็อกซินอย่างไร? ///// 
โดยทั่วไปยาโบทูไลนัมท็อกซินควรเก็บรักษาในตู้เย็นอุณหภูมิ 2 - 8 องศาเซลเซียส(Celsius) ไม่เก็บยาในช่องแช่แข็งของตู้เย็น ควรบริหารยา/ใช้ยาหลังการผสมยาทันที 
*อย่างไรก็ตามเนื่องจากมีความแตกต่างในการเก็บรักษายาของยาจากแต่ละบริษัท จึงควรอ่านฉลากยาเพื่อเก็บรักษาได้อย่างถูกต้องหรือปรึกษาฝ่ายเภสัชกรรมของสถานพยาบาล 
 ///// ยาโบทูไลนัมท็อกซินมีชื่ออื่นอีกไหม? ผลิตจากบริษัทอะไรบ้าง? ///// 
ในประเทศไทยยาโบทูลนัมท็อกซิน เอ ที่ได้รับการขึ้นทะเบียนกับคณะกรรมการอาหารและยามีดังต่อไปนี้ 
 ///// บรรณานุกรม ///// 
American Pharmacists Association, Incobolulinumtoxina, Drug Information Handbook with International Trade Names. 23;2014:1078. 
The Dystonia Society. About Dystonia. http://www.dystonia.org.uk/index.php/about-dystonia/treatments/botulinum-toxin-injections/botuinum-toxin-detailed-explanation  [2015,Nov28] 
Ontecucco C, Molgó J . Botulinal neurotoxins: revival of an old killer. Current Opinion in Pharmacology. 2005;5(3): 274–279 
P K Nigam and Anjana Nigam. Botulinum Toxin. Indian J Dermatol. 2010 Jan-Mer,55(1):8-14 
Product Information Leaflet. AZZALURE http://www.medicines.org.uk/emc/medicine/21985  [2015,Nov28] 
FDA, 2009, "Information for Healthcare Professionals, FDA ALERT [08/2009]: OnabotulinumtoxinA (marketed as Botox/Botox Cosmetic), AbobotulinumtoxinA (marketed as Dysport) and RimabotulinumtoxinB (marketed as Myobloc) 
WebMD. Botilinum Toxin (Botox) http://www.webmd.com/beauty/botox/botulinum-toxin-botox\  [2015,Nov28] 
วินัย วนากูล. โรคโบทูลิซึม (Botulism). Thai J Toxicology 2008;23(2):19-24. 
สำนักงานคณะกรรมการอาหารและยา ส่วนการสืบค้นข้อมูลผลิตภัณฑ์  http://wwwapp1.fda.moph.go.th/consumer/conframe.asp  [2015,Nov28]
