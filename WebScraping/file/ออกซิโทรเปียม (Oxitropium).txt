ออกซิโทรเปียม (Oxitropium)
 ///// บทนำ ///// 
ยาออกซิโทรเปียม(Oxitropium หรือ Oxitropium Bromide) เป็นยาในกลุ่มมัสคารินิก แอนตาโกนิสต์ (Muscarinic antagonists หรือ Antimuscarinic drugs)  มีคุณสมบัติช่วยขยายหลอดลม/เป็นยาขยายหลอดลม   ทางคลินิกจึงนำมาใช้รักษา โรคหืด และโรคปอดอุดกั้นเรื้อรัง(COPD)  ลักษณะเภสัชภัณฑ์เป็นยาสูดพ่นทางปาก 
ยาออกซิโทรเปียม เป็นยาที่มีการออกฤทธิ์สั้น  ผู้ป่วยต้องได้รับยานี้ครั้งละ 200 ไมโครกรัม วันละ 2–3 ครั้ง เพื่อควบคุมอาการโรค  หลังจากได้รับยาออกซิโทรเปียมประมาณ 60–90 นาที  ตัวยาจึงจะเริ่มออกฤทธิ์ควบคุมให้หลอดลมผู้ป่วยคลายตัวและลดอาการหดเกร็ง  ผู้ป่วยโรคดังกล่าวจึงจะหายใจได้สะดวกขึ้น  ระยะเวลาของการออกฤทธิ์ยาวนาน 5–8 ชั่วโมง  ยาชนิดนี้อาจก่อให้เกิดอาการข้างเคียง(ผลข้างเคียง)ต่อระบบทางเดินหายใจได้บ้าง 
สำหรับข้อจำกัดในการใช้ยาออกซิโทรเปียม อาจอยู่ที่ช่วงเวลาของการออกฤทธิ์ที่ต้องใช้เวลานานกว่ายาทางเลือกอื่น ประกอบกับต้องใช้ยาวันละ 2–3 ครั้ง ซึ่งอาจไม่สะดวกกับผู้ป่วยเท่าใดนัก 
การเลือกใช้ยาบำบัดอาการหอบหืดจากโรคใดๆก็ตาม ควรต้องขึ้นกับดุลยพินิจของแพทย์ และต้องมีการใช้ยาต่อเนื่องเพื่อควบคุมอาการป่วยอีกด้วย 
อนึ่ง ในตลาดยาแผนปัจจุบัน ผู้บริโภ/ผู้ป่วยสามารถพบเห็นการจัดจำหน่ายยาออกซิโทรเปียมภายใต้ชื่อการค้าว่า “Oxivent” และ “Tersigan” 
 
 ///// ออกซิโทรเปียมมีสรรพคุณ(คุณสมบัติ)อย่างไร ///// 
ยาออกซิโทรเปียมมีสรรพคุณ/ข้อบ่งใช้ เช่น 
- ใช้บำบัดอาการหอบหืด จากโรคหืด และจากโรคปอดอุดกั้นเรื้อรัง(COPD) โดยใช้เป็นยาควบคุมและป้องกันมิให้อาการหอบหืดกำเริบ 
 
 ///// ออกซิโทรเปียมมีกลไกการออกฤทธิ์อย่างไร? ///// 
ยาออกซิโทรเปียม มีกลไกการออกฤทธิ์โดย ตัวยาเข้าจับกับ ตัวรับ(Recetptor) ที่อยู่บริเวณผนังกล้ามเนื้อเรียบของหลอดลมที่มีชื่อเรียกว่า Muscarinic receptors  ส่งผลทำให้หลอดลมคลายตัว จึงช่วยเปิดช่องทางให้อากาศไหลเข้าสู่ปอดได้สะดวกขึ้น 
 
 ///// ออกซิโทรเปียมมีรูปแบบการจัดจำหน่ายอย่างไร? ///// 
ยาออกซิโทรเปียมมีรูปแบบการจัดจำหน่าย เช่น 
- ยาพ่นทางปาก ที่ประกอบด้วยตัวยา Oxitropium bromide ซึ่งมีขนาดความแรง 100 ไมโครกรัมต่อการพ่นยา 1 ครั้ง 
 
 ///// ออกซิโทรเปียมมีขนาดการบริหารยาอย่างไร? ///// 
ยาออกซิโทรเปียมมีขนาดการบริหารย/ใช้ยา เช่น 
- ผู้ใหญ่:	พ่นยาขนาด 200 ไมโครกรัม วันละ 2-3 ครั้ง ตามคำสั่งแพทย์ 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาออกซิโทรเปียม  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น ผู้ที่มีภาวะปัสสาวะขัด  รวมทั้งกำลังกินยา/ใช้ยาอะไรอยู่ เพราะยาออกซิโทรเปียมอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมพ่นยาควรทำอย่างไร? ///// 
หากลืมพ่นยาออกซิโทรเปียม สามารถสูดพ่นเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณการพ่นยาเป็น 2 เท่า  ให้พ่นยาขนาดปกติ 
 
 ///// ออกซิโทรเปียมมีผลไม่พึงประสงค์อย่างไร? ///// 
ยาออกซิโทรเปียมสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ดังนี้ เช่น  ทำให้ปากแห้ง  มีอาการไอ  อาจระคายคอ  เกิดเสียงแหบและมีอาการปัสสาวะบ่อย 
 
 ///// มีข้อควรระวังการใช้ออกซิโทรเปียมอย่างไร? ///// 
มีข้อควรระวังการใช้ยาออกซิโทรเปียม เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก นอกจากมีคำสั่งจากแพทย์ 
- ห้ามปรับขนาดการพ่นยาหรือหยุดการใช้ยานี้โดยมิได้ขอคำปรึกษาจากแพทย์ 
- ห้ามใช้ยาที่มีสภาพเปลี่ยนแปลงไปจากเดิม เช่น ยาตกตะกอนแข็ง  สียาเปลี่ยนไป 
- ยานี้ไม่สามารถบรรเทาอาการหดเกร็งของหลอดลมอย่างเฉียบพลัน และห้ามใช้เป็นยาช่วยชีวิต 
- แจ้งแพทย์ทุกครั้งว่ามีการใช้ยาอื่นใดอยู่ก่อน  เพื่อหลีกเลี่ยงปฏิกิริยาระหว่างยาเหล่านั้นกับยาออกซิโทรเปียม 
- หากใช้ยานี้แล้วอาการป่วยยังไม่ดีขึ้นหรือทรุดหนักลง ต้องรีบกลับมาพบแพทย์/มาโรงพยาบาล ไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
- เรียนรู้วิธีการใช้ยานี้อย่างถูกต้องตามคู่มือการใช้ยา หรือตามคำแนะนำจากแพทย์/เภสัชกร/พยาบาล/เจ้าหน้าที่ที่เกี่ยวข้อง 
- ปฏิบัติตัวตามคำสั่งแพทย์อย่างเคร่งครัดและมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาออกซิโทรเปียมด้วย) ยาแผนโบราณทุกชนิด   อาหารเสริม  ผลิตภัณฑ์เสริมอาหาร และสมุนไพร  ต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ออกซิโทรเปียมมีปฏิกิริยาระหว่างยากับยาตัวอื่นอย่างไร? ///// 
ยังไม่พบมีรายงานทางคลินิกว่า  ยาออกซิโทรเปียมเกิดปฏิกิริยาระหว่างยากับยารับประทานชนิดใดๆ 
แต่อย่างไรก็ ตามหากพบว่าการใช้ยาใดๆร่วมกับยาออกซิโทรเปียมแล้วเกิดความผิดปกติ ให้รีบนำผู้ป่วยมาพบแพทย์/มาโรงพยาบาลโดยเร็ว 
 
 ///// ควรเก็บรักษาออกซิโทรเปียมอย่างไร? ///// 
ควรเก็บยาออกซิโทรเปียมในอุณหภูมิห้องที่เย็น  ไม่เก็บยาในช่องแช่แข็งตู้เย็น  
หลังการใช้ยาให้ปิดฝาครอบอุปกรณ์พ่นยาอย่างมิดชิด  เก็บยาให้พ้นแสง/แสงแดด ความร้อนและความชื้น  เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// ออกซิโทรเปียมมีชื่ออื่นอีกไหม? ผลิตจากบริษัทอะไรบ้าง? ///// 
ยาออกซิโทรเปียมมียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://dtb.bmj.com/content/29/20/79.2[2017,July29] 
http://journal.publications.chestnet.org/pdfaccess.ashx?url=/data/journals/chest/21505/249.pdf[2017,July29] 
http://samples.jbpub.com/9781449672447/Chapter2.pdf[2017,July29] 
https://en.wikipedia.org/wiki/Oxitropium_bromide#cite_ref-1[2017,July29] 
https://www.google.co.th/search?q=OXITROPIUM+IMAGE&amp;tbm=isch&amp;tbo=u&amp;source=univ&amp;sa=X&amp;ved=0ahUKEwjY3a_Y_enUAhWGwI8KHZLGDzUQsAQIIA&amp;biw=1920&amp;bih=950#imgrc=9CXiJSKKLTUYvM[2017,July29]
