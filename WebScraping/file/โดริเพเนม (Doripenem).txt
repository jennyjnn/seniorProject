โดริเพเนม (Doripenem)
 ///// บทนำ ///// 
ยาโดริเพเนม (Doripenem) จัดเป็นยาปฏิชีวนะประเภทเบต้า-แลคแตม (Beta lactam) ที่ออกฤทธิ์ต้านเชื้อแบคทีเรียได้กว้างขวางมาก และอยู่ในกลุ่มย่อยของยา Carbapenems ประโยชน์ทางคลินิกที่พบเห็นได้บ่อยเช่น รักษาการติดเชื้อของช่องท้อง (เยื่อบุช่องท้องอักเสบ) รักษาอาการปอดบวม การติดเชื้อของช่องทางเดินปัสสาวะ (โรคติดเชื้อระบบทางเดินปัสสาวะ) การติดเชื้อที่ไต รวมถึงการติดเชื้อในกระแสเลือด (ภาวะพิษเหตุติดเชื้อ) 
ยาโดริเพเนมมีกลไกยับยั้งการเจริญเติบโตของผนังเซลล์ในตัวแบคทีเรียส่งผลให้แบคทีเรียไม่เจริญเติบโตและตายลงในที่สุด ยานี้สามารถทำลายแบคทีเรียทั้งชนิดแกรมบวกและชนิดแกรมลบได้รวมถึงชนิด Pseudomonas aeruginosa ได้อย่างมีประสิทธิภาพ แต่ไม่สามารถกำจัดแบคทีเรียบางกลุ่มเช่น Methicillin-resistant staphylococcus aureus 
รูปแบบยาแผนปัจจุบันของยาโดริเพเนมจะมีเฉพาะยาฉีดเท่านั้น โดยสามารถฉีดเข้ากล้ามเนื้อหรือเข้าหลอดเลือดก็ได้ ตัวยาในกระแสเลือดสามารถกระจายตัวผ่านไปตามเนื้อเยื่อและของเหลวในส่วนต่างๆของร่างกายได้อย่างดี ยาโดริเพเนมสามารถจับตัวกับพลาสมาโปรตีนได้น้อยกว่า 10% จากปริมาณยาทั้งหมด ร่างกายต้องใช้เวลา 1 ชั่วโมงโดยประมาณเพื่อกำจัดยานี้จำนวนครึ่งหนึ่งออกจากกระแสเลือดโดยผ่านทิ้งไปกับปัสสาวะ ยานี้จัดว่าอยู่ในเกณฑ์ที่ปลอดภัยต่อสตรีตั้งครรภ์หากใช้ในขนาดที่ถูกต้อง 
สำหรับข้อจำกัดบางประการที่ทำให้แพทย์ไม่สามารถจ่ายยาโดริเพเนมให้กับผู้ป่วยได้ เช่น 
- ผู้ป่วยเคยแพ้ยาในกลุ่ม Carbapenem มาก่อน 
- ขณะนั้นผู้ป่วยมีการใช้ยา Probenecid ซึ่งจะเพิ่มความเสี่ยงของอาการข้างเคียง (ผลข้างเคียง) จากยาโดริเพเนมเป็นอย่างมากหากใช้ร่วมกัน 
- นอกจากนี้อาจต้องระวังการใช้ยานี้กับผู้ที่มีประวัติแพ้ยากลุ่มเพนิซิลลิน (Penicillin) อีกด้วย เพราะบางส่วนในโครงสร้างโมเลกุลของยาทั้งสองมีลักษณะที่คล้ายกัน หรือในผู้ป่วยที่มีประวัติเป็นโรคลมชักก็ควรหลีกเลี่ยงการใช้ยาโดริเพเนม 
ทั้งนี้มีข้อสังเกตและข้อมูลบางประการที่ผู้ป่วยควรทราบในคุณสมบัติของยาโดริเพเนมเพื่อ                   สร้างความเข้าใจทำให้ผู้ป่วยให้ความร่วมมือในการรักษาได้เป็นอย่างดีเช่น 
- ยานี้ใช้รักษาอาการติดเชื้อแบคทีเรียไม่ได้รักษาการติดเชื้อจากเชื้อไวรัส 
- ผู้ป่วยบางรายจะพบอาการท้องเสียได้บ้างหลังจากได้รับยาโดริเพเนม 
- ผู้สูงอายุจะเกิดอาการแพ้ยาโดริเพเนมได้มากกว่าผู้ป่วยกลุ่มอื่นๆ 
- ขนาดการใช้ยานี้ต้องเป็นไปตามคำสั่งแพทย์เท่านั้น 
- การใช้ยานี้เป็นเวลานานเกินไปอาจทำให้มีการติดเชื้อโรคชนิดอื่นแอบแฝงเข้ามาเช่น การติดเชื้อรา เป็นต้น 
อนึ่งสำหรับอาการข้างเคียงที่พบได้บ่อยจากการใช้ยาโดริเพเนมเช่น ปวดศีรษะ ท้องเสียระดับ       ไม่รุนแรง และมีอาการคลื่นไส้ หรืออาจไม่พบอาการข้างเคียงใดเลยก็ได้ 
เราสามารถพบเห็นการใช้ยาโดริเพเนมได้ตามสถานพยาบาลด้วยเป็นลักษณะยาฉีดที่ต้องจ่ายให้ผู้ป่วยตามคำสั่งของแพทย์เท่านั้น 
 ///// โดริเพเนมมีสรรพคุณ (คุณสมบัติ) อย่างไร? ///// 
ยาโดริเพเนมมีสรรพคุณข้อบ่งใช้เช่น 
- รักษาการติดเชื้อในช่องท้อง (เยื่อบุช่องท้องอักเสบ) 
- รักษาการติดเชื้อของระบบทางเดินปัสสาวะ (โรคติดเชื้อระบบทางเดินปัสสาวะ) 
- รักษาการติดเชื้อแบคทีเรียของระบบทางเดินหายใจเช่น ปอดบวม 
- รักษากรวยไตอักเสบ 
- รักษาการติดเชื้อในกระแสเลือด (ภาวะพิษเหตุติดเชื้อ) 
 ///// โดริเพเนมมีกลไกการออกฤทธิ์อย่างไร? ///// 
กลไกการออกฤทธิ์ของยาโดริเพเนมคือ ตัวยาสามารถหยุดการกระจายพันธุ์ของแบคทีเรีย โดยตัวยาจะเข้าไปยับยั้งการสร้างผนังเซลล์ของแบคทีเรีย จากการก่อกวนนี้ทำให้แบคทีเรียหยุดชะงักการเจริญเติบโตไม่สามารถแพร่พันธุ์และตายลงในที่สุด 
 ///// โดริเพเนมมีรูปแบบการจัดจำหน่ายอย่างไร? ///// 
ยาโดริเพเนมมีรูปแบบการจัดจำหน่ายเป็นยาฉีดขนาด 250 และ 500 มิลลิกรัม/ขวด 
 ///// โดริเพเนมมีขนาดการบริหารยาอย่างไร? ///// 
ยาโดริเพเนมมีขนาดการบริหารยา/ใช้ยาขึ้นกับแต่ละอาการโรค ดังนั้นขนาดยาจึงขึ้นกับดุลพินิจของแพทย์ ในที่นี้ขอยกตัวอย่างขนาดยาในกรณีดังต่อไปนี้เช่น 
ก. สำหรับการติดเชื้อในช่องท้อง (เยื่อบุช่องท้องอักเสบ): 
- ผู้ใหญ่: ฉีดยา 500 มิลลิกรัมเข้าหลอดเลือดดำทุกๆ 8 ชั่วโมงเป็นเวลา 5 - 14 วัน 
ข. สำหรับรักษากรวยไตอักเสบและโรคติดเชื้อของระบบทางเดินปัสสาวะ: 
- ผู้ใหญ่: ฉีดยา 500 มิลลิกรัมเข้าหลอดเลือดทุกๆ 8 ชั่วโมงเป็นเวลา 10 วัน 
*อนึ่ง: เด็ก: ยังไม่มีขนาดการใช้ยานี้ที่ขัดเจนสำหรับเด็ก ดังนั้นการใช้ยานี้ในเด็กจึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโดริเพเนม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาโดริเพเนมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// โดริเพเนมมีผลไม่พึงประสงค์อย่างไร? ///// 
ยาโดริเพเนมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ท้องเสีย ปวด-ตึงในบริเวณขาและเท้า ผิวสีซีด หายใจลำบาก เกิดภาวะเลือดออกง่าย อ่อนเพลีย 
ทั้งนี้ยังมีอาการข้างเคียงที่เกิดได้แต่พบไม่บ่อยนักเช่น ปวดท้อง กระหายน้ำ ปัสสาวะมีเลือดปน/ปัสสาวะเป็นเลือด ปัสสาวะน้อยลง มีไข้ ความดันโลหิตสูง คันบริเวณช่องคลอด เจ็บปาก ใบหน้าบวม น้ำหนักตัวเพิ่ม 
 ///// มีข้อควรระวังการใช้โดริเพเนมอย่างไร? ///// 
มีข้อควรระวังการใช้ยาโดริเพเนมเช่น 
- ห้ามใช้กับผู้ที่แพ้ยานี้หรือแพ้ยาในกลุ่ม Carbapenem 
- การใช้ยากับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ จะต้องเป็นไปตามคำสั่งแพทย์เท่านั้น 
- ระวังการเกิดภาวะลำไส้ใหญ่อักเสบจากการติดเชื้อ (Pseudomembranous colitis) 
- ห้ามใช้ยาที่หมดอายุแล้ว 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโดริเพเนมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// โดริเพเนมมีปฏิกิริยาระหว่างยากับยาตัวอื่นอย่างไร? ///// 
ยาโดริเพเนมมีปฏิกิริยาระหว่างยากับยาตัวอื่นเช่น 
- การใช้ยาโดริเพเนมร่วมกับยารักษาอาการชักเช่น Valproic acid จะทำให้ระดับความเข้มข้นของยา Valproic acid ในกระแสเลือดลดต่ำลง หากมีความจำเป็นต้องใช้ยาร่วมกันแพทย์จะปรับขนาดการใช้ให้เหมาะสมกับผู้ป่วยเป็นกรณีบุคคลไป 
- การใช้ยาโดริเพเนมร่วมกับยา Probenecid จะทำให้ระดับความเข้มข้นของยาโดริเพเนมในกระแสเลือดเพิ่มสูงขึ้นจนอาจทำให้ผู้ป่วยได้รับผลข้างเคียงต่างๆตามมา กรณีที่จำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาโดริเพเนมร่วมกับยาเม็ดคุมกำเนิดเช่น Ethinyl estradiol อาจทำให้ฤทธิ์ของยาคุม กำเนิดลดต่ำลง หากไม่มีความจำเป็นใดๆควรหลีกเลี่ยงการใช้ยาร่วมกันหรือใช้วิธีคุมกำเนิดอื่นร่วมด้วยเช่น ถุงยางอนามัยชาย 
 ///// ควรเก็บรักษาโดริเพเนมอย่างไร? ///// 
ควรเก็บยาโดริเพเนมภายใต้อุณหภูมิ 15 - 25 องศาเซลเซียส (Celsius) ไม่เก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// โดริเพเนมมีชื่ออื่นอีกไหม? ผลิตจากบริษัทอะไรบ้าง? ///// 
ยาโดริเพเนมที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/cdi/doripenem.html  [2015,Dec19] 
https://en.wikipedia.org/wiki/Doripenem  [2015,Dec19] 
http://www.ncbi.nlm.nih.gov/pmc/articles/PMC2730083/  [2015,Dec19] 
http://www.mims.com/Thailand/drug/info/Doribax/?type=brief  [2015,Dec19] 
http://www.drugs.com/drug-interactions/doripenem-index.html?filter=2&amp;generic_only=  [2015,Dec19]
