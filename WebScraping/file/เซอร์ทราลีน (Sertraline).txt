เซอร์ทราลีน (Sertraline)
 ///// บทนำ ///// 
ยาเซอร์ทราลีน (Sertraline) เป็นยาต้านโรคซึมเศร้าประเภท Selective serotonin reuptake inhibitor (SSRI) มีการวางจำหน่ายครั้งแรกเมื่อปี ค.ศ. 1991 (พ.ศ. 2534) โดยบริษัทไฟเซอร์ (Pfizer, บริษัทยาประเทศสหรัฐอเมริกา) สรรพคุณในทางคลินิกนอกจากจะใช้รักษาอาการซึมเศร้าแล้ว ยังนำมาบำบัดอาการย้ำคิดย้ำทำ (Obsessive compulsive disorder) อาการวิตกกังวล (Anxiety disorder) รักษาความผิดปกติที่เกิดหลังได้รับความสะเทือนใจ (Post traumatic stress disorder) รวมถึงกลุ่มอาการรุนแรงก่อนมีประจำเดือน (Premenstrual dysphoric disorder) รูปแบบยาแผนปัจจุบันของยานี้จะเป็นชนิดรับประทาน 
ยาเซอร์ทราลีนจะถูกดูดซึมอย่างช้าๆจากระบบทางเดินอาหาร ยาในกระแสเลือดสามารถซึมผ่านเข้าตามเนื้อเยื่อส่วนต่างๆของร่างกายได้มาก และผ่านเข้าน้ำนมของมารดาได้ ในกระแสเลือดตัวยาจะจับตัวกับพลาสมาโปรตีนถึงประมาณ 98% ตับเป็นอวัยวะที่คอยเปลี่ยนโครงสร้างทางเคมีของยานี้ ร่างกายต้องใช้เวลาถึงประมาณ 26 ชั่วโมงเป็นอย่างต่ำในการกำจัดยานี้ออกจากกระแสเลือด โดยผ่านทิ้งไปกับปัสสาวะและอุจจาระ 
มีข้อมูลสำคัญๆบางประการของยาเซอร์ทราลีนที่ผู้บริโภคควรทราบดังต่อไปนี้เช่น 
- ไม่ควรใช้ยาเซอร์ทราลีนขณะที่ผู้ป่วยมีการใช้ยา Pimozide หรือเพิ่งได้รับการฉีดยา	 Methylene blue 
- ห้ามใช้ยาเซอร์ทราลีนกับผู้ป่วยที่มีการใช้ยากลุ่ม MAOIs ควรหยุดการใช้ MAOIs ประมาณ 14 วันเป็นอย่างต่ำก่อนใช้ยานี้ 
- ยาต้านโรคซึมเศร้ารวมยาเซอร์ทราลีนสามารถทำให้ผู้ป่วยเกิดความคิดอยากทำร้ายตนเอง หรือคิดฆ่าตัวตายได้ ดังนั้นการใช้ยาในกลุ่มนี้จึงต้องเฝ้าระวังเรื่องพฤติกรรมที่เปลี่ยนแปลงของผู้ป่วยควบคู่กันไป 
- ห้ามใช้ยานี้กับผู้ที่มีอายุต่ำกว่า 18 ปีลงมา 
- แจ้งแพทย์เกี่ยวกับโรคประจำตัวของผู้ป่วยอย่างละเอียดทุกครั้ง ด้วยอาการป่วยบางประเภทไม่เหมาะที่จะใช้ยาเซอร์ทราลีนเช่น โรคตับ โรคไต โรคลมชัก มีภาวะเลือดออกง่าย มีอาการของไบโพลาร์/โรคอารมณ์สองขั้ว (Bipolar disorder) หรือมีประวัติติดสาร/ยาเสพติด หรือเคยคิดฆ่าตัวตายมาก่อน 
- ผู้ที่ได้รับยานี้อาจต้องใช้เวลาถึงประมาณ 4 สัปดาห์ขึ้นไปกว่าอาการจะเริ่มดีขึ้น 
- ห้ามมิให้ผู้ป่วยหยุดการใช้ยานี้เองด้วยอาจเกิดภาวะถอนยาติดตามมา 
- ห้ามรับประทานยานี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบด้วยจะทำให้ผู้ป่วยได้รับผลข้างเคียงจากยาเซอร์ทราลีนมากยิ่งขึ้น 
- ยานี้จะทำให้ความคิดการตัดสินใจช้าลง ควรต้องเพิ่มความระมัดระวังอย่างมากหากผู้ป่วยต้องขับขี่ยวดยานพาหนะ 
ยาเซอร์ทราลีนยังสามารถก่อให้เกิดอาการข้างเคียง (ผลข้างเคียง) ต่างๆเช่น มีอาการง่วง   นอน วิงเวียน เหนื่อยง่าย คลื่นไส้เล็กน้อย และปวดท้อง เป็นต้น 
คณะกรรมการอาหารและยาของไทยได้บรรจุให้ยาเซอร์ทราลีนชนิดรับประทานขนาด 50 มิลลิกรัมอยู่ในบัญชียาหลักแห่งชาติ และระบุเงื่อนไขของการใช้ยาคือ 
1. ไม่ควรใช้เป็นยาตัวแรกในการรักษา 
2. ควรได้รับการวินิจฉัยและการรักษาเบื้องต้นโดยแพทย์ผู้เชี่ยวชาญด้านจิตเวชศาสตร์ 
ยาเซอร์ทราลีนจัดอยู่ในหมวดยาอันตราย การใช้ยานี้จะต้องเป็นไปตามคำสั่งแพทย์เท่านั้น และสามารถพบเห็นการใช้ยานี้ได้ตามสถานพยาบาลทั้งของรัฐและเอกชนโดยทั่วไป 
 ///// เซอร์ทราลีนมีสรรพคุณ (คุณสมบัติ) อย่างไร? ///// 
ยาเซอร์ทราลีนมีสรรพคุณ/ข้อบ่งใช้เช่น 
- รักษาอาการซึมเศร้า (Depression) ซึ่งยานี้ก่อให้เกิดผลข้างเคียงกับผู้สูงอายุน้อยกว่ายากลุ่ม TCAs 
- บำบัดอาการย้ำคิดย้ำทำ (Obsessive compulsive disorder) ซึ่งพบว่าให้ผลการรักษาได้ดีกว่ายา Clomipramine 
- บำบัดอาการตื่นตระหนก (Panic disorder) ทางคลินิกมีรายงานว่ายาเซอร์ทราลีนรักษาอาการตื่นตระหนกได้เทียบเท่ากับยา Clomipramine, Imipramine, Clonazepam, Alprazolam, Fluvoxamine และ Paroxetine 
- รักษาอาการผิดปกติหลังได้รับความสะเทือนใจ (Post traumatic stress disorder) 
- รักษาอาการกังวลต่อการเข้าสังคม (Social anxiety disorder) 
- บำบัดกลุ่มอาการรุนแรงก่อนมีประจำเดือน (Premenstrual dysphoric disorder) 
 ///// เซอร์ทราลีนมีกลไกการออกฤทธิ์อย่างไร? ///// 
ยาเซอร์ทราลีนมีกลไกการออกฤทธิ์ต่อสมองโดยตรงโดยยับยั้งการดูดกลับของสารสื่อประสาทที่ชื่อว่า 5-HT (5-hydroxytryptamine)/สาร Serotonin ทำให้มีปริมาณ 5-HT ในบริเวณเชื่อมต่อระหว่างเซลล์ประสาทที่เรียกว่าไซแนปติกเคล็ฟท์ (Synaptic cleft) เพิ่มมากขึ้น มีผลลดอารมณ์ซึมเศร้าหรือทำให้อาการทางจิตดีขึ้น และก่อให้เกิดฤทธิ์ของการรักษาตามสรรพคุณ 
 ///// เซอร์ทราลีนมีรูปแบบการจัดจำหน่ายอย่างไร? ///// 
ยาเซอร์ทราลีนมีรูปแบบการจัดจำหน่ายเป็นยาเม็ดชนิดรับประทานขนาด 25, 50 และ 100 มิลลิกรัม/เม็ด 
 ///// เซอร์ทราลีนมีขนาดรับประทานอย่างไร? ///// 
ยาเซอร์ทราลีนมีขนาดการรับประทานขึ้นกับแต่ละอาการโรคและความรุนแรงของอาการ ขนาดรับประทานจึงอยู่ในดุลพินิจของแพทย์ผู้รักษาเป็นกรณีๆไป ในบทความนี้ขอยกตัวอย่างเช่น 
ก. รักษาภาวะซึมเศร้าและอาการย้ำคิดย้ำทำ: 
- ผู้ใหญ่อายุตั้งแต่ 18 ปีขึ้นไป: เริ่มรับประทานยาขนาด 50 มิลลิกรัมวันละครั้ง และแพทย์อาจปรับขนาดรับประทานในสัปดาห์ถัดมา ขนาดรับประทานที่ใช้คงระดับการรักษาอยู่ที่ 50 - 200 มิลลิกรัมวันละครั้ง ทั้งนี้อาการย้ำคิดย้ำทำอาจต้องใช้เวลาการรักษาหลายเดือนกว่าจะเห็นผล 
ข. รักษาอาการตื่นตระหนก อาการผิดปกติหลังได้รับความสะเทือนใจ และอาการวิตกกังวลต่อการเข้าสังคม: 
- ผู้ใหญ่อายุตั้งแต่ 18 ปีขึ้นไป: เริ่มรับประทานยาขนาด 25 มิลลิกรัมวันละครั้ง สัปดาห์ต่อมาแพทย์อาจปรับขนาดรับประทานเป็น 50 มิลลิกรัมวันละครั้ง ขนาดรับประทานที่ใช้คงระดับการรักษาอยู่ที่ 50 - 200 มิลลิกรัมวันละครั้ง 
ค. บำบัดกลุ่มอาการรุนแรงก่อนมีประจำเดือน: 
- ผู้ใหญ่อายุตั้งแต่ 18 ปีขึ้นไป: เริ่มต้นรับประทานยาขนาด 50 มิลลิกรัมวันละครั้ง ในช่วงที่มีประจำเดือนขนาดรับประทานที่ใช้คงระดับการรักษาอยู่ที่ 50 - 150 มิลลิกรัมวันละครั้ง 
* อนึ่ง 
- สามารถรับประทานยานี้ก่อนหรือหลังอาหารก็ได้ 
- ทางคลินิกมีการใช้ยานี้บำบัดอาการย้ำคิดย้ำทำในกลุ่มผู้ป่วยเด็กที่มีอายุระหว่าง 6 - 17 ปีโดยการใช้ยาจะต้องเป็นไปตามคำสั่งแพทย์ผู้รักษาเท่านั้น ส่วนอาการป่วยที่นอกเหนือจากนี้ยังไม่มีข้อมูลทางคลินิกมาสนับสนุน การใช้ยานี้ในการบำบัดรักษาอาการอื่นๆจึงอยู่ในดลุพินิจของแพทย์ผู้รักษาเป็นเฉพาะกรณีๆ 
- เด็กอายุต่ำกว่า 6 ปี: ยังไม่มีข้อมูลทางคลินิกที่แน่ชัดถึงประสิทธิภาพและผลข้างเคียงของยานี้ในเด็กกลุ่มอายุนี้ การใช้ยานี้ในเด็กวัยนี้จึงอยู่ในดุลพินิจของแพทย์ผู้รักษาเป็นเฉพาะแต่ละกรณี 
- การใช้ยานี้กับผู้ป่วยโรคตับ แพทย์จะพิจารณาปรับขนาดรับประทานและระยะเวลาของการใช้ยาลดลง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่า นั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเซอร์ทราลีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาเซอร์ทราลีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเซอร์ทราลีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
อย่างไรก็ตามการลืมรับประทานยาเซอร์ทราไลน์บ่อยๆหลายครั้งหรือหยุดการใช้ยานี้เอง สามารถก่อให้เกิดอาการถอนยาได้ (Withdrawal-like symtoms) 
 ///// เซอร์ทราลีนมีผลไม่พึงประสงค์อย่างไร? ///// 
ยาเซอร์ทราลีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อสภาพจิตใจ: เช่น มีภาวะนอนไม่หลับหรือเกิดภาวะซึมเศร้ามากขึ้น รวมถึงเกิดภาวะอยากทำร้ายตนเองหรือคิดฆ่าตัวตาย 
- ผลต่อระบบประสาท: เช่น ก่อให้เกิดอาการวิงเวียน ง่วงนอน ปวดศีรษะ เกิดภาวะตัวสั่น เกิดลมชัก รู้สึกสับสน เกิดภาวะ Serotonin syndrome 
- ผลต่อการทำงานของหัวใจ: เช่น เจ็บหน้าอก ชีพจรเต้นผิดปกติ มีอาการบวมตามมือ-เท้า ความดันโลหิตสูงหรือไม่ก็ต่ำ หัวใจเต้นเร็ว หัวใจเต้นผิดจังหวะ 
- ผลต่อระบบทางเดินอาหาร: เกิดอาการท้องเสียหรือท้องผูก ปากแห้ง คลื่นไส้ ปวดท้อง เป็นแผลในกระเพาะอาหาร ลำไส้ใหญ่อักเสบ ลิ้นเป็นแผล เลือดออกในทางเดินอาหาร 
- ผลต่อระบบเผาผลาญพลังงานของร่างกาย: เช่น ระดับคอเลสเตอรอล/เฮชดีแอลคอเลสเตอ รอล (HDL)/แอลดีแอลคอเลสเตอรอล (LDL) ในเลือดเพิ่มสูงขึ้น 
- ผลต่อระบบสืบพันธุ์: เช่น ทำให้สมรรถนะทางเพศของบุรุษถดถอย/นกเขาไม่ขัน 
- ผลต่อผิวหนัง: เช่น เกิดสิว ผื่นคัน เหงื่อออกมาก ลมพิษ 
- ผลต่อระบบเลือด: เช่น เกิดภาวะโลหิตจาง รวมถึง Leukopenia (เม็ดเลือดขาวต่ำ), Pancyto penia (เม็ดเลือดทุกชนิดต่ำ) และ Thrombocytopenia (เกล็ดเลือดต่ำ) 
- ผลต่ออวัยวะตับ: เช่น ทำให้เอนไซม์การทำงานของตับ/ทรานซามิเนส (Serum transaminase) เพิ่มสูงขึ้นในเลือด ตับทำงานผิดปกติ/ตับอักเสบ 
- ผลต่อระบบภูมิคุ้มกันต้านทานโรค: เช่น มีรายงานว่าอาจทำให้ร่างกายติดเชื้อเริม (Herpes simplex) ได้ง่าย 
- ผลต่อระบบการมองเห็น: เช่น การมองเห็นผิดปกติ เห็นภาพไม่ชัดเจน ปวดตา รูม่านตาขยาย 
- ผลต่อระบบทางเดินหายใจ: เช่น คอหอยอักเสบ คัดจมูก มีอาการหาวบ่อย 
 ///// มีข้อควรระวังการใช้เซอร์ทราลีนอย่างไร? ///// 
มีข้อควรระวังการใช้ยาเซอร์ทราลีนเช่น 
- ห้ามใช้กับผู้ที่แพ้ยาเซอร์ทราลีน 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร ผู้สูงอายุ โดยไม่มีคำสั่งแพทย์ 
- ห้ามใช้ยานี้กับเด็กและผู้ที่มีอายุต่ำกว่า 18 ปี ยกเว้นแต่อาการย้ำคิดย้ำทำซึ่งการใช้ยาจะ ต้องเป็นไปตามคำสั่งแพทย์ผู้รักษาเท่านั้น 
- ห้ามปรับขนาดรับประทานหรือหยุดการใช้ยาด้วยตนเอง 
- ห้ามใช้ยาที่มีสภาพเปลี่ยนแปลงไปจากเดิม 
- หากผู้ป่วยมีอาการอยากทำร้ายตนเองหรือคิดฆ่าตัวตาย ให้รีบพาผู้ป่วยมาพบ	แพทย์/มาโรงพยาบาลทันทีเพื่อแพทย์พิจารณาปรับแนวทางการรักษา 
- ห้ามใช้ร่วมกับยากลุ่ม MAOIs ควรหยุดการใช้ยากลุ่ม MAOIs ประมาณ 14 วันขึ้นไปก่อนการใช้ยาเซอร์ทราลีน 
- กรณีพบอาการแพ้ยาเช่น แน่นหน้าอก หายใจไม่ออก/หายใจลำบาก บวมตามร่างกาย หรือ มีผื่นคันขึ้นเต็มตัว ให้หยุดการใช้ยานี้ทันทีแล้วรีบพาผู้ป่วยส่งโรงพยาบาลโดยเร็วทันที/ฉุกเฉิน 
- ญาติต้องคอยช่วยสังเกตอาการผิดปกติหรือพัฒนาการของผู้ป่วย เพื่อมีข้อมูลที่จะเป็นประ โยชน์สำหรับแพทย์ใช้ในการปรับระดับการรักษาได้อย่างถูกต้อง 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเซอร์ทราลีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เซอร์ทราลีนมีปฏิกิริยาระหว่างยากับยาตัวอื่นอย่างไร? ///// 
ยาเซอร์ทราลีนมีปฏิกิริยาระหว่างยากับยาตัวอื่นเช่น 
- ห้ามหรือหลีกเลี่ยงการใช้ยาเซอร์ทราลีนร่วมกับยา 5-hydroxytryptophan, Dextromethor phan, Tramadol, Zolmitriptan ด้วยอาจก่อให้เกิดภาวะที่เรียกกันว่า Serotonin syndrome 
- การใช้ยาเซอร์ทราลีนร่วมกับยา Bupropion อาจทำให้เสี่ยงกับการเกิดอาการชัก นอกจากนี้ยังทำให้ระดับยาเซอร์ทราลีนในกระแสเลือดเพิ่มสูงขึ้นจนอาจทำให้ผู้ป่วยได้รับอาการข้างเคียงต่างๆจากยาเซอร์ทราลีนตามมา หากไม่มีความจำเป็นใดๆควรหลีกเลี่ยงการใช้ยาร่วมกัน 
- หลีกเลี่ยงการใช้ยาเซอร์ทราลีนร่วมกับยา Phenylpropanolamine ด้วยจะทำให้ผู้ป่วยได้รับอาการข้างเคียงจาก Phenylpropanolamine เพิ่มมากขึ้นเช่น มีอาการหงุดหงิด กระสับกระส่าย และวิตกกังวล เป็นต้น 
- หลีกเลี่ยงการใช้ยาเซอร์ทราลีนร่วมกับยา Aspirin ด้วยอาจเกิดภาวะเลือดออกง่ายโดยเฉพาะกับผู้ป่วยกลุ่มสูงอายุจะเป็นกลุ่มเสี่ยงที่เกิดภาวะเลือดออกง่ายได้มากที่สุด 
 ///// ควรเก็บรักษาเซอร์ทราลีนอย่างไร? ///// 
ควรเก็บยาเซอร์ทราลีนภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// เซอร์ทราลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเซอร์ทราลีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://en.wikipedia.org/wiki/Selective_serotonin_reuptake_inhibitor#List_of_agents [2016,March19] 
https://en.wikipedia.org/wiki/Sertraline#Pharmacokinetics  [2016,March19] 
http://www.drugs.com/sertraline.html  [2016,March19] 
http://www.drugs.com/dosage/sertraline.html  [2016,March19] 
http://www.drugs.com/drug-interactions/sertraline-index.html?filter=3&amp;generic_only=  [2016,March19] 
http://www.mims.com/THAILAND/Home/GatewaySubscription/?generic=Sertraline  [2016,March19] 
http://www.mims.com/Thailand/drug/search?q=sertraline  [2016,March19]
