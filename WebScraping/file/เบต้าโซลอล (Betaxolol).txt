เบต้าโซลอล (Betaxolol)
 ///// บทนำ ///// 
ยาเบต้าโซลอล (Betaxolol) เป็นยาในกลุ่มซีเลคทีฟ เบต้า-1 รีเซพเตอร์ บล็อกเกอร์ (Selective beta-1 receptor blocker หรือ Beta blocker) วงการแพทย์นำมาใช้รักษาโรคความดันโลหิตสูงและโรคต้อหินด้วยมีฤทธิ์ลดความดันในลูกตาทำให้ป้องกันความเสียหายที่จะเกิดกับเส้นประสาทของตา 
รูปแบบยาเบต้าโซลอลที่เป็นยาแผนปัจจุบันในสถานพยาบาลจะมีทั้งยาชนิดรับประทานและยาหยอดตา 
เมื่อยานี้ดูดซึมเข้าสู่กระแสเลือด ตัวยาจะเข้าจับกับพลาสมาโปรตีน 89% ตับจะคอยเปลี่ยนโครงสร้างทางเคมีของยานี้ ร่างกายต้องใช้เวลาประมาณ 14 - 22 ชั่วโมงในการกำจัดยา 50% ออกจากร่างกายโดยผ่านไปกับปัสสาวะ 
คณะกรรมการอาหารและยาของไทยได้บรรจุยาเบต้าโซลอลลงในบัญชียาหลักแห่งชาติโดยระบุการใช้เพื่อรักษาโรคต้อหินและมีรูปแบบการใช้เป็นยาหยอดตา 
ยาเบต้าโซลอลมีความเฉพาะเจาะจงต่อโรค การเลือกใช้ยาตัวนี้จะต้องเป็นไปตามคำสั่งของแพทย์ผู้รักษาเท่านั้น 
 ///// เบต้าโซลอลมีสรรพคุณ (คุณสมบัติ) อย่างไร? ///// 
ยาเบต้าโซลอลมีสรรพคุณดังนี้\ 
- รักษาภาวะหัวใจขาดเลือด (Angina pectoris) 
- รักษาโรคความดันโลหิตสูง 
- รักษาโรคต้อหิน (Open-angle glaucoma) 
- รักษาความดันในลูกตาสูง 
 ///// เบต้าโซลอลมีกลไกการออกฤทธิ์อย่างไร? ///// 
กลไกการออกฤทธิ์ของยาเบต้าโซลอลคือ ตัวยาจะออกฤทธิ์ปิดกั้นตัวรับที่มีชื่อว่า เบต้ารีเซพเตอร์ (Beta receptor) ที่อยู่ในเนื้อเยื่อต่างๆส่งผลให้หัวใจเต้นช้าและมีการบีบตัวลดลง นอกจากนี้ยังทำให้ความดันภายในลูกตาลดต่ำจากลดการสร้างของเหลวภายในลูกตา 
 ///// เบต้าโซลอลมีรูปแบบการจัดจำหน่ายอย่างไร? ///// 
ยาเบต้าโซลอลมีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 10 และ 20 มิลลิกรัม/เม็ด 
- ยาหยอดตา ขนาดความแรง 2.5 และ 5 มิลลิกรัม/มิลลิลิตร 
 ///// เบต้าโซลอลมีขนาดรับประทานอย่างไร? ///// 
ยาเบต้าโซลอลมีขนาดรับประทานดังนี้เช่น 
สำหรับรักษาความดันโลหิตสูง: 
- ผู้ใหญ่: รับประทาน 10 - 20 มิลลิกรัมวันละครั้ง หากจำเป็นแพทย์อาจเพิ่มขนาดรับประทานเป็น 40 มิลลิกรัม/วัน ทั้งนี้ขึ้นอยู่กับการตอบสนองของร่างกายผู้ป่วย 
- ผู้สูงอายุ: รับประทานที่ 5 - 10 มิลลิกรัม/วัน และแพทย์อาจมีการปรับขนาดรับประทาน ซึ่งขึ้นกับการตอบสนองของอาการผู้ป่วย 
- เด็ก: ข้อมูลผลข้างเคียงจากการใช้ยานี้ในเด็กยังไม่มีการศึกษาที่ให้ผลชัดเจน การใช้ยานี้ในเด็กจึงขึ้นกับดุลพินิจของแพทย์ผู้รักษา 
*****หมายเหตุ: 
- สามารถรับประทานยานี้ก่อนหรือพร้อมอาหารก็ได้ 
- การใช้ยานี้เป็นยาหยอดตาในโรคต้อหินต้องเป็นการสั่งการใช้ยาและขนาดยาจากแพทย์ผู้รักษาเท่านั้นซึ่งจะแตกต่างกันในแต่บุคคลเป็นกรณีไป 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเบต้าโซลอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเบต้าโซลอลอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลาย ประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเบต้าโซลอลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// เบต้าโซลอลมีผลไม่พึงประสงค์อย่างไร? ///// 
ยาเบต้าโซลอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น 
ก. หากเป็นยาหยอดตา อาจเกิดอาการเจ็บตาเล็กน้อย รู้สึกคันตา ระคายเคืองตา ตากลัวแสง 
ข. หากเป็นยาชนิดรับประทาน อาจทำให้เกิดอาการอ่อนเพลีย หมดแรง/ล้า ปวดศีรษะ นอนไม่หลับ มือ - เท้าเย็น ระคายเคืองในกระเพาะอาหาร หัวใจเต้นช้าโดยเฉพาะในผู้สูงอายุ 
อาการของผู้ที่ได้รับประทานยานี้เกินขนาดคือ มักมีอาการหัวใจเต้นช้านำมาก่อนและอาจเกิดภาวะหัวใจล้มเหลวติดตามมา ความดันโลหิตต่ำ หลอดลมหดตัว/หายใจลำบาก ระดับน้ำตาลในเลือดต่ำ หากพบอาการดังกล่าวควรรีบนำตัวผู้ป่วยส่งแพทย์/ส่งโรงพยาบาลทันที 
 ///// มีข้อควรระวังการใช้เบต้าโซลอลอย่างไร? ///// 
มีข้อควรระวังการใช้ยาเบต้าโซลอลดังนี้เช่น 
- ห้ามใช้กับผู้แพ้ยานี้ 
- ห้ามใช้กับผู้ป่วยที่มีภาวะหัวใจเต้นช้า (Sinus bradycardia) ผู้ป่วยที่มีภาวะช็อกจากมีพยาธิสภาพของหัวใจ (Cardiogenic shock) ผู้ป่วยโรคหัวใจล้มเหลว (Overt cardiac failure) 
- ห้ามใช้ยานี้กับสตรีตั้งครรภ์ 
- ระวังการใช้ยานี้กับเด็กและสตรีที่อยู่ในภาวะให้นมบุตร 
- ระวังการใช้ยานี้ในผู้ป่วยที่มีความเสี่ยงการเกิดโรคหัวใจ ผู้ที่เป็นโรคหืด ผู้ป่วยโรคเบาหวาน ผู้ป่วยโรคตับ โรคไต ผู้ป่วยโรคต่อมไทรอยด์เป็นพิษ 
- ห้ามหยุดใช้ยานี้ทันที การหยุดใช้ยานี้แพทย์จะเป็นผู้ปรับลดขนาดการใช้อย่างค่อยเป็นค่อยไป 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเบต้าโซลอลด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เบต้าโซลอลมีปฏิกิริยาระหว่างยากับยาตัวอื่นอย่างไร? ///// 
ยาเบต้าโซลอลมีปฏิกิริยาระหว่างยากับยาตัวอื่นดังนี้เช่น 
- การใช้ยาเบต้าโซลอลร่วมกับยา Reserpine อาจนำมาซึ่งผลข้างเคียงเรื่องความดันโลหิตต่ำและหัวใจเต้นช้าติดตามมา หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาเบต้าโซลอลร่วมกับยาขยายหลอดลมเช่น Theophylline อาจส่งผลให้ฤทธิ์การรักษาของเบต้าโซลอลลดลง และทำให้ Theophylline ออกฤทธิ์ได้มากขึ้น ซึ่งจะพบอาการคลื่นไส้ อาเจียน นอนไม่หลับ ตัวสั่น และกระสับกระส่าย หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาเบต้าโซลอลร่วมกับยา Diltiazem (ยาโรคความดันโลหิตสูง) อาจทำให้เกิดผลข้างเคียงของยาเบต้าโซลอลติดตามมาได้มากขึ้นเช่น อ่อนแรง ปวดศีรษะ เป็นลม บวมตามแขน - ขา น้ำหนักเพิ่ม หายใจไม่สะดวก/หายใจลำบาก หากจำเป็นต้องใช้ยาร่วมกันแพทย์จะปรับขนาดรับประ ทานให้เหมาะสมเป็นรายบุคคลไป 
- การใช้ยาเบต้าโซลอลร่วมกับยาต้านไวรัสเอชไอวีเช่น Atazanavir สามารถเพิ่มความเสี่ยงของภาวะหัวใจเต้นผิดจังหวะ อาจมีอาการวิงเวียนเป็นลมร่วมด้วยควรหลีกเลี่ยงการใช้ยาร่วมกัน 
 ///// ควรเก็บรักษาเบต้าโซลอลอย่างไร? ///// 
ควรเก็บยาเบต้าโซลอลภายในช่วงอุณหภูมิ 15 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เบต้าโซลอลมีชื่ออื่นอีกไหม? ผลิตจากบริษัทอะไรบ้าง? ///// 
ยาเบต้าโซลอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Betaxolol [2015,Feb7]
	2 http://drug.fda.moph.go.th:81/nlem.in.th/search?keyword=betaxolol [2015,Feb7]
	3 http://www.mims.com/USA/drug/info/betaxolol/?type=full&amp;mtype=generic#Dosage [2015,Feb7]
	4 http://www.drugs.com/drug-interactions/betaxolol.html [2015,Feb7]
	5 http://www.drugs.com/ppa/betaxolol-hcl.html [2015,Feb7]
	6 http://www.drugs.com/imprints/b-kerlone-20-14656.html [2015,Feb7]
	7 http://www.mims.com/Thailand/drug/info/Betoptic%20S/ [2015,Feb7]
