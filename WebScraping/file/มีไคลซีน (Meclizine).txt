มีไคลซีน (Meclizine)
 ///// บทนำ ///// 
ยามีไคลซีน (Meclizine) หรือยามีโคลซีน (Meclozine) เป็นยาต้านฮีสตามีน (Histamine) รุ่นแรกและจัดอยู่ในอนุพันธุ์ของปิเปอราซีน (Piperazine derivatives) มีการออกฤทธิ์ที่ตัวรับ (Receptor) ซึ่งเรียกว่า H1 receptor (Histamine 1 receptor) ซึ่งคล้ายกับยาต้านฮีสตามีนตัวอื่นๆ ยามีไคลซีนยังออกฤทธิ์กดประสาทส่วนกลางส่งผลบรรเทาอาการวิงเวียนและอาเจียนได้ ทางคลีนิกยังนำมาใช้เป็นยาป้องกันอาการเมารถ-เมาเรือ โดยให้รับประทานยาก่อนการเดินทางประมาณ 1 ชั่วโมงถ้าจำเป็นอาจต้องรับประทานซ้ำ 
อาการข้างเคียง (ผลข้างเคียง) ที่โดดเด่นของยานี้ได้แก่ ทำให้รู้สึกง่วงนอน สำหรับผู้ป่วยที่สูงอายุยานี้อาจส่งผลให้มีอาการหลงลืมจึงต้องใช้ยานี้ด้วยความระมัดระวัง 
รูปแบบยาแผนปัจจุบันของยานี้จะเป็นยาชนิดรับประทานหรือชนิดอมใต้ลิ้น หลังจากดูดซึมจากระบบทางเดินอาหาร ตับจะเปลี่ยนโครงสร้างของยานี้ ร่างกายต้องใช้เวลาประมาณ 6 ชั่วโมงเพื่อกำจัดยาจำนวนครึ่งหนึ่งออกจากกระแสเลือด 
ข้อมูลเบื้องต้นที่แพทย์มักจะสอบถามผู้ป่วยก่อนการจ่ายยานี้ 
- จะเป็นประวัติสุขภาพประจำตัวของผู้ป่วยเช่น มีโรคตับ โรคไต โรคหืด ต้อหิน ต่อมลูกหมากโต หรือมีภาวะปัสสาวะขัดหรือไม่ 
- พร้อมกับย้ำเตือนให้หลีกเลี่ยงการขับขี่ยวดยานพาหนะจากผลข้างเคียงที่ทำให้เกิดอาการง่วงนอน 
- หรือการรับประทานยานี้พร้อมกับเครื่องดื่มที่มีแอลกอฮอล์เป็นส่วนประกอบนั้นถือเป็นข้อห้ามโดยเด็ดขาดเพราะจะก่อให้เกิดอาการวิงเวียนอย่างมาก 
- นอกจากนี้ผู้ป่วยจะต้องไม่ปรับเพิ่มปริมาณการรับประทานด้วยตนเอง 
- กรณีที่ได้รับยาชนิดเคี้ยวก่อนกลืน ผู้ป่วยจะต้องเคี้ยวยาตามที่ระบุในเอกสารกำกับยา ห้ามกลืนทั้งเม็ด ทั้งนี้เพื่อช่วยในการกระจายตัวและการดูดซึมเข้าสู่ร่างกายได้ดีขึ้น 
- หรือหากพบอาการแพ้ยาเช่น อึดอัด/หายใจไม่ออก/หายใจลำบาก ใบหน้า-แขน-ขา-คอมีอาการบวม หรือมีไข้สูงหลังรับประทานยานี้ ให้หยุดการใช้ยานี้ทันทีแล้วรีบมาพบแพทย์/มาโรงพยาบาลโดยเร็ว/ทันที/ฉุกเฉิน 
 ///// มีไคลซีนมีสรรพคุณ (คุณสมบัติ) อย่างไร? ///// 
ยามีไคลซีนมีสรรพคุณ/ข้อบ่งใช้คือ 
- ป้องกันการเมารถ - เมาเรือ 
 ///// มีไคลซีนมีกลไกการออกฤทธิ์อย่างไร? ///// 
กลไกการออกฤทธิ์ของยามีไคลซีนคือ ตัวยาจะออกฤทธิ์ที่ตัวรับชื่อ H1-receptor (Histamine 1-receptor) โดยแสดงฤทธิ์เป็นสารประเภท Anticholinergic และมีฤทธิ์กดประสาทส่วนกลางส่งผลให้ยับยั้งอาการคลื่นไส้ - อาเจียนได้ตามสรรพคุณ 
 ///// มีไคลซีนมีรูปแบบการจัดจำหน่ายอย่างไร? ///// 
สำหรับประเทศไทยยามีไคลซีนมีรูปแบบการจัดจำหน่ายเป็นยาเม็ดชนิดเคี้ยวก่อนกลืนขนาด 12.5 และ 25 มิลลิกรัม/เม็ด 
 ///// มีไคลซีนมีขนาดรับประทานอย่างไร? ///// 
ยามีไคลซีนมีขนาดรับประทานเช่น 
ก. สำหรับบรรเทาอาการคลื่นไส้ - อาเจียน: ผู้ใหญ่และเด็กที่มีอายุมากกว่า 12 ปีขึ้นไป รับประทาน 25 - 50 มิลลิกรัมวันละครั้งตามความจำเป็น 
ข. สำหรับบรรเทาอาการวิงเวียน: ผู้ใหญ่และเด็กที่มีอายุมากกว่า 12 ปีขึ้นไป รับประ ทานครั้งละ 25 มิลลิกรัมวันละ 1 - 4 ครั้ง หรือรับประทานครั้งละ 50 มิลลิกรัมวันละ 2 ครั้ง 
ค. สำหรับป้องกันอาการเมารถ - เมาเรือ: ผู้ใหญ่และเด็กที่มีอายุมากกว่า 12 ปีขึ้นไป รับประทาน 25 - 50 มิลลิกรัมก่อนออกเดินทางประมาณ 1 ชั่วโมง ไม่ควรรับประทานยาเกิน 50 มิลลิกรัมใน 1 วัน 
*อนึ่ง: 
- สามารถรับประทานยานี้ก่อนหรือพร้อมอาหารก็ได้ 
- เด็กอายุต่ำกว่า 12 ปี: ยังไม่ทราบแน่ชัดถึงประสิทธิภาพและผลข้างเคียงของยานี้ในผู้ป่วยกลุ่มนี้ การใช้ยานี้ในผู้ป่วยกลุ่มนี้จึงอยู่ในดุลพินิจของแพทย์ผู้รักษา 
*****หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยามีไคลซีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยามีไคลซีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยามีไคลซีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// มีไคลซีนมีผลไม่พึงประสงค์อย่างไร? ///// 
ยามีไคลซีนอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น อาจพบอาการไอ การกลืนอาหารลำบาก วิงเวียน ง่วงนอน หัวใจเต้นเร็ว อาจมีผื่นคัน แน่นอึดอัด/หายใจลำบาก ตาพร่า ตาแห้ง ปากแห้ง และปวดศีรษะ เป็นต้น 
 ///// มีข้อควรระวังการใช้มีไคลซีนอย่างไร? ///// 
มีข้อควรระวังการใช้มีไคลซีนเช่น 
- ห้ามใช้กับผู้แพ้ยานี้ 
- ห้ามปรับขนาดรับประทานยานี้เพิ่มด้วยตนเอง 
- ระวังการใช้ยานี้กับเด็ก ผู้สูงอายุ สตรีตั้งครรภ์ และสตรีที่อยู่ในภาวะให้นมบุตร การใช้ยากับผู้ป่วยกลุ่มนี้ต้องเป็นไปตามคำสั่งจากแพทย์เท่านั้น 
- ระวังการใช้ยานี้กับผู้ป่วยโรคต้อหิน ผู้ที่มีความผิดปกติทางระบบหายใจ ผู้ป่วยโรคต่อมลูกหมากโต 
- หลีกเลี่ยงการขับขี่ยวดยานพาหนะด้วยตนเองในระหว่างการใช้ยานี้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
อนึ่ง: ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยามีไคลซีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// มีไคลซีนมีปฏิกิริยาระหว่างยากับยาตัวอื่นอย่างไร? ///// 
ยามีไคลซีนมีปฏิกิริยาระหว่างยากับยาตัวอื่นเช่น 
- การใช้ยามีไคลซีนร่วมกับยาที่ออกฤทธิ์กดประสาทส่วนกลางเช่น Barbiturates เครื่องดื่มประเภทสุรา ยากล่อมประสาท/ยาคลายเครียดต่างๆ ยานอนหลับ ยาแก้ปวด ยาบรรเทาอาการโรคหวัด สามารถทำให้อาการข้างเคียงของยามีไคลซีนเพิ่มได้มากขึ้นเช่น มีอาการวิงเวียนและง่วงนอนอย่างมาก หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยามีไคลซีนร่วมกับยา Potassium citrate ชนิดรับประทานสามารถกระตุ้นให้เกิดการระคายเคืองต่อกระเพาะอาหารและลำไส้เล็กส่วนต้นจนอาจเกิดแผลและมีเลือดออกติดตามมา หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยามีไคลซีนร่วมกับยา Tamadol สามารถทำให้เกิดการกดศูนย์หายใจของสมอง แนะนำให้หลีกเลี่ยงการใช้ยาร่วมกัน 
- ห้ามใช้ยามีไคลซีนร่วมกับผู้ป่วยด้วยโรคหืดด้วยจะทำให้เพิ่มปริมาณสารคัดหลั่งที่หลอดลมจนอาจเกิดการอุดตันในช่องทางเดินหายใจตามมา 
 ///// ควรเก็บรักษามีไคลซีนอย่างไร? ///// 
สามารถเก็บยามีไคลซีนที่อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// มีไคลซีนมีชื่ออื่นอีกไหม? ผลิตจากบริษัทอะไรบ้าง? ///// 
ยามีไคลซีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
https://en.wikipedia.org/wiki/Meclizine [2015,Aug29] 
https://en.wikipedia.org/wiki/Piperazine [2015,Aug29] 
http://www.mims.com/Philippines/drug/info/Bonamine/?type=BRIEF  [2015,Aug29] 
http://www.drugs.com/meclizine.html [2015,Aug29] 
http://www.drugs.com/drug-interactions/meclizine-index.html?filter=3&amp;generic_only=  [2015,Aug29]
