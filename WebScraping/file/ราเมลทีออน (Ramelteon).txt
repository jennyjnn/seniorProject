ราเมลทีออน (Ramelteon)
 ///// บทนำ ///// 
ยาราเมลทีออน(Ramelteon) เป็นยาที่ใช้รักษาอาการนอนไม่หลับ (Insomnia) ถูกจัดอยู่ในกลุ่มเมลาโทนิน รีเซพเตอร์  อะโกนิสต์ (Melatonin receptor agonists) ตัวยานี้มีโครงสร้างโมเลกุลคล้ายกับฮอร์โมนเมลาโทนิน (Melatonin) ที่ถูกสังเคราะห์จากต่อมไพเนียล (Pineal gland)ในสมองซึ่งทำหน้าที่ควบคุมระบบการนอนของมนุษย์นั่นเอง  ยาราเมลทีออนจะมีการออกฤทธิ์ที่ตัวรับ(Receptor)ชื่อ Melatonin(MT) receptor  2 ชนิด คือ MT1 ซึ่งอยู่ในสมอง กับ MT2 ในลูกตา ส่งผลให้รู้สึกง่วงนอนและสามารถนอนหลับได้ 
ยาราเมลทีออนมีรูปแบบเภสัชภัณฑ์เป็นยาชนิดรับประทาน  การดูดซึมจากระบบทางเดินอาหารเข้าสู่กระแสเลือดมีน้อยมากเพียงประมาณ 1.8%  เอนไซม์ในตับที่ชื่อ CYP1A2(Cytochrome P450 1A2) จะคอยเปลี่ยนโครงสร้างของยาชนิดนี้  ซึ่งร่างกายต้องใช้เวลาประมาณ 1–2.6 ชั่วโมงในการกำจัดยานี้ออกจากกระแสเลือดโดยผ่านทิ้งไปกับปัสสาวะและบางส่วนไปกับอุจจาระ 
ทางคลินิก แพทย์จะให้ผู้ป่วยรับประทานยานี้เพียงครั้งเดียวก่อนนอนครึ่งชั่วโมง  ระยะเวลาของการใช้ยานี้จะขึ้นอยู่กับดุลยพินิจของแพทย์ โดยพิจารณาจากอาการนอนไม่หลับของผู้ป่วยเป็นกรณีๆไป 
มีข้อจำกัดการใช้ยาราเมลทีออนที่ผู้บริโภค/ผู้ป่วยควรทราบไว้ ดังนี้ เช่น 
- ห้ามใช้กับผู้แพ้ยานี้ 
- ห้ามใช้ยาราเมลทีออนกับผู้ป่วยโรคตับ และกับผู้ที่มีภาวะหยุดหายใจขณะนอนหลับ/โรคนอนหลับแล้วหยุดหายใจ 
- ห้ามรับประทานยาราเมลทีออนร่วมกับยา Fluvoxamine ด้วยจะทำให้ระดับยาราเมลทีออนในกระแสเลือดเพิ่มสูงจนส่งผลเป็นอันตรายต่อผู้บริโภค 
- ห้ามรับประทานยาราเมลทีออนร่วมกับอาหารที่มีไขมันสูง เพราะจะลดการดูดซึมยานี้เข้าสู่กระแสเลือด และทำให้ยานี้ออกฤทธิ์ได้ช้าลงหรือได้อ่อนลง จนลดประสิทธิภาพของยานี้ 
- ขณะที่รับประทานราเมลทีออนไปแล้ว  ต้องไม่ทำกิจกรรมที่เป็นอุปสรรคต่อการ
นอนหลับ เช่น  การออกกำลังกาย 
- ยาชนิดนี้อาจทำให้มีอาการวิงเวียน ผู้บริโภคควรหลีกเลี่ยงการขับขี่ยวดยานพาหนะต่างๆและ/หรือทำงานเกี่ยวกับเครื่องจักรเมื่อมีอาการดังกล่าว ด้วยจะก่อให้เกิดอุบัติเหตุได้ง่าย 
- ห้ามรับประทานยาราเมลทีออนร่วมกับ  เครื่องดื่มประเภทแอลกอฮอล์  ยานอนหลับชนิดอื่นๆ  ยาคลายกล้ามเนื้อ  ด้วยจะทำให้ผู้ป่วยได้รับผลข้างเคียงจากยานี้มากขึ้นจนอาจเป็นอันตรายกับตัวผู้บริโภคเอง 
- หลังจากการใช้ยานี้ครั้งแรกไปแล้ว  ผลกระทบหรือผลข้างเคียงจากการใช้ยาอาจเกิดขึ้นในวันถัดมา กรณีนี้ผู้บริโภคจะต้องเพิ่มความระมัดระวังในกิจกรรมที่ต้องทำ	  ระหว่างวัน เช่น  การขับรถ  การทำงานที่เกี่ยวข้องกับเครื่องจักร เป็นต้น 
- ห้ามใช้ยานี้กับเด็ก  ด้วยไม่มีข้อมูลความปลอดภัยของการใช้ยากับผู้ป่วยกลุ่มนี้ 
- กรณีใช้ยานี้ต่อเนื่อง 7 – 10 วันแล้วอาการนอนไม่หลับไม่ดีขึ้นเลย ควรต้องปรึกษาแพทย์/ไปโรงพยาบาล เพื่อแพทย์พิจารณาปรับแนวทางการรักษา 
- หลีกเลี่ยงการใช้ยานี้กับสตรีมีครรภ์/ตั้งครรภ์ และสตรีที่อยู่ในภาวะให้นมบุตร 
- แจ้งแพทย์ทุกครั้งว่าตนเองมีโรคประจำตัว รวมถึงปัจจุบันมีการใช้ยาชนิดใดอยู่บ้าง ทั้งนี้เพื่อหลีกเลี่ยงภาวะยาตีกัน(ปฏิกิริยาระหว่างยา)กับยาราเมลทีออน หรือเกิดผลกระทบต่อโรคประจำตัวต่างๆที่เป็นอยู่ก่อน เช่น  การใช้ยาราเมลทีออนกับผู้ป่วยด้วยโรคซึมเศร้าจะทำให้อาการซึมเศร้าเป็นหนักขึ้น 
- กรณีที่ผู้ป่วยมีอาการแน่นหรือเจ็บหน้าอก  อึดอัดหายใจไม่ออก/หายใจลำบากหรือเกิดอาการผื่นคันตามตัวหลังจากการใช้ยานี้   ต้องหยุดการใช้ยาชนิดนี้ทันที แล้วรีบมาพบแพทย์/มาโรงพยาบาลทันที/ฉุกเฉิน ด้วยอาการดังกล่าวอาจบ่งบอกว่าร่างกายของผู้บริโภคแพ้ยาชนิดนี้เข้าแล้ว 
อาจกล่าวได้ว่าราเมลทีออนเป็นยาที่มีประโยชน์สำหรับผู้ที่มีอาการนอนไม่หลับก็จริง แต่ก็สามารถสร้างผลกระทบ(ผลข้างเคียง)ต่อร่างกายได้เช่นกันหากใช้ยานี้ไม่ถูกหลักของการรักษา 
อนึ่ง เราจะพบเห็นยาราเมลทีออนที่ถูกผลิตในต่างประเทศ และวางจำหน่ายภายใต้ชื่อการค้า “Rozerem” 
 
 ///// ราเมลทีออนมีสรรพคุณ(คุณสมบัติ)อย่างไร? ///// 
ราเมลทีออนมีสรรพคุณ/ข้อบ่งใช้ เช่น 
- บำบัดรักษาอาการนอนไม่หลับสำหรับผู้ใหญ่ 
 
 ///// ราเมลทีออนมีกลไกการออกฤทธิ์อย่างไร? ///// 
กลไกการออกฤทธิ์ของยาราเมลทีออนคือ ตัวยาจะออกฤทธิ์ต่อตัวรับ(Receptor)ที่มีชื่อว่า Melatonin(MT) receptor อย่างเช่น MT1และMT2 receptor  การออกฤทธิ์ที่ตัวรับดังกล่าว ส่งผลกระตุ้นการนอนหลับได้ยาวนานถึงประมาณ 7-8 ชั่วโมง  จากกลไกที่กล่าว ทำให้เกิดฤทธิ์ของการรักษาตามสรรพคุณ 
 
 ///// ราเมลทีออนมีรูปแบบการจัดจำหน่ายอย่างไร? ///// 
ยาราเมลทีออนมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วยตัวยา Ramelteon  8 มิลลิกรัม/เม็ด 
 
 ///// ราเมลทีออนมีขนาดรับประทานอย่างไร? ///// 
ยาราเมลทีออนมีขนาดรับประทาน เช่น 
 
- ผู้ใหญ่: รับประทานยา 8 มิลลิกรัม ครั้งเดียว/วัน ก่อนเข้านอน 30 นาที 
- เด็ก: ห้ามใช้ยานี้กับเด็ก ด้วยยังไม่มีข้อมูลด้านความปลอดภัยที่เพียงพอในการใช้ยานี้ในเด็ก 
อนึ่ง: 
- ห้ามใช้ยานี้กับผู้ที่มีภาวะหยุดหายใจขณะนอนหลับ/นอนหลับแล้วหยุดหายใจ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาราเมลทีออน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคตับ รวมทั้งกำลังกินยา/ใช้ยาอะไรอยู่เพราะยาราเมลทีออนอาจ	ส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
การลืมรับประทานยาราเมลทีออนอาจก่อให้เกิดอาการนอนไม่หลับตามมา  แต่อย่างไรก็ตาม กรณีลืมรับประทานยาราเมลทีออน ผู้บริโภคสามารถรับประทานยาทันทีที่นึกขึ้นได้  ถ้าเวลาใกล้เคียงกับการรับประทานยาในครั้งถัดไป  ไม่จำเป็นต้องเพิ่มปริมาณยาเป็น 2 เท่า ให้รับประทานยาขนาดปกติ 
 
 ///// ราเมลทีออนมีผลไม่พึงประสงค์อย่างไร? ///// 
ยาราเมลทีออนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้ 
- ผลต่อระบบประสาท:  เช่น  ง่วงนอน  วิงเวียน  อ่อนเพลีย 
- ผลต่อสภาพจิตใจ:  เช่น  นอนไม่หลับอย่างรุนแรง 
 
 ///// มีข้อควรระวังการใช้ราเมลทีออนอย่างไร? ///// 
มีข้อควรระวังการใช้ยาราเมลทีออน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่มีภาวะหยุดหายใจขณะนอนหลับ  ผู้ป่วยโรคตับ 
- ห้ามรับประทานยานี้ร่วมกับเครื่องดื่มประเภทแอลกอฮอล์ด้วยจะก่อให้เกิดผลข้างเคียงที่รุนแรงจากยานี้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และ เด็ก 
- ห้ามปรับขนาดรับประทานด้วยตนเอง และต้องใช้ยานี้ตามขนาดรับประทานที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สีเม็ดยาเปลี่ยนไป 
- กรณีใช้ยานี้ต่อเนื่องแล้วอาการนอนไม่หลับไม่ดีขึ้น ให้รีบกลับมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
- ปฏิบัติตามคำแนะนำของ แพทย์ พยาบาล เช่น การปรับสภาพจิตใจ  การออกกำลังกาย  การรับประทานอาหาร/เครื่องดื่ม และการพักผ่อน อย่างเหมาะสม 
- ควรมาพบแพทย์/มาโรงพยาบาลตามแพทย์นัดหมาย เพื่อแพทย์ติดตามผลการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาราเมลทีออนด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ราเมลทีออนมีปฏิกิริยาระหว่างยากับยาตัวอื่นอย่างไร? ///// 
ราเมลทีออนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาราเมลทีออนร่วมกับยา Fentanyl, Hydrocodone, Tramadol,  ด้วยอาจจะทำให้มีอาการหายใจขัด/หายใจลำบาก  เกิดภาวะโคม่าและถึงขั้นเสียชีวิตในที่สุด 
- ห้ามรับประทานยาราเมลทีออนร่วมกับอาหารที่มีไขมันสูง  ด้วยจะทำให้การออกฤทธิ์ของราเมลทีออน ช้ากว่าเดิมจนรบกวนเวลาของการนอนหลับ 
- หลีกเลี่ยงการใช้ยาราเมลทีออนร่วมกับยา Chlorpheniramine  หรือ ยาDiphenhydramine  ด้วยอาจจะทำให้มีอาการ  วิงเวียน  ง่วงนอน  รู้สึกสับสน  การครองสติทำได้ยากขึ้น 
 
 ///// ควรเก็บรักษาราเมลทีออนอย่างไร? ///// 
ควรเก็บยาราเมลทีออนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// ราเมลทีออนมีชื่ออื่นอีกไหม? ผลิตจากบริษัทอะไรบ้าง? ///// 
ยาราเมลทีออน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/cdi/ramelteon.html[2017,June17] 
https://www.drugs.com/ppa/ramelteon.html[2017,June17] 
https://www.drugs.com/drug-interactions/ramelteon,rozerem-index.html?filter=3&amp;generic_only=#K[2017,June17] 
https://www.accessdata.fda.gov/drugsatfda_docs/label/2005/021782lbl.pdf[2017,June17] 
https://en.wikipedia.org/wiki/Ramelteon[2017,June17]
