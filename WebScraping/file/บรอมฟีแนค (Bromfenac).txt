บรอมฟีแนค (Bromfenac)
 ///// บทนำ ///// 
ยาบรอมฟีแนค(Bromfenac) เป็นยาต้านการอักเสบ/ยาแก้อักเสบในกลุ่มเอ็นเซด(NSAIDs) ทางคลินิกนำมาใช้เป็นยาหยอดตาเพื่อลดอาการปวดตาหรือใช้เป็นยาบรรเทาการอักเสบของตาหลังจากการผ่าตัดต้อกระจก    ทั่วไปแพทย์จะให้ใช้ยานี้หยอดตาเพียงระยะสั้นๆ ต่อเนื่องไม่เกิน 14 วัน 
ยาบรอมฟีแนคสามารถใช้ร่วมกับยาหยอดตากลุ่มสเตียรอยด์เพื่อช่วยบรรเทาอาการปวดอักเสบของตาได้ดียิ่งขึ้น  อย่างไรก็ตามข้อเสียของยากลุ่มเอ็นเสดอาจทำให้การสมาน/การหายของรอยแผลผ่าตัดทำได้ช้าลง  การใช้ยาบรอมฟีแนคร่วมกับยาสเตียรอยด์
ยังทำให้กระจกตาบางขึ้นจนอาจส่งผลให้เกิดรอยแผลของกระจกตาตามมา  ดังนั้นการใช้ยา บรอมฟีแนคจึงต้องอยู่ภายใต้การดูแลของจักษุแพทย์อย่างใกล้ชิด และห้ามใช้เกินขนาดที่แพทย์กำหนด 
ทั้งนี้ อาจสรุปข้อจำกัดและข้อควรระวังการใช้ยาบรอมฟีแนคในภาพรวมได้ดังนี้ 
- ในสูตรตำรับยาหยอดตาชนิดนี้ มีการผสมสาร Sodium sulfite(สารเคมีที่ใช้ช่วยลดการเจริญเติบโตของแบคทีเรีย และยีสต์) จึงไม่เหมาะที่จะใช้กับผู้ป่วยที่แพ้สารประกอบชนิดนี้ 
- ทางการแพทย์ยังไม่มีข้อมูลทางคลินิกรับรองความปลอดภัยว่า ยานี้มีอันตรายต่อ	  ทารกในครรภ์หรือไม่  ดังนั้นการที่จะใช้ยาชนิดนี้/ยานี้กับสตรีมีครรภ์/ตั้งครรภ์ต้องอยู่ในดุลยพินิจของแพทย์เท่านั้น 
- ทางคลินิกยังไม่มีข้อมูลความปลอดภัยการใช้ยาชนิดนี้ในผู้ป่วยเด็ก จึงถือเป็นข้อ	  ห้ามใช้ยาหยอดตาชนิดนี้กับผู้ที่มีอายุต่ำกว่า 18 ปี 
- ยาหลายรายการในกลุ่มเอ็นเสด(NSAIDs) มักจะทำให้การทำงานของเกล็ดเลือด	  ผิดปกติจนส่งผลให้เกิดภาวะเลือดออกง่าย ดังนั้นควรหลีกเลี่ยงการใช้ยาบรอมฟีแนคกับผู้ที่ใช้ยาต้านเกล็ดเลือด และห้ามใช้กับผู้ที่มีภาวะเลือดออกง่าย 
ยาบรอมฟีแนคเป็นยาที่มีจำหน่ายและถูกนำมาใช้ทางคลินิกเพิ่มมากขึ้นตามลำดับโดย 
- ปี ค.ศ.2000 (พ.ศ.2543) เริ่มใช้ครั้งแรกในญี่ปุ่น 
- ปี ค.ศ.2005 (พ.ศ.2548) ขึ้นทะเบียนยาและจำหน่ายที่อเมริกา 
- ปี ค.ศ.2011 (พ.ศ.2554) เริ่มมีการใช้ยานี้ในแถบทวีปยุโรป และเริ่มวางจำหน่าย      		  ในหลายประเทศทั่วโลก 
ในต่างประเทศเราจะพบเห็นการจำหน่ายยาหยอดตาบรอมฟีแนค ภายใต้ชื่อการค้าว่า Prolensa  หรือ Xibrom  ตัวยาบรอมฟีแนคจัดว่าเป็นยาอันตรายไม่แนะนำให้ไปซื้อหายาชนิดนี้มาใช้เอง  การใช้ยาบรอมฟีแนคได้อย่างปลอดภัยเหมาะสมและเกิดประโยชน์ต่อสุขภาพ ตาจะต้องอยู่ภายใต้คำสั่งของแพทย์แต่เพียงผู้เดียว 
 
 ///// บรอมฟีแนคมีสรรพคุณ(คุณสมบัติ)อย่างไร? ///// 
ยาบรอมฟีแนคมีสรรพคุณ/ข้อบ่งใช้ เช่น 
- เป็นยาหยอดตาที่ช่วยลดอาการปวดจากการอักเสบของตา 
- ใช้เป็นยาหยอดตาหลังจากได้รับการผ่าตัดต้อกระจก 
 
 ///// บรอมฟีแนคมีกลไกการออกฤทธิ์อย่างไร? ///// 
ยาบรอมฟีแนคมีกลไกการออกฤทธิ์โดย ตัวยาจะยับยั้งการสังเคราะห์สาร Prostaglandin ซึ่งเป็นสารที่มีกลไกกระตุ้นให้เกิดการอักเสบของเนื้อเยื่อต่างๆของร่างกายซึ่งรวมถึงเนื้อเยื่อของตาด้วย ตัวยานี้จะเข้าปิดกั้นการทำงานของเอนไซม์ที่มีชื่อเรียกว่า Cyclooxygenase (COX, เอนไซม์เกี่ยวข้องกับการสร้างสาร Prostaglandin) ส่งผลให้ ไม่มีการสังเคราะห์สาร Prostaglandin ตรงบริเวณเนื้อเยื่อของตา และเป็นเหตุผลที่ทำให้เกิดฤทธิ์การรักษาได้ตามสรรพคุณ 
 
 ///// บรอมฟีแนคมีรูปแบบการจัดจำหน่ายอย่างไร? ///// 
ยาบรอมฟีแนคมีรูปแบบการจัดจำหน่าย เช่น 
- ยาหยอดตาที่ประกอบด้วยตัวยา Bromfenac ที่มีความเข้มข้น 0.07 และ 0.09% 
 
 ///// บรอมฟีแนคมีขนาดการบริหารยาอย่างไร? ///// 
ยาบรอมฟีแนค มีขนาดการบริหารยา/ใช้ยา เช่น 
- ผู้ใหญ่อายุตั้งแต่18ปีขึ้นไป: หยอดตา 1 หยดก่อนเข้ารับการผ่าตัดต้อกระจก
หลังการผ่าตัดต้อกระจกให้หยอดยาต่อเนื่องอีก 14 วัน โดยแบ่งเป็น 2 กรณี
กรณีใช้ยาขนาดความเข้มข้น 0.07% ให้หยอดยา 1 หยด วันละ 1 ครั้ง
กรณีใช้ยาขนาดความเข้มข้น 0.09% ให้หยอดยา 1 หยด วันละ 2 ครั้ง เช้า-เย็น 
- ผู้อายุต่ำกว่า 18 ปี: ทางคลินิก ยังไม่มีข้อมูลด้านความปลอดภัยและขนาดการใช้ยานี้ที่แน่นอน 
อนึ่ง: 
- ต้องใช้ยาตามคำสั่งแพทย์อย่างเคร่งครัด และห้ามปรับขนาดการใช้ยาด้วยตนเอง 
-  *กรณีมีอาการแพ้ยาชนิดนี้อย่างรุนแรง เช่น เกิดอาการ เจ็บ/ปวด  บวม  มีอาการระคายเคือง หรือคันตาอย่างรุนแรง  ต้องหยุดใช้ยานี้ แล้วรีบมาพบแพทย์/มาโรงพยาบาลโดยเร็ว 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม		  ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาบรอมฟีแนค  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาบรอมฟีแนคอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมหยอดตาควรทำอย่างไร? ///// 
หากลืมหยอดยาบรอมฟีแนค  สามารถใช้ยาได้ทันที  กรณีที่เวลาหยอดตาใกล้กับการใช้ยาในครั้งถัดไป ห้ามเพิ่มขนาดการใช้ยาเป็น 2 เท่า ให้ใช้ยาที่ขนาดปกติ 
อนึ่ง ในผู้ป่วยแต่ละรายแพทย์อาจแนะนำวิธีใช้ยาเมื่อลืมหยอดตาในลักษณะที่แตกต่างกันออกไป ทั้งนี้ขึ้นกับอาการบาดเจ็บของตา จึงควรปรึกษาแพทย์ล่วงหน้าไว้ก่อนว่าควรทำอย่างไรเมื่อตนเองลืมใช้ยาบรอมฟีแนค 
อย่างไรก็ตาม เพื่อประสิทธิผลของการรักษา ควรหยอดยาบรอมฟีแนค ตรงเวลาตามแพทย์สั่งเสมอ 
 
 ///// บรอมฟีแนคมีผลไม่พึงประสงค์อย่างไร? ///// 
ด้วยเป็นยาหยอดตาที่ใช้เพียงระยะเวลาสั้นๆ และใช้ภายนอก เราจึงพบเห็นผลไม่พึงประสงค์จากยา(ผลข้างเคียง/อาการข้างเคียง)ที่เกิดขึ้นหลังใช้ยาบรอมฟีแนค   คือ เกิดอาการตาแดง  การเห็นภาพไม่ชัดเจน  คันตา หรือรู้สึกระคายเคือง  อาจพบอาการปวดศีรษะได้บ้างตลอดจนกระทั่งอาจมีภาวะม่านตาอักเสบ(Iritis) 
 
 ///// มีข้อควรระวังการใช้บรอมฟีแนคอย่างไร? ///// 
มีข้อควรระวังการใช้ยาบรอมฟีแนค เช่น 
- ห้ามใช้กับผู้ที่แพ้ยาชนิดนี้ 
- ห้ามใช้กับผู้ป่วยด้วยโรคหืด หรือผู้ที่เป็นลมพิษ  หรือเกิดอาการเยื่อจมูกอักเสบ แบบเฉียบพลัน  ด้วยยาบรอมฟีแนคอาจทำให้อาการดังกล่าวรุนแรงมากขึ้น 
- ห้ามหยอดตาด้วยยาบรอมฟีแนคขณะใส่คอนแทคเลนส์ 
- หลังหยอดตาแล้วเกิดอาการตาพร่ามัว  ห้ามขับขี่ยานพาหนะ หรือ ทำงานกับ	  เครื่องจักรใดๆเพราะจะเกิดอุบัติเหตุได้ง่าย 
- ระหว่างใช้ยาชนิดนี้ ต้องหลีกเลี่ยงการอยู่ในที่มีแสงแดดจัดหรือมีลมพัดแรง 
- เรียนรู้วิธีการหยอดตา รวมถึงขั้นตอนการใช้ยาแบบลดการปนเปื้อนจากเชื้อโรคและ	  ฝุ่นหรือสิ่งสกปรกต่างๆ 
- ระหว่างหยอดตาด้วยยาบรอมฟีแนคแล้วมีอาการแย่ลง เช่น ตาพร่ามัวมากขึ้น              ต้องหยุดการใช้ยานี้ แล้วรีบกลับมาพบแพทย์/มาโรงพยาบาลทันที 
- การใช้ยาอื่นใดหยอดตาร่วมกับยาบรอมฟีแนคจะต้องอยู่ภายใต้คำสั่งแพทย์แต่เพียงผู้เดียว  ผู้ป่วยต้องเรียงลำดับและเว้นช่วงระยะเวลาห่างของยาหยอดตาทั้ง 2 ชนิดตามที่ แพทย์กำหนดอย่างเคร่งครัด 
- หยอดตาด้วยยาชนิดนี้อย่างต่อเนื่องตามคำแนะนำของแพทย์ และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาบรอมฟีแนคด้วย) ยาแผนโบราณทุกชนิด   อาหารเสริม   ผลิตภัณฑ์เสริมอาหาร  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// บรอมฟีแนคมีปฏิกิริยาระหว่างยากับยาตัวอื่นอย่างไร? ///// 
ด้วยเป็นยาหยอดตา จึงยังไม่พบเห็นภาวะยาตีกัน/ปฏิกิริยาระหว่างยาของยาบรอมฟีแนคกับยารับประทานชนิดใด 
 
 ///// ควรเก็บรักษาบรอมฟีแนคอย่างไร? ///// 
สามารถเก็บยาหยอดตาบรอมฟีแนคดังนี้ เช่น 
- เก็บยานี้ภายใต้อุณหภูมิ 15-25 องศาเซลเซียส(Celsius) 
- ห้ามเก็บยาในช่องแช่แข็งตู้เย็น 
- เก็บยาให้พ้นมือเด็กและสัตว์เลี้ยง 
- เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
- ไม่เก็บยาในห้องน้ำหรือในรถยนต์ 
- ไม่เก็บยาที่หมดอายุแล้ว 
- ห้ามทิ้งยาลงในแม่น้ำลำคลองหรือในแหล่งน้ำตามธรรมชาติ 
 
 ///// บรอมฟีแนคมีชื่ออื่นอีกไหม? ผลิตจากบริษัทอะไรบ้าง? ///// 
ยาบรอมฟีแนค มียาชื่อการค้า และบริษัทผู้ผลิต/ผู้จำหน่าย เช่น 
 ///// บรรณานุกรม ///// 
https://en.wikipedia.org/wiki/Bromfenac[2018,Aug25] 
https://www.mims.com/thailand/drug/info/bromfenac/?type=brief&amp;mtype=generic [2018,Aug25] 
https://www.accessdata.fda.gov/drugsatfda_docs/label/2013/203168s000lbl.pdf [2018,Aug25] 
https://www.accessdata.fda.gov/drugsatfda_docs/label/2009/021664s010lbl.pdf [2018,Aug25] 
https://www.accessdata.fda.gov/drugsatfda_docs/label/2010/021664s013lbl.pdf [2018,Aug25]
