มีบูทาเมต (Mebutamate)
 ///// บทนำ ///// 
ยามีบูทาเมต(Mebutamate) เป็นยาในกลุ่มคาร์บาเมต (Carbamate) ทางคลินิกนำมาใช้บรรเทาอาการวิตกกังวล  เป็นยาสงบประสาท/ยาคลายเครียด และมีฤทธิ์ลดความดันโลหิตด้วย  คุณสมบัติของการลดความดันโลหิตของยามีบูทาเมตมิได้ออกฤทธิ์ต่อเส้นเลือด/หลอดเลือดโดยตรง แต่จะออกฤทธิ์บริเวณสมองส่วนที่เรียกว่า ไฮโปทาลามัส (Hypothalamus) และเมดัลลา (Medulla) ส่งผลให้หลอดเลือดเกิดการขยายตัวและทำให้ความดันโลหิตลดลงมา อย่างไรก็ตามประวัติของการใช้ยานี้มีมานานเกือบ 70 ปีแล้ว  ทำให้ปัจจุบัน มียาลดความดันโลหิต  ยาคลายความวิตกกังวล/ยาสงบประสาทรุ่นใหม่ที่มีความแรงและระยะเวลาการออกฤทธิ์ที่ยาวนานกว่า ทำให้ผู้ป่วยไม่ต้องรับประทานยาบ่อยๆเหมือนกับยามีบูทาเมต ที่อาจก่อให้เกิดความเสี่ยงต่อการลืมรับประทานยาตามมาได้ 
อนึ่ง เราจะไม่พบเห็นการใช้ยานี้ในประเทศไทยภายใต้ชื่อการค้าใด แต่มีการจัดจำหน่ายในต่างประเทศภายใต้ชื่อการค้า เช่น  Capla และ Dormate 
 
 ///// มีบูทาเมตมีสรรพคุณ(คุณสมบัติ)อย่างไร? ///// 
ยามีบูทาเมตมีสรรพคุณ/ข้อบ่งใช้ เช่น 
- ใช้เป็นยาลดความดันโลหิต 
- ใช้บรรเทาอาการวิตกกังวล  ช่วยสงบประสาท/คลายเครียด 
 
 ///// มีบูทาเมตมีกลไกการออกฤทธิ์อย่างไร? ///// 
ยามีบูทาเมตมีกลไกการออกฤทธิ์ในสมองหรือระบบประสาทส่วนกลางบริเวณ Hypothalamus และMedulla  ส่งผลต่อสารสื่อประสาทต่างๆและเกิดการปรับสมดุลของสารสื่อประสาทเหล่านั้น จนเป็นผลทำให้เกิดฤทธิ์ของการรักษาตามสรรพคุณ 
 
 ///// มีบูทาเมตมีรูปแบบการจัดจำหน่ายอย่างไร? ///// 
ยามีบูทาเมตมีรูปแบบการจัดจำหน่าย เช่น 
- ยาเม็ดชนิดรับประทานที่มีส่วนประกอบของ Mebutamate ขนาด 300 มิลลิกรัม/เม็ด 
 
 ///// มีบูทาเมตมีขนาดการรับประทานอย่างไร? ///// 
ยามีบูทาเมตมีขนาดการรับประทาน เช่น 
 
- ผู้ใหญ่: รับประทานยาครั้งละ 300 มิลลิกรัม วันละ 4 ครั้ง หรือ ตามคำสั่งแพทย์ โดยรับประทานก่อนหรือหลังอาหารก็ได้ 
อนึ่ง:แพทย์อาจใช้ขนาดรับประทานเริ่มต้นครั้งละ 150 มิลลิกรัม เช้า–กลาง–เย็น และปรับเป็น 300 มิลลิกรัม ก่อนนอน 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยามีบูทาเมต  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก หรือ แน่นหายใจติดขัด/หายใจลำบาก 
- มีโรคประจำตัวต่างๆ   รวมถึงกำลังกินยา/ใช้ยาอะไรอยู่ เพราะยามีบูทาเมต  อาจส่งผลให้	อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                  เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยามีบูทาเมต  สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
*แต่ด้วยยามีบูทาเมต มีการออกฤทธิ์เป็นระยะเวลาสั้นๆ จึงต้องรับประทานยานี้กรณีเพื่อลดความดันโลหิตวันละ 3–4 ครั้ง  การลืมรับประทานยานี้ จึงอาจเป็นเหตุให้ความดันโลหิตสูงขึ้นมาได้ 
 
 ///// มีบูทาเมตมีผลไม่พึงประสงค์อย่างไร? ///// 
ยามีบูทาเมตสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ดังนี้ เช่น ก่อให้เกิดอาการ คลื่นไส้  ปวดศีรษะ  อ่อนเพลีย  และง่วงนอน แต่ยังไม่มีรายงานอาการข้างเคียงอื่นๆที่รุนแรง 
 
 ///// มีข้อควรระวังการใช้มีบูทาเมตอย่างไร? ///// 
มีข้อควรระวังการใช้ยามีบูทาเมต เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้ในสตรีมีครรภ์/ตั้งครรภ์  สตรีที่อยู่ในภาวะให้นมบุตร  เด็ก  และผู้สูงอายุ  โดยไม่มีคำสั่งจากแพทย์ 
- ห้ามรับประทานยานี้ร่วมกับเครื่องดื่มที่มีแอลกอฮอล์เป็นส่วนประกอบด้วยจะทำให้ผลข้างเคียงจากยานี้รุนแรงขึ้น 
- ห้ามปรับขนาดรับประทานด้วยตนเอง 
- ห้ามหยุดการรับประทานยานี้ด้วยตนเอง 
- หากพบอาการแพ้ยานี้เกิดขึ้น เช่น บวม และ/หรือมีผื่นคัน ตามร่างกาย  หายใจไม่ออก/หายใจลำบาก  ต้องหยุดการใช้ยานี้ทันที แล้วรีบมาพบแพทย์/มาโรงพยาบาลทันที/ฉุกเฉิน 
- ปฏิบัติตามคำแนะนำของแพทย์ พยาบาล  เภสัชกร อย่างเคร่งครัด และมาพบแพทย์/มาโรงพยาบาลตามแพทย์นัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยามีบูทาเมตด้วย) ยาแผนโบราณทุกชนิด  อาหารเสริม ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// มีบูทาเมตมีปฏิกิริยาระหว่างยากับยาตัวอื่นอย่างไร? ///// 
ยามีบูทาเมตมีปฏิกิริยาระหว่างยากับยาตัวอื่น เช่น 
- หลีกเลี่ยงการรับประทานยามีบูทาเมต พร้อมกับเครื่องดื่มที่มีแอลกอฮอล์เป็นส่วนประกอบ   ด้วยจะทำให้ความดันโลหิตต่ำลงมากจนเกิดอันตราย  มีอาการวิงเวียนมาก และง่วงนอนมากตามมา 
 ///// ควรเก็บรักษามีบูทาเมตอย่างไร? ///// 
ควรเก็บยามีบูทาเมตภายใต้อุณหภูมิห้องที่เย็น หรือเก็บตามเงื่อนไขที่ระบุในเอกสารกำกับยา  เก็บยาในภาชนะที่ปิดมิดชิด พ้นแสงแดด ความร้อนและความชื้น   ไม่เก็บยาในห้องน้ำหรือในรถยนต์  และเก็บยาให้พ้นมือเด็กและสัตว์เลี้ยง 
 ///// มีบูทาเมตมีชื่ออื่นอีกไหม? ผลิตจากบริษัทอะไรบ้าง? ///// 
 
 
 ///// บรรณานุกรม ///// 
https://en.wikipedia.org/wiki/Mebutamate [2017,Feb4] 
http://drugs-about.com/ing/mebutamate.html [2017,Feb4] 
https://www.ncbi.nlm.nih.gov/pmc/articles/PMC2642072/pdf/jnma00683-0098.pdf [2017,Feb4] 
http://www.tabletwise.com/medicine/mebutamate [2017,Feb4]
