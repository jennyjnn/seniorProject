แพรมลินไทด์ (Pramlintide)
 ///// บทนำ ///// 
ยาแพรมลินไทด์(Pramlintide หรือ Pramlintide acetate) เป็นยาประเภท อะมัยลิน แอนะล็อก (Amylin analogues)   ทางคลินิกใช้เป็นยารักษาโรคเบาหวานประเภท I และ II    ยาแพรมลินไทด์จะทำงานควบคู่ไปกับฮอร์โมนอินซูลินในร่างกาย โดยออกฤทธิ์ลดการดูดซึมน้ำตาลกลูโคส/กลูโคส(Glucose)จากระบบทางเดินอาหาร และช่วยควบคุมการเพิ่มปริมาณของฮอร์โมนกลูคากอน(Glucagon )มีผลให้ร่างกายลดการปลดปล่อยน้ำตาลกลูโคสจากตับ จึงส่งผลให้เกิดการลดระดับน้ำตาลกลูโคสในเลือดลง  นอกจากนี้ ผู้ป่วยอาจมีความรู้สึกอิ่มและหิวอาหารน้อยลง  จากกลไกเหล่านี้จึงทำให้ร่างกายได้รับพลังงานน้อยลงจนมีผลสืบเนื่องให้น้ำหนักตัวลดลงได้เช่นกัน 
ยาแพรมลินไทด์มีรูปแบบเภสัชภัณฑ์เป็นยาฉีดเข้าใต้ผิวหนัง ตัวยาจะถูกดูดซึมเข้ากระแสเลือดได้ประมาณ 30–40% และจะเกิดการรวมตัวกับพลาสมาโปรตีนประมาณ 60% ไตจะเป็นอวัยวะที่คอยกำจัดและทำลายโครงสร้างของยาแพรมลินไทด์ ร่างกายต้องใช้เวลาประมาณ 48 นาทีเพื่อกำจัดยานี้ออกจากกระแสเลือด โดยผ่านทิ้งไปกับปัสสาวะ  อย่างไรก็ตามยาแพรมลินไทด์จะออกฤทธิ์ลดน้ำตาลในเลือดได้นานประมาณ 3 ชั่วโมงต่อการใช้ยา 1 ครั้ง 
สิ่งที่ผู้ป่วยต้องระมัดระวังทุกครั้งที่ได้รับยาแพรมลินไทด์ ได้แก่ 
- การใช้ยานี้ร่วมกับยาอินซูลิน อาจเสี่ยงต่อภาวะน้ำตาลในเลือดต่ำโดยเฉพาะอย่างยิ่งในผู้ป่วยเบาหวานประเภทที่ I  ดังนั้นผู้ป่วยจะต้องใช้ยานี้ตามคำสั่งของแพทย์อย่างเคร่งครัด 
- ตรวจสอบระดับน้ำตาลในเลือดของตัวผู้ป่วยเป็นประจำตามคำแนะนำของแพทย์ พยาบาล เภสัชกร เพื่อตรวจเทียบประสิทธิผลของการรักษาเบาหวาน 
- เพื่อให้การออกฤทธิ์ของตัวยาแพรมลินไทด์เป็นไปอย่างมีประสิทธิภาพ ผู้ป่วยเบาหวานต้องได้รับการฉีดยานี้ก่อนมื้ออาหารทุกครั้ง 
- กรณีใช้ยาแพรมลินไทด์ร่วมกับยาอินซูลิน  ห้ามนำยาทั้ง 2 ชนิดมาผสมแล้วฉีดรวมกันเข้าใต้ผิวหนัง  ให้แยกฉีดคนละตำแหน่งบนพื้นที่ผิวหนัง 
- เรียนรู้วิธีการฉีดยา/การใช้ชุดอุปกรณ์ของผลิตภัณฑ์อย่างเข้าใจ และถูกต้องได้จากแพทย์/เภสัชกร/พยาบาล 
- สำหรับผู้ป่วยด้วยโรคไตที่มีค่าครีเอตินินเคลียแรนซ์(Creatinine clearance)ตั้งแต่ 15 มิลลิลิตร/นาทีขึ้นไป แพทย์จะปรับลดขนาดการใช้ยาแพรมลินไทด์ลง 
- ยาแพรมลินไทด์มีความไวต่ออุณหภูมิห้อง จึงต้องทำการเก็บรักษาภายใต้อุณหภูมิ 2–8 องศาเซลเซียส(Celsius) 
- ระหว่างที่ได้รับยาแพรมลินไทด์แล้วมีภาวะน้ำตาลในเลือดต่ำหรือสูง ให้หยุดการใช้ยานี้ แล้วรีบมาพบแพทย์โดยเร็ว/ทันที/ฉุกเฉิน ขึ้นกับความรุนแรงของอาการผู้ป่วยที่เกิดขึ้น 
- ห้ามแบ่งยานี้ใช้ร่วมกับผู้ป่วยเบาหวานคนอื่น 
- อาการข้างเคียง(ผลข้างเคียง)ที่โดดเด่นของยาแพรมลินไทด์อย่างหนึ่ง คือ อาการคลื่นไส้  ดังนั้นการปรับขนาดการใช้ยานี้เพิ่มขึ้นของผู้ป่วย แพทย์มักเว้นระยะเวลาทุกๆ 3 วัน  เพื่อป้องกันไม่ให้มีอาการคลื่นไส้เกิดขึ้น 
- นอกจากนี้ห้ามใช้ยาแพรมลินไทด์กับผู้ที่มีภาวะกระเพาะอาหารและลำไส้เคลื่อนตัวไม่ดีเหมือนปกติ (Delayed gastric emptying) 
- ระวังการใช้ยาแพรมลินไทด์ร่วมกับยารักษาโรคเบาหวานชนิดอื่นๆ เช่น  ยาอินซูลิน รวมถึงกลุ่มยาแก้ปวด , ยาปฏิชีวนะ , ยาเม็ดคุมกำเนิด , กลุ่มยาACE inhibitor,  MAOIs , Salicylate,  Somatostatin analogs  ด้วยกลุ่มยาดังกล่าวสามารถส่งผลกระทบต่อระดับน้ำตาลในเลือดของผู้ป่วยทั้งสิ้นทั้งอาจเพิ่มสูงขึ้นหรือลดต่ำลง  จึงถือเป็นหน้าที่ที่ผู้ป่วยต้องแจ้งให้ แพทย์ พยาบาบ เภสัชกร ทราบทุกครั้งที่เข้ารับการรักษาว่า ตนเองมียาประเภทใดใช้อยู่ก่อน	หรือมีโรคประจำตัวอะไรบ้าง 
- การใช้ยาแพรมลินไทด์ กับกลุ่มผู้ป่วยสตรีตั้งครรภ์/ตั้งครรภ์  สตรีที่อยู่ในภาวะให้นมบุตร  เด็ก  และผู้สูงอายุ  ต้องให้แพทย์เป็นผู้พิจารณาเป็นกรณีไป 
- เรียนรู้สภาวะของร่างกายเมื่อมีระดับน้ำตาลในเลือดต่ำหรือสูงเกินไป เพื่อจะได้ใช้วิธีปฐมพยาบาลตนเองได้อย่างเหมาะสมและถูกต้อง (อ่านเพิ่มเติมในเว็บ haamor.com บทความเรื่อง “ภาวะน้ำตาลในเลือดต่ำในผู้ป่วยเบาหวาน”) 
โดยทั่วไป เรามักจะพบเห็นการใช้ยาแพรมลินไทด์แต่ในสถานพยาบาลเท่านั้น  การนำยากลับมาใช้ในที่พักอาศัย  ผู้ป่วย/ญาติจะต้องเรียนรู้ทำความเข้าใจการใช้ยานี้อย่างเข้าใจและปฏิบัติตามคำแนะนำของ แพทย์ พยาบาล เภสัชกร อย่างเคร่งครัด 
อนึ่ง ประทศไทยอาจยังไม่พบเห็นการใช้ยานี้ แต่ในต่าง ประเทศเราจะพบเห็นการจัดจำหน่ายยาแพรมลินไทด์ภายใต้ชื่อการค้าว่า “Symlin” 
 
 ///// แพรมลินไทด์มีสรรพคุณ(คุณสมบัติ)อย่างไร? ///// 
ยาแพรมลินไทด์มีสรรพคุณ/ข้อบ่งใช้ เช่น 
- รักษาโรคเบาหวานประเภท I และ II 
 ///// แพรมลินไทด์มีกลไกการออกฤทธิ์อย่างไร? ///// 
กลไกการออกฤทธิ์ของยาแพรมลินไทด์จะโดยตัวยานี้ จะรบกวนการปลดปล่อยฮอร์โมนกลูคากอน(Glucagon)จากตับอ่อนซึ่งมีผลให้ลดการปลดปล่อยน้ำตาลกลูโคสจากตับ  และยังจะช่วยชะลอการดูดซึมน้ำตาลจากระบบทางเดินอาหาร  จากกลไกเหล่านี้ จึงมีผลลดระดับน้ำตาลในเลือดได้ 
 
 ///// แพรมลินไทด์มีรูปแบบการจัดจำหน่ายอย่างไร? ///// 
ยาแพรมลินไทด์มีรูปแบบการจัดจำหน่าย เช่น 
- ยาฉีด ที่มีลักษณะเป็นสารละลายใส ที่ประกอบด้วยตัวยา Pramlintide acetate 0.6 มิลลิกรัม/มิลลิลิตร หรือ 600 ไมโครกรัม/มิลลิลิตร บรรจุขวด(Vial) 5 มิลลิลิตร 
- ยาฉีดที่มีลักษณะใส บรรจุในปากกาฉีดยาพร้อมใช้งานในตัวปากกา(Penfill)  โดยจะมีหลอดบรรจุยา Pramlintide acetate ขนาด 1,500 ไมโครกรัม/1.5 มิลลิลิตร หรือในขนาดบรรจุ 2,700 ไมโครกรัม/2.7 มิลลิลิตร  รูปแบบเภสัชภัณฑ์นี้ทำให้สามารถฉีดยากับผู้ป่วยได้หลายครั้ง  กรณีปากกาที่บรรจุยา 1,500 ไมโครกรัม/1.5 มิลลิลิตร สามารถปรับขนาดการฉีดยาให้ผู้ป่วยได้ 15, 30, 45 และ 60 ไมโครกรัม/ครั้ง  หากเป็นปากกาที่มีขนาดบรรจุยา 2,700 ไมโครกรัม/2.7 มิลลิลิตร สามารถปรับขนาดการฉีดยาให้ผู้ป่วยได้สองระดับคือ  60 และ 120 ไมโครกรัม/ครั้ง  การใช้ยาลักษณะปากกาฉีดยา จะต้องเปลี่ยนหัวเข็มฉีดยาทุกครั้ง  ห้ามนำหัวเข็มฉีดยาที่ใช้แล้วกลับมาใช้ซ้ำโดยเด็ดขาด 
 
 ///// แพรมลินไทด์มีขนาดการบริหารยาอย่างไร? ///// 
ยาแพรมลินไทด์มีขนาดการบริหารยา/ใช้ยา เช่น 
ก.	สำหรับรักษาโรคเบาหวานประเภทที่ II: 
- ผู้ใหญ่: ฉีดยาเข้าใต้ผิวหนังครั้งละ 60 ไมโครกรัม ก่อนเวลารับประทานอาหารเล็กน้อย หากผู้ป่วยไม่มีอาการข้างเคียง เช่น คลื่นไส้ เป็นเวลา 3 วันอย่างต่ำ  แพทย์อาจปรับขนาดการใช้ยาเป็น 120 ไมโครกรัม/ครั้ง 
ข.สำหรับรักษาโรคเบาหวานประเภทที่ I: 
- ผู้ใหญ่: ฉีดยาเข้าใต้ผิวหนังครั้งละ 15 ไมโครกรัม ก่อนเวลารับประทานอาหารเล็กน้อย แพทย์อาจปรับขนาดการฉีดยาเพิ่มเป็น 30, 45 หรือ 60 ไมโครกรัม/ครั้ง
ทุกๆ 3 วัน โดยผู้ป่วยต้องไม่มีอาการคลื่นไส้เกิดขึ้น 
อนึ่ง: 
- ในเด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
- ควรนำยาแพรมลินไทด์ออกจากตู้เย็นสักครู่ก่อนฉีดยาให้ผู้ป่วย ไม่ควรฉีดยานี้ขณะที่ยามีอุณหภูมิต่ำ เพราะอาจส่งผลต่อการระคายเคืองบริเวณที่ฉีดยา และ/หรือลดประสิทธิภาพการดูดซึมชองยา 
- การใช้ยานี้ร่วมกับยาอินซูลินในผู้ป่วยเบาหวานประเภท II  แพทย์จะปรับลดขนาดการใช้ยาอินซูลินเดิมลงมาเพื่อป้องกันมิให้เกิดภาวะน้ำตาลในเลือดต่ำตามมา 
- ใช้ยาตามคำสั่งแพทย์อย่างเคร่งครัด  ห้ามปรับลดหรือเพิ่มขนาดการฉีดยเองโดยมิได้ปรึกษาแพทย์ 
- ตรวจสอบระดับน้ำตาลในเลือดด้วยตนเองเป็นประจำตามคำแนะนำของ แพทย์ พยาบาล เภสัชกร  หากพบว่าหลังการใช้ยาแพรมลินไทด์แล้ว ยังมีภาวะน้ำตาลในเลือดต่ำหรือสูง ให้ผู้ป่วยรีบกลับมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแพรมลินไทด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคไต  โรคระบบทางเดินอาหาร  รวมทั้งกำลังกินยา/ใช้ยาอะไรอยู่ เพราะยาแพรมลินไทด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
หากลืมฉีดยาแพรมลินไทด์ สามารถฉีดยาเมื่อนึกขึ้นได้  ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณการฉีดยาเป็น 2 เท่า ให้ใช้ยาในขนาดปกติ 
แต่อย่างไรก็ดี การหยุดใช้ยาแพรมลินไทด์กระทันหัน หรือลืมฉีดยานี้บ่อยครั้ง อาจก่อให้เกิดอาการน้ำตาลในเลือดสูงตามมา 
 
 ///// แพรมลินไทด์มีผลไม่พึงประสงค์อย่างไร? ///// 
ยาแพรมลินไทด์สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้ อาเจียน  ปวดท้อง  การดูดซึมอาหารต่างๆของระบบทางเดินอาหารลดลง  ตับอ่อนอักเสบ 
- ผลต่อระบบประสาท:   เช่น  ปวดศีรษะ   วิงเวียน 
- ผลต่อระบบทางเดินหายใจ:  เช่น   ไอ  คออักเสบ 
- ผลต่อผิวหนัง:  เช่น  เกิดผื่นคันตามผิวหนัง 
- ผลต่อระบบกล้ามเนื้อและกระดูก:  เช่น  ปวดข้อ 
- ผลต่อระบบการเผาผลาญพลังงานของร่างกาย:  เช่น มีภาวะน้ำตาลในเลือดต่ำรุนแรง  เบื่ออาหาร 
 
 ///// มีข้อควรระวังการใช้แพรมลินไทด์อย่างไร? ///// 
มีข้อควรระวังการใช้ยาแพรมลินไทด์ เช่น 
- ห้ามใช้กับผู้ที่มีประวัติแพ้ยานี้ 
- ห้ามดื่มเครื่องดื่มประเภทแอลกอฮอล์ขณะใช้ยานี้เพราะจะทำให้เกิดภาวะ                     น้ำตาลในเลือดผิดปกติได้ง่ายทั้งอาจสูงขึ้นหรือต่ำลง 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก โดยไม่มีคำสั่งแพทย์ 
- ห้ามปรับขนาดการใช้ยาด้วยตนเอง และต้องใช้ยาตามขนาดที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เกิดตะกอนขุ่น 
- ใช้ยานี้ต่อเนื่องตามแพทย์สั่ง เพื่อควบคุมระดับน้ำตาลในเลือดให้เป็นปกติ 
- ควรเปลี่ยนตำแหน่งการฉีดยานี้ไม่ให้ซ้ำบริเวณเดิมเพื่อหลีกเลี่ยงผิวหนังอักเสบในตำแหน่งฉีดยาซ้ำๆ 
- ตรวจสอบระดับน้ำตาลในเลือดของตนเองเป็นประจำตามคำแนะนำของ แพทย์ พยาบาล เภสัชกร 
- ควบคุมอาหาร  ออกกำลังกาย และพักผ่อน ตามที่ แพทย์ พยาบาล เภสัชกรแนะนำ 
- มาพบแพทย์/มาโรงพยาบาลเพื่อ แพทย์ตรวจร่างกาย  ตรวจค่าน้ำตาลสะสมในเลือดตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาแพรมลินไทด์ด้วย) ยาแผนโบราณ   อาหารเสริม  ผลิตภัณฑ์เสริมอาหาร  ทุกชนิด  และสมุนไพรต่างๆ เพราะยามีทั้งให้คุณและให้โทษดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ  haamor.com  บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยา
ก่อนซื้อยาใช้เองเสมอ 
 
 ///// แพรมลินไทด์มีปฏิกิริยาระหว่างยากับยาตัวอื่นอย่างไร? ///// 
ยาแพรมลินไทด์มีปฏิกิริยาระหว่างยากับยาตัวอื่น เช่น 
- การใช้ยาแพรมลินไทด์ร่วมกับ  ยารักษาเบาหวานชนิดอื่น , กลุ่มยาMAOIs,              ACE inhibitor, Salicylates, Disopyramide, Fibrates, Fluoxetine, Pentoxifylline, Propoxyphene, Somatostatin analogues  ,Sulfonamide antibiotics  อาจทำให้เกิดภาวะน้ำตาลในเลือดต่ำ  หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมกับสภาพร่างกายผู้ป่วยเป็นกรณีไป 
- การใช้ยาแพรมลินไทด์ร่วมกับยาเม็ดคุมกำเนิด อย่างเช่น  Levonorgestrel จะเกิดการรบกวนการออกฤทธิ์ของยาแพรมลินไทด์  ส่งผลให้ประสิทธิภาพการควบคุมระดับน้ำตาลในเลือดด้อยลง  หากจำเป็นต้องใช้ยาร่วมกัน แพทย์จะปรับขนาดการใช้ยาแพรมลินไทด์ตามความเหมาะสมเป็นรายบุคคลไป 
- ห้ามใช้ยาแพรมลินไทด์ร่วมกับยา Gatifloxacin  ด้วยจะทำให้ผู้ป่วยมีภาวะน้ำตาลในเลือดต่ำหรือไม่ก็สูงตามมา 
- หลีกเลี่ยงการใช้ยาแพรมลินไทด์กับกลุ่มยา Alphaglucosidase inhibitors (อย่างเช่นยา  Acarbose),  หรือกลุ่มยา Anticholinergics (เช่นยา Scopolamine, Hyoscyamine),  ด้วยจะเสี่ยงทำให้ผู้ป่วยได้รับอาการข้างเคียงจากยาแพรมลินไทด์มากขึ้น 
 ///// ควรเก็บรักษาแพรมลินไทด์อย่างไร? ///// 
ควรเก็บยาแพรมลินไทด์ ภายใต้อุณหภูมิ 2 – 8 องศาเซลเซียส  ห้ามเก็บยาในช่องแช่แข็งตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// แพรมลินไทด์มีชื่ออื่นอีกไหม? ผลิตจากบริษัทอะไรบ้าง? ///// 
ยาแพรมลินไทด์  มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Pramlintide[2017,June10] 
https://www.drugs.com/pro/symlin.html[2017,June10] 
https://www.drugs.com/ppa/pramlintide.html[2017,June10] 
https://www.drugs.com/drug-interactions/pramlintide-index.html?filter=3&amp;generic_only=[2017,June10] 
https://www.drugbank.ca/drugs/DB01278[2017,June10] 
https://www.accessdata.fda.gov/drugsatfda_docs/label/2014/021332s007_S016.pdf[2017,June10]
