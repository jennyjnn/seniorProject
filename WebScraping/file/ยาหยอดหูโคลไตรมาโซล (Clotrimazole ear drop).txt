ยาหยอดหูโคลไตรมาโซล (Clotrimazole ear drop)
 ///// บทนำ ///// 
ยาโคลไตรมาโซล (Clotrimazole) เป็นยาต้านเชื้อราที่สามารถนำมาใช้ได้กับมนุษย์และสัตว์ ทางคลินิกแพทย์นำมาใช้รักษาการติดเชื้อโรคกลากที่ผิวหนัง การติดเชื้อยีสต์ (Yeast, เชื้อราชนิดที่เป็นเซลล์เดียว) ในช่องคลอด/เชื้อราช่องคลอด เชื้อราที่ขึ้นในช่องปาก/เชื้อราช่องปาก รวมถึงฮ่องกงฟุต (Hong kong foot) 
สำหรับยาโคลไตรมาโซลชนิดหยอดหู (Clotrimazole ear drop) เป็นอีกรูปแบบหนึ่งของยาโคลไตรมาโซลที่ใช้บำบัดอาการหูอักเสบ/หูติดเชื้อเนื่องจากการติดเชื้อรา โดยเชื้อราในหูอาจมีสาเหตุจากการแคะ-เกาภายในรูหูซึ่งเมื่อรูหูเกิดบาดแผลก็สามารถติดเชื้อราได้ 
เพื่อความปลอดภัยในการใช้ยาหยอดหูโคลไตรมาโซล ผู้ป่วยไม่ควรซื้อหายานี้มาใช้เองแต่ต้องปรึกษาและแจ้งให้แพทย์ทราบถึงสถานะทางสุขภาพของผู้ป่วยเพื่อแพทย์ประเมินถึงความเหมาะสมของการใช้ยานี้เช่น 
- อยู่ในภาวะตั้งครรภ์หรือในภาวะให้นมบุตรหรือไม่ 
- เคยแพ้ยาโคลไตรมาโซลมาก่อนหรือไม่ 
- มีการใช้ยาชนิดอื่นหยอดหูอยู่ก่อนแล้วหรือไม่ 
สิ่งสำคัญผู้ป่วยจะต้องใช้ยาหยอดหูโคลไตรมาโซลตามคำสั่งแพทย์อย่างเคร่งครัดพร้อมกับเรียนรู้การใช้ยาหยอดหูนี้อย่างถูกต้อง ซึ่งโดยทั่วไปแพทย์จะให้หยอดหูข้างที่มีการติดเชื้อราครั้งละ  2 - 3 หยด 2 - 3 ครั้ง/วันและอาจต้องใช้ยานี้ต่อเนื่องถึง 14 วัน ช่วงเริ่มต้นของการใช้ยานี้ผู้ป่วยอาจรู้สึกแสบคันแต่จะค่อยๆรู้สึกดีขึ้นในวันถัดมา การติดเชื้อราในหูอาจมีอาการปวดหูร่วมด้วย แพทย์จึงมักจะจ่ายยาแก้ปวดอย่างเช่น ยาพาราเซตามอล (Paracetamol) หรือยาในกลุ่มเอ็นเซด (NSAIDs) ร่วมบรรเทาอาการปวดด้วย 
ทั้งนี้หากอาการป่วยทางหูไม่ดีขึ้นภายใน 1 สัปดาห์หลังใช้ยาหยอดหูนี้ ผู้ป่วยควรต้องกลับมาพบแพทย์/มาโรงพยาบาลอีกครั้งเพื่อให้แพทย์พิจารณาปรับแนวทางการรักษา 
สูตรตำรับยาหยอดหูโคลไตรมาโซลถูกบรรจุอยู่ในบัญชียาหลักแห่งชาติของไทย ผู้บริโภคจะพบเห็นการใช้ยานี้ได้ทั้งในสถานพยาบาลภาครัฐและเอกชน และหากมีข้อสงสัยเพิ่มเติมเกี่ยวกับยานี้ สามารถสอบถามข้อมูลของการใช้ยานี้ได้จากแพทย์ผู้ทำการรักษาหรือจากเภสัชกรตามร้านขายยาทั่วไป 
 ///// ยาหยอดหูโคลไตรมาโซลมีสรรพคุณ (คุณสมบัติ) อย่างไร? ///// 
ยาหยอดหูโคลไตรมาโซลมีสรรพคุณ/ข้อบ่งใช้เพื่อรักษาการติดเชื้อราในช่องหู 
 ///// ยาหยอดหูโคลไตรมาโซลมีกลไกการออกฤทธิ์อย่างไร? ///// 
กลไกการออกฤทธิ์ของยาหยอดหูโคลไตรมาโซลคือ ตัวยาจะเข้าจับกับผนังเซลล์ของเชื้อราในส่วนที่มีชื่อเรียกว่า ฟอสโฟไลปิด (Phospholipids) ทำให้ผนังเซลล์ของเชื้อราเกิดรอยรั่วส่งผลให้สารทางชีวเคมี (Biochemistry) ที่จำเป็นในการดำรงชีวิตของเชื้อราหลุดออกนอกเซลล์และทำให้เชื้อราตายลงในที่สุด 
 ///// ยาหยอดหูโคลไตรมาโซลมีรูปแบบการจัดจำหน่ายอย่างไร? ///// 
ยาหยอดหูโคลไตรมาโซลมีรูปแบบการจัดจำหน่ายในรูปสารละลายที่มีความเข้มข้นของตัวยาโคลไตรมาโซล 1% 
 ///// ยาหยอดหูโคลไตรมาโซลมีขนาดการบริหารยาอย่างไร? ///// 
ยาหยอดหูโคลไตรมาโซลมีขนาดการบริหารยา/ใช้ยาเช่น 
- ผู้ใหญ่: หยอดหูข้างที่ติดเชื้อราครั้งละ 2 - 3 หยดวันละ 2 - 3 ครั้งเป็นเวลา 2 สัปดาห์หรือใช้ยาตามคำสั่งแพทย์ 
- เด็ก: ขนาดการใช้ยานี้กับเด็กให้เป็นไปตามดุลยพินิจของแพทย์ผู้รักษาเป็นกรณีๆไป 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาหยอดหูโคลไตรมาโซล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาหยอดหูโคลไตรมาโซลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช่อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมหยอดยาควรทำอย่างไร? ///// 
หากลืมใช้ยาหยอดหูโคลไตรมาโซลสามารถหยอดยาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มขนาดของการใช้ยาเป็น 2 เท่า 
อย่างไรก็ตามเพื่อประสิทธิผลของการรักษาควรหยอดยาหยอดหูโคลไตรมาโซลตรงเวลา 
 ///// ยาหยอดหูโคลไตรมาโซลมีผลไม่พึงประสงค์อย่างไร? ///// 
ยาหยอดหูโคลไตมาโซลอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดัง นี้เช่น ระคายเคือง แสบ คัน ในบริเวณรูหูที่หยอดยา 
หากเผลอรับประทานยาหยอดหูนี้เข้าไปอาจพบอาการปัสสาวะไม่ออก/ปัสสาวะขัด ซึมเศร้า และค่าเอนไซม์การทำงานของตับในเลือดเพิ่มมากขึ้นเช่น เช่นค่า SGOT (Serum glutamic oxaloacetic transaminase) และ SGPT (Serum glutamic pyruvic transaminase) 
 ///// มีข้อควรระวังการใช้ยาหยอดหูโคลไตรมาโซลอย่างไร? ///// 
มีข้อควรระวังการใช้ยาหยอดหูโคลไตรมาโซลเช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- ห้ามรับประทานหรือนำยานี้มาใช้หยอดตา 
- ห้ามล้างช่องหูที่ติดเชื้อราด้วยแชมพูหรือสบู่เหลวด้วยจะทำให้อาการป่วยแย่ลง ให้ใช้เพียงไม้พันสำลีที่สะอาดแล้วเช็ดในช่องหูเพียงแผ่วเบา 
- การใช้ยานี้ต้องเป็นไปอย่างต่อเนื่องทุกวันสม่ำเสมอตามคำสั่งแพทย์จึงจะมีประสิทธิภาพในการรักษา 
- หากมีอาการแพ้ยานี้เช่น หายใจไม่ออก/หายใจลำบาก ตัวบวม ผื่นคันขึ้นเต็มตัว ต้องหยุดใช้ยานี้ทันทีและรีบพาผู้ป่วยมาพบแพทย์/มาโรงพยาบาลโดยเร็วทันที/ฉุกเฉิน 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาหยอดหูโคลไตรมาโซลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ยาหยอดหูโคลไตรมาโซลมีปฏิกิริยาระหว่างยากับยาตัวอื่นอย่างไร? ///// 
ยาหยอดหูโคลไตรมาโซลมีปฏิกิริยาระหว่างยากับยาตัวอื่นเช่น ยาโคลไตรมาโซลชนิดหยอดหู จะออกฤทธิ์ในการรักษาลดลงหากใช้ร่วมกับยาปฏิชีวนะชนิดโพลีอีน (Polyene antibiotics, กลุ่มยาที่ใช้เป็นยาต้านเชื้อราเช่น ยา Perimycin) จึงควรหลีกเลี่ยงการใช้ร่วมกัน 
 ///// ควรเก็บรักษายาหยอดหูโคลไตรมาโซลอย่างไร? ///// 
ควรเก็บยาหยอดหูโคลไตรมาโซลภายในอุณหภูมิห้องที่เย็น ไม่เก็บยาในห้องน้ำ ในรถยนต์ หรือในช่องแช่แข็งตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ยาหยอดหูโคลไตรมาโซลมีชื่ออื่นอีกไหม? ผลิตจากบริษัทอะไรบ้าง? ///// 
ยาหยอดหูโคลไตรมาโซลที่จำหน่ายในประเทศไทย มียาชื่อการค้าและบริษัทผู้ผลิต/ผู้จำหน่ายเช่น 
 ///// บรรณานุกรม ///// 
http://patient.info/medicine/clotrimazole-for-ear-infections-canesten  [2016,May21] 
https://en.wikipedia.org/wiki/Clotrimazole  [2016,May21] 
http://www.medicines.org.uk/emc/PIL.13394.latest.pdf  [2016,May21] 
http://drug.fda.moph.go.th:81/nlem.in.th/medicine/essential/list/171#item-8964   [2016,May21] 
http://www.mims.com/thailand/drug/info/clotrimazole/?type=brief&amp;mtype=generic  [2016,May21]
