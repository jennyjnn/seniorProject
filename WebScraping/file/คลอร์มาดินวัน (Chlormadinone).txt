คลอร์มาดินวัน (Chlormadinone)
 ///// บทนำ ///// 
ยาคลอร์มาดินวัน(Chlormadinone หรือ Chlormadinone acetate ย่อว่า CMA หรือ 17α-acetoxy-6-chloro-6-dehydroprogesterone) จัดเป็นอนุพันธ์ตัวหนึ่งของฮอร์โมนโปรเจสโตเจน (Progestogen) มีฤทธิ์ต่อต้านการทำงานของทั้งฮอร์โมนเอสโตรเจน(Estrogen)และฮอร์โมนแอนโดรเจน/Androgen (Anti-estrogenic effect and anti-androgenic properties) หรืออาจกล่าวได้ว่า ยาคลอร์มาดินวันสามารถยับยั้งฮอร์โมนได้ทั้งฮอร์โมนเพศหญิงและฮอร์โมนเพศชาย     ทางคลินิกนำยานี้มาใช้เป็นยาเม็ดคุมกำเนิดด้วยมีฤทธิ์ยังยั้งการทำงานของรังไข่,  รักษาอาการเลือดประจำเดือนมามาก,  บำบัดอาการของสตรีที่มีระยะห่างของรอบประจำเดือนนานมากกว่า 35 วัน (Oligomenorrhea),  อาการประจำเดือนมาถี่เกินไป,  ภาวะขาดประจำเดือน,  บำบัดอาการเยื่อบุโพรงมดลูกเจริญผิดที่,  บำบัดอาการมะเร็งต่อมลูกหมาก, หรือ ผู้ที่มีภาวะต่อมลูกหมากโต 
ยาคลอร์มาดินวันมีรูปแบบของเภสัชภัณฑ์เป็นยารับประทาน  ร่างกายต้องใช้เวลาประมาณ 34–38 ชั่วโมงเพื่อกำจัดตัวยานี้ออกจากกระแสเลือดผ่านทางปัสสาวะและอุจจาระ    ธรรมชาติของยาฮอร์โมนนี้  มักจะเป็นยาประเภทออกฤทธิ์แรง การใช้ยานี้จึงต้องอยู่ภายใต้การดูแลของแพทย์ 
ผู้ป่วยที่ใช้ยาคลอร์มาดินวันบางรายอาจมีอาการ  ง่วงนอน  วิงเวียน   ปวดศีรษะและมีความดันโลหิตต่ำ  อาการเหล่านี้สามารถส่งผลกระทบต่อกิจกรรมต่างๆไม่ว่าจะเป็นเรื่อง การทำงาน  การใช้ยวดยานพาหนะ เป็นต้น  และการรับประทานยานี้ ต้องตรงตามขนาดและตรงเวลาในแต่ละวัน 
กรณีที่ผู้ป่วย/ผู้บริโภครับประทานยาคลอร์มาดินวัน เกินขนาด  อาจเกิดความเสี่ยงต่อการได้รับพิษจากยานี้  ควรต้องรีบนำผู้ป่วยส่งโรงพยาบาลโดยเร็ว/ทันที 
ห้ามรับประทานยาคลอร์มาดินวันพร้อมกับเครื่องดื่มประเภทแอลกอฮอล์  เพราะจะยิ่งเพิ่มความรุนแรงของอาการวิงเวียนและมีภาวะความดันโลหิตต่ำตามมา 
อนึ่ง  ข้อจำกัดและข้อควรระวังบางประการของยาคลอร์มาดินวันที่ผู้บริโภคควรทราบมี ดังนี้   เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้ที่มีประวัติป่วยด้วย  มะเร็งตับ  ผู้ป่วยมะเร็งของระบบสืบพันธุ์ (เช่น มะเร็งปากมดลูก   มะเร็งเยื่อบุมดลูก)     มะเร็งเต้านม 
- ห้ามใช้กับผู้ที่มีโรคต่างๆของหลอดเลือดแดง   และ ผู้ที่มีเลือดประจำเดือนมาโดย       ไม่ทราบสาเหตุ 
- ห้ามใช้กับสตรีมีครรภ์/ตั้งครรภ์  และระวังการใช้ยานี้กับสตรีที่อยู่ในภาวะให้นมบุตร 
- มีโรคต่างๆอีกหลายประเภทที่สามารถทวีความรุนแรงขึ้นมาได้เมื่อมีการใช้ยาคลอร์มาดินวัน เช่น  โรคไต   เบาหวาน   หืด   ลมชัก  ไมเกรน  รวมถึง                        ผู้ที่มีภาวะซึมเศร้า   หากไม่มีความจำเป็นใดๆ ควรเลี่ยงการใช้ยานี้กับผู้ป่วยดังกล่าว 
- ระหว่างที่ได้รับยานี้ ผู้ป่วยควรต้องเข้ารับการตรวจร่างกายจากแพทย์ตามระยะเวลาที่แพทย์กำหนด เพื่อดูระดับไขมันในเลือด รวมถึงทดสอบหน้าที่การทำงานของตับว่ายังปกติดีหรือไม่ 
- การรับประทานยาใดๆ ร่วมกับยาคลอร์มาดินวันควรต้องอยู่ภายใต้การดูแล	  	  ของแพทย์ ทั้งนี้เพื่อหลีกเลี่ยงภาวะยาตีกัน(ปฏิกิริยาระหว่างยา) 
- ยาคลอร์มาดินวัน มีรูปแบบเภสัชภัณฑ์ทั้งเป็นยาเดี่ยวๆ และยาสูตรตำรับแบบที่มี     ฮอร์โมนเอสโตรเจนผสมร่วมด้วย   ความเหมาะสมของการเลือกใช้ยาแบบใดกับผู้บริโภค/ผู้ป่วย ควรอยู่ภายใต้ดุลยพินิจของแพทย์เท่านั้น 
ประเทศไทย มีการใช้ยาฮอร์โมนคลอร์มาดินวันเป็นชนิดฮอร์โมนผสมร่วม โดยมีข้อบ่งใช้ เช่น เป็นยาเม็ดคุมกำเนิด,  ใช้ปรับสมดุลฮอร์โมนของร่างกายเพื่อรักษาอาการเกิดสิวในสตรี 
ทั้งนี้ หากมีข้อสงสัยเพิ่มเติมเกี่ยวกับยาคลอร์มาดินวัน ผู้ป่วย/ผู้บริโภคสามารถสอบถามได้จากแพทย์ผู้ที่ดูแลการรักษา หรือจากเภสัชกรได้ทั่วไป 
 
 ///// คลอร์มาดินวันมีสรรพคุณ(คุณสมบัติ)อย่างไร? ///// 
คลอร์มาดินวันมีสรรพคุณ/ข้อบ่งใช้ เช่น 
- ใช้เป็นยาเม็ดคุมกำเนิด 
- บำบัดรักษาอาการประจำเดือนมาก 
- ช่วยปรับระยะรอบห่างของการมีประจำเดือน 
- บำบัดภาวะประจำเดือนขาด 
- ใช้รักษาโรคมะเร็งต่อมลูกหมาก 
- รักษาอาการโรคต่อมลูกหมากโต 
 ///// คลอร์มาดินวันมีกลไกการออกฤทธิ์อย่างไร? ///// 
ยาคลอร์มาดินวันเป็นยาประเภทโปรเจสโตเจน (Progestogen) มีโครงสร้างเคมีคล้ายกับฮอร์โมนโปรเจสเตอโรน(Progesterone)ที่สามารถแสดงฤทธิ์/มีกลไกการออกฤทธิ์ต่อต้านการทำงานของทั้งฮอร์โมนเพศชายและฮอร์โมนเพศหญิง  โดยทำให้เกิดสมดุลของฮอร์โมนทั้ง2เพศได้เหมาะสมมากขึ้น จากกลไกเหล่านี้จึงทำให้เกิดที่มาของสรรพคุณ 
 
 ///// คลอร์มาดินวันมีรูปแบบการจัดจำหน่ายอย่างไร? ///// 
ยาคลอร์มาดินวันมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Chlormadinone acetate  10 มิลลิกรัม/เม็ด 
- ยาเม็ดชนิดรับประทาน ที่ผสมร่วมกับฮอร์โมนเพศตัวอื่น เช่น Chlormadinone  acetate 2 มิลลิกรัม + Ethinyl estradiol 0.03 มิลลิกรัม/ เม็ด 
 
 ///// คลอร์มาดินวันมีขนาดรับประทานอย่างไร? ///// 
ยาคลอร์มาดินวัน มีขนาดรับประทาน เช่น 
ก.	รักษาอาการ มะเร็งต่อมลูกหมาก และอาการต่อมลูกหมากโต 
- ผู้ใหญ่: รับประทานยาขนาด 25–50 มิลลิกรัม วันละ 2 ครั้ง เช้า-เย็น 
ข. สำหรับปรับอาการประจำเดือนผิดปกติ: 
- ผู้ใหญ่: รับประทานยาขนาด 2–10 มิลลิกรัม/วัน หรือรับประทานร่วมกับฮอร์โมนเอสโตรเจน  โดยเป็นไปตามคำสั่งแพทย์ 
ค. ใช้เป็นยาเม็ดคุมกำเนิด: 
- ผู้ใหญ่: รับประทานยาขนาด 1–2 มิลลิกรัม/วัน โดยใช้ร่วมกับฮอร์โมนเอสโตรเจน 
อนึ่ง: 
- เด็ก:  ห้ามใช้ยานี้กับเด็ก 
- สามารถรับประทานยานี้ ก่อน หรือ หลัง อาหารก็ได้ 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                        ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคลอร์มาดินวัน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหืด   โรคเบาหวาน  โรคหัวใจ  รวมทั้งกำลังกินยา/ใช้ยาอะไรอยู่ เพราะยาคลอร์มาดินวันอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือกำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยาคลอร์มาดินวัน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2เท่า ให้รับประทานยาในขนาดปกติ 
แต่อย่างไรก็ดี เพื่อประสิทธิผลของการรักษา ควรรับประทานยาคลอร์มาดินวัน ตรงเวลา 
กรณีลืมรับประทานยาคลอร์มาดินวัน หลายครั้ง หรือหลายวันติดต่อกัน ควรรีบกลับมาขอคำปรึกษาจากแพทย์/มาโรงพยาบาล เพื่อแพทย์พิจารณาปรับแนวทางการรักษา 
 ///// คลอร์มาดินวันมีผลไม่พึงประสงค์อย่างไร? ///// 
ยาคลอร์มาดินวันสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  รู้สึกไม่สบายในระบบทางเดินอาหาร 
- ผลต่อระบบประสาท:  เช่น  ง่วงนอน 
- ผลต่อตับ:  เช่น  เกิดดีซ่าน  ตับอักเสบ 
- ผลต่อผิวหนัง:  เกิดสิว   ฝ้า   ผื่นคัน  ลมพิษ   มีขนดก  ผมร่วง 
- ผลต่อระบบเผาผลาญพลังงานของร่างกาย:  เช่น  น้ำหนักตัวเพิ่มขึ้น  มีอาการบวมน้ำตามตัว แขน ขา มือ เท้า 
- ผลต่อสภาพจิตใจ:  เช่น  ซึม   อารมณ์ทางเพศน้อยลง  นอนไม่หลับ 
 
 ///// มีข้อควรระวังการใช้คลอร์มาดินวันอย่างไร? ///// 
มีข้อควรระวังการใช้ยาคลอร์มาดินวัน เช่น 
- ห้ามใช้กับผู้ที่แพ้ยานี้ 
- ห้ามใช้ยากับสตรีมีครรภ์  สตรีที่อยู่ในภาวะให้นมบุตร เด็ก  และผู้สูงอายุ 
โดยไม่มีคำสั่งจากแพทย์ 
- ห้ามปรับขนาดรับประทาน เช่น เพิ่มหรือลดปริมาณยานี้ ด้วยตนเอง 
- ระวังการใช้ยานี้กับ  ผู้ป่วยโรคความดันโลหิตสูง   ผู้ป่วยโรคหัวใจ  ผู้ป่วยไมเกรน   ผู้ป่วยโรคตับ  ผู้ป่วยโรคมะเร็ง    ผู้ป่วยดีซ่าน    ผู้ป่วยโรคเบาหวาน   ผู้ป่วย โรคหืด 
- ควรรับประทานยานี้ตรงเวลาของแต่ละวันเพื่อให้ระดับยาในเลือดคงที่เพื่อเพิ่มประสิทธิภาพของยา 
- ไม่ใช้ยานี้นานกว่าคำสั่งแพทย์ 
- มาพบแพทย์/มาโรงพยาบาลตามแพทย์นัดหมายทุกครั้ง และปฏิบัติตามคำแนะนำของ แพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมฮอร์โมนคลอร์มาดินวันด้วย) ยาแผนโบราณทุกชนิด                            อาหารเสริม   ผลิตภัณฑ์เสริมอาหาร   และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง  ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// คลอร์มาดินวันมีปฏิกิริยาระหว่างยากับยาตัวอื่นอย่างไร? ///// 
ยาคลอร์มาดินวันมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาคลอร์มาดินวันร่วมกับ ยารักษาเบาหวาน  ด้วยจะทำให้                                       ระดับน้ำตาลในเลือดผิดปกติไป 
- ห้ามใช้ยาคลอร์มาดินวันร่วมกับยา Cyclosporin  ด้วยจะทำให้เกิดพิษ/ผลข้างเคียงรุนแรงของยาทั้ง 2 ตัวต่อร่างกายจากการใช้ยาร่วมกันได้มากขึ้น 
 ///// ควรเก็บรักษาคลอร์มาดินวันอย่างไร? ///// 
ควรเก็บยาคลอร์มาดินวันตามคำแนะนำในเอกสารกำกับยา ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น  เก็บยาให้พ้นมือเด็กและสัตว์เลี้ยง  และไม่เก็บยาในรถยนต์หรือในห้องน้ำ 
 ///// คลอร์มาดินวันมีชื่ออื่นอีกไหม? ผลิตจากบริษัทอะไรบ้าง? ///// 
ยาคลอร์มาดินวัน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นๆของยานี้ในต่างประเทศ  เช่น Clordion, Gestafortin, Lormin, Non-Ovlon, Normenon, Verton, Engiletta, Delia, Eve, Helen, Lilia 
 ///// บรรณานุกรม ///// 
http://www.tabletwise.com/medicine/chlormadinone-acetate/uses-benefits-working[2017,April15] 
http://www.mims.com/thailand/drug/info/chlormadinone/?type=brief&amp;mtype=generic[2017,April15] 
https://www.ncbi.nlm.nih.gov/pubmed/16356876[2017,April15] 
http://www.mims.com/thailand/drug/info/belara/?type=brief[2017,April15] 
http://www.mims.com/thailand/drug/info/chariva/?type=brief[2017,April15]
