เซฟูรอกซิม (Cefuroxime)
 ///// บทนำ ///// 
ยาเซฟูรอกซิม (Cefuroxime) เป็นยาปฏิชีวนะในกลุ่มเซฟาโลสปอรินรุ่นที่ 2 (Second-generation cephalosporin antibiotic) ถูกค้นพบโดยบริษัทยา GlaxoSmithKline วางตลาดครั้งแรกเมื่อปี ค.ศ. 1978 (พ.ศ. 2521) ภายใต้ชื่อการค้าว่า Zinacef 
ยาเซฟูรอกซิมสามารถออกฤทธิ์ต่อต้านเชื้อแบคทีเรียกลุ่มต่างๆดังนี้เช่น Haemophilus (ย่อว่า H.) influenzae, Neisseria gonorrhoeae, Streptococcus pneumoniae, Moraxella (ย่อว่า M.) catarrhalis, Streptococcus pyogenes และ Lyme disease ทางคลินิกจึงนำยานี้มารักษาการติดเชื้อแบคทีเรียตามอวัยวะต่างๆของร่างกายเช่น หูชั้นกลาง โพรงไซนัส หลอดลม ผิวหนัง ท่อปัสสาวะ เป็นต้น 
รูปแบบยาแผนปัจจุบันของยาเซฟูรอกซิมมีทั้งชนิดยารับประทานและยาฉีด กรณียารับประทาน หากรับประทานยาตอนท้องว่างระบบทางเดินอาหารจะดูดซึมยาเข้าสู่กระแสเลือดได้ประมาณ 37%   แต่การรับประทานยาพร้อมอาหารการดูดซึมยาจะเพิ่มขึ้นเป็นประมาณ 52% และร่างกายจะใช้เวลาประมาณ 80 นาทีเพื่อกำจัดยาเซฟูรอกซิมออกจากกระแสเลือดและผ่านทิ้งไปกับปัสสาวะ 
ยาเซฟูรอกซิมถูกห้ามใช้กับผู้ป่วยที่เคยมีประวัติแพ้ยาเซฟูรอกซิมมาก่อน และระหว่างที่ผู้ป่วยได้รับยานี้ต้องระวังอาการท้องเสียจากเชื้อแบคทีเรีย Clostridium difficile หรือระวังการเจริญเติบโตของเชื้อราบริเวณอวัยวะบางส่วนของร่างกาย หรือแม้แต่การใช้ยานี้แบบผิดวิธีเช่น รับประทานยาไม่ครบคอร์ส (Course) การรักษาอาจทำให้เชื้อโรคพัฒนาตัวเองให้ดื้อยาและต้านทานฤทธิ์ของยาเซฟูรอกซิมได้ 
มีการรายงานทางคลินิกได้ระบุว่ายาเซฟูรอกซิมสามารถทำให้เกิดอาการข้างเคียง (ผลข้างเคียง) ต่างๆได้เช่น คลื่นไส้ ท้องเสีย อาเจียน เป็นต้น ส่วนการใช้ยานี้กับสตรีตั้งครรภ์นั้นจัดอยู่ในเกณฑ์ที่ปลอดภัยแต่ต้องอยู่ภายใต้การดูแลของแพทย์เท่านั้น อย่างไรก็ตามยาเซฟูรอกซิมสามารถขับผ่านมากับน้ำนมของมารดาได้จึงต้องเพิ่มความระมัดระวังเป็นอย่างมากหากจะใช้ยานี้กับสตรีที่อยู่ในภาวะให้นมบุตร 
คณะกรรมการอาหารและยาของไทยได้บรรจุให้ยาเซฟูรอกซิมเป็นอีกหนึ่งรายการยาในบัญชี                      ยาหลักแห่งชาติ โดยมีรูปแบบเป็นยารับประทานทั้งชนิดเม็ดและยาน้ำ โดยการใช้ยาเซฟูรอกซิมต้องเป็นไปตามเงื่อนไปดังนี้ 
1. ใช้สำหรับการติดเชื้อ H. influenzae ที่ดื้อต่อยา Ampicillin และสำหรับการติดเชื้อ M. catarrhalis 
2. ใช้กับผู้ป่วยที่แพ้ยาหรือไม่สามารถใช้ยา Co-amoxiclav ได้หรือแพ้ยากลุ่ม 	Penicillins ชนิดไม่รุนแรง 
ยาเซฟูรอกซิมจัดอยู่ในหมวดยาอันตราย การใช้ยานี้ต้องเป็นไปตามคำสั่งของแพทย์เท่านั้น  เราสามารถพบเห็นการใช้ยานี้ได้ตามสถานพยาบาลทั้งของรัฐและเอกชน อีกทั้งยังมีจำหน่ายตามร้านขายยาขนาดกลางขึ้นไป ประชาชน/ผู้บริโภคสามารถสอบถามข้อมูลการใช้ยานี้เพิ่มเติมได้จากแพทย์   ผู้ที่สั่งจ่ายยานี้หรือจากเภสัชกรในสถานพยาบาลหรือตามร้านขายยาโดยทั่วไป 
 ///// เซฟูรอกซิมมีสรรพคุณ (คุณสมบัติ) อย่างไร? ///// 
ยาเซฟูรอกซิมมีสรรพคุณ/ข้อบ่งใช้เช่น 
- บำบัดรักษาการติดเชื้อแบคทีเรียตามอวัยวะต่างๆของร่างกายเช่น ในโรคปอดบวม หลอดลมอักเสบ ข้ออักเสบติดเชื้อ หูชั้นกลางอักเสบ เยื่อบุช่องท้องอักเสบ ไซนัสอักเสบ การติดเชื้อในกระแสเลือด(ภาวะพิษเหตุติดเชื้อ) การติดเชื้อที่ผิวหนัง การติดเชื้อทางเดินปัสสาวะ การติดเชื้อทางเดินหายใจส่วนบน ทอนซิลอักเสบ ถุงน้ำดีอักเสบ และ Lyme disease (การติดเชื้อแบคทีเรียชนิด Borrelia จากถูกตัวหมัดกัด) 
- ป้องกันการติดเชื้อแบคทีเรียในระหว่างการผ่าตัด 
* อนึ่ง สามารถใช้ยาเซฟูรอกซิมได้ทั้งผู้ใหญ่และเด็ก 
 ///// เซฟูรอกซิมมีกลไกการออกฤทธิ์อย่างไร? ///// 
ยาเซฟูรอกซิมมีกลไกการออกฤทธิ์โดยตัวยาจะรบกวนการสังเคราะห์สารเปปทิโดไกลแคน (Peptidoglycan) ซึ่งเป็นส่วนประกอบสำคัญของผนังเซลล์ในแบคทีเรีย ส่งผลให้แบคทีเรียหยุดการเจริญเติบโต ขาดคุณสมบัติในการแพร่พันธุ์และตายในที่สุด จากกลไกที่กล่าวมาจึงทำให้มีฤทธิ์การรักษาตามสรรพคุณ 
 ///// เซฟูรอกซิมมีรูปแบบการจัดจำหน่ายอย่างไร? ///// 
ยาเซฟูรอกซิมมีรูปแบบการจัดจำหน่ายเช่น 
- ยาเม็ดชนิดรับประทานขนาด 125, 250 และ 500 มิลลิกรัม/เม็ด 
- ยาแคปซูลชนิดรับประทานขนาด 250 มิลลิกรัม/แคปซูล 
- ยาน้ำชนิดรับประทานขนาด 125 และ 250 มิลลิกรัม/5 มิลลิลิตร 
- ยาฉีดขนาด 750 และ 1,500 มิลลิกรัม/ขวด 
 ///// เซฟูรอกซิมมีขนาดรับประทานอย่างไร? ///// 
ยาเซฟูรอกซิมมีขนาดรับประทาน/ขนาดใช้ยาขึ้นกับข้อบ่งใช้ ชนิดของโรค ความรุนแรงของ อาการ ดังนั้นขนาดยาจึงอยู่ในดุลพินิจของแพทย์ผู้รักษา ในบทความนี้ขอยกตัวอย่างเช่น 
ก. สำหรับไซนัสอักเสบ (Sinusitis): 
- ผู้ใหญ่: รับประทานยาครั้งละ 250 มิลลิกรัมวันละ 2 ครั้งเป็นเวลา 10 - 14 วัน 
- เด็กอายุตั้งแต่ 3 เดือน - 12 ปี: ใช้ยาชนิดน้ำจะสะดวกต่อการรับประทานโดยคำนวณการใช้ยาที่ 15 มิลลิกรัม/น้ำหนักตัว 1 กิโลกรัมแบ่งรับประทาน 2 ครั้งต่อวัน รับประทานยาติดต่อกัน 10 -14 วัน 
- เด็กอายุ 13 ปีขึ้นไป: ใช้ขนาดรับประทานเท่ากับผู้ใหญ่ 
- เด็กอายุต่ำกว่า 3 เดือน: ยังไม่มีข้อมูลทางคลินิกที่แน่ชัดถึงผลข้างเคียงของยานี้ในเด็กกลุ่มนี้ การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
ข. สำหรับการติดเชื้อที่ข้อกระดูก (Joint infection): 
- ผู้ใหญ่: ฉีดยาขนาด 1.5 กรัมเข้าหลอดเลือดดำทุกๆ 8 ชั่วโมง การรักษาจะกระทำต่อเนื่อง 3 - 4 สัปดาห์ทั้งนี้ขึ้นกับความรุนแรงของโรค 
- เด็กตั้งแต่ 3 เดือน - 12 ปี: ฉีดยาเข้าหลอดเลือดดำขนาด 50 มิลลิกรัม/น้ำหนักตัว 1 กิโล กรัมทุกๆ 8 ชั่วโมง ขนาดการใช้ยาสูงสุดไม่เกิน 6 กรัม/วัน 
- เด็กอายุ 13 ปีขึ้นไป: ใช้ขนาดยาเท่ากับผู้ใหญ่ 
- เด็กอายุต่ำกว่า 3 เดือน: ยังไม่มีข้อมูลทางคลินิกที่แน่ชัดถึงผลข้างเคียงของยานี้ในเด็กกลุ่มนี้ การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
ค. สำหรับหูชั้นกลางอักเสบ (Otitis media): 
- ผู้ใหญ่: รับประทานยาครั้งละ 250 มิลลิกรัมวันละ 2 ครั้งเช้า-เย็นเป็นเวลา 10 วัน 
- เด็กตั้งแต่ 3 เดือน - 12 ปี: รับประทานยาขนาด 15 มิลลิกรัม/น้ำหนักตัว 1 กิโลกรัมแบ่งรับ ประทานวันละ 2 ครั้งและรับประทานยาติดต่อกัน 10 วัน 
- เด็กอายุ 13 ปีขึ้นไป: ใช้ขนาดรับประทานเดียวกับผู้ใหญ่ 
- เด็กอายุต่ำกว่า 3 เดือน: ยังไม่มีข้อมูลทางคลินิกที่แน่ชัดถึงผลข้างเคียงของยานี้ในเด็กกลุ่มนี้ การใช้ยานี้ในเด็กกลุ่มนี้จึงอยู่ในดุลพินิจของแพทย์ผู้รักษาเป็นกรณีไป 
ง. สำหรับป้องกันการติดเชื้อแบคทีเรียระหว่างการผ่าตัด: 
- ผู้ใหญ่:ก่อนการผ่าตัด ฉีดยาเข้าหลอดเลือดดำ 1.5 กรัมก่อนการผ่าตัด 30 - 60 นาที
	หลังการผ่าตัด ฉีดยาเข้าหลอดเลือดดำหรือเข้ากล้ามเนื้อ 750 มิลลิกรัมทุก 8 ชั่วโมง  สำหรับการผ่าตัดหัวใจ ปอด การเปลี่ยนถ่ายอวัยวะของหัวใจและปอด แพทย์จะใช้ยา Cefazolin สลับกับยาเซฟูรอกซิมเพื่อเพิ่มประสิทธิภาพในการต่อต้านแบคทีเรียกลุ่มต่างๆ 
- เด็ก: ขนาดการใช้ยานี้กับเด็กที่ต้องเข้ารับการผ่าตัดให้เป็นไปตามดุลยพินิจของแพทย์ 
*อนึ่ง ควรรับประทานยานี้พร้อมอาหาร 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้นไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเซฟูรอกซิม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเซฟูรอกซิมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเซฟูรอกซิมสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาเซฟูรอกซิมตรงเวลา 
 ///// เซฟูรอกซิมมีผลไม่พึงประสงค์อย่างไร? ///// 
ยาเซฟูรอกซิมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: เช่น เกิดอาการท้องเสีย คลื่นไส้ อาเจียน ปวดท้อง อาหารไม่ย่อย เป็นตะคริวที่หน้าท้อง ท้องอืด เกิดแผลในปาก เบื่ออาหาร 
- ผลต่อการทำงานของตับ: เช่น ทำให้ระดับบิลิรูบิน (Bilirubin) ในเลือดสูงขึ้น มีภาวะตับอักเสบ ตัวเหลืองตาเหลือง 
- ผลต่อระบบประสาท: เช่น มีอาการปวดศีรษะ วิงเวียน ง่วงนอน มีอาการชัก 
- ผลต่อระบบเลือด: เช่น ก่อให้เกิดภาวะเม็ดเลือดขาวชนิด Eosinophil สูง (Eosinophilia) เม็ดเลือดขาวทุกชนิดต่ำ (Leukopenia) เม็ดเลือดทุกชนิดต่ำ (Pancytopenia) เกล็ดเลือดต่ำ (Thrombocyto penia) เม็ดเลือดขาวชนิด Neutrophil/Granulocyte ต่ำ (Neutropenia/Agranulocytosis) 
- ผลต่อการทำงานของไต: เช่น อาจทำให้ไตวาย 
- ผลต่ออวัยวะสืบพันธุ์: เช่น เกิดภาวะช่องคลอดอักเสบ เกิดการติดเชื้อราแคนดิดาในช่องคลอด มีภาวะตกขาว คันอวัยวะเพศ 
- ผลต่อผิวหนัง: เช่น มีผื่นคัน ลมพิษ 
- ผลต่อการทำงานของกล้ามเนื้อ: เช่น เกิดตะคริวและมีภาวะกล้ามเนื้อปวด/เกร็ง ข้อบวม 
- ผลต่อการทำงานของหัวใจ: เช่น หัวใจเต้นเร็ว 
 ///// มีข้อควรระวังการใช้เซฟูรอกซิมอย่างไร? ///// 
มีข้อควรระวังการใช้ยาเซฟูรอกซิมเช่น 
- ห้ามใช้กับผู้แพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ โดยไม่มีคำสั่งจากแพทย์ 
- การใช้ยานี้ต้องให้ครบคอร์สการรักษาตามแพทย์สั่ง 
- ยานี้ใช้รักษาการติดเชื้อแบคทีเรีย ไม่สามารถนำมารักษาการติดเชื้อไวรัสได้เพราะยานี้จะไม่ฆ่า/ต้านไวรัส 
- การใช้ยานี้เป็นเวลานานบ่อยๆซ้ำๆอาจทำให้เกิดการติดเชื้อโรคชนิดอื่นที่ยานี้ไม่สามารถต่อต้านได้เช่น เชื้อรา เป็นต้น 
- ระวังการใช้ยานี้กับผู้ป่วยโรคเบาหวานด้วยตัวยาอาจส่งผลต่อการทดสอบระดับน้ำตาลในเลือดได้ 
- ผู้ป่วยกลุ่มผู้สูงอายุมีความเสี่ยงที่จะได้รับอาการข้างเคียงหรือเกิดภาวะแพ้ยานี้ได้มากกว่าผู้ป่วยกลุ่มอื่น 
- หากเกิดอาการแพ้ยานี้ถึงแม้จะเป็นการแพ้เพียงครั้งแรกให้หยุดการใช้ยานี้ทันทีแล้วรีบพาตัวผู้ป่วยมาพบแพทย์/มาโรงพยาบาลโดยเร็วทันที/ฉุกเฉิน 
- กรณียารับประทานที่ผู้ป่วยใช้ไปตามระยะเวลาอันเหมาะสมแต่อาการยังไม่ดีขึ้น ต้องรีบพาผู้ป่วยกลับมาพบแพทย์/มาโรงพยาบาลอีกครั้งเพื่อแพทย์พิจารณาปรับแนวทางการรักษา 
- ปฏิบัติตัวตามคำสั่งแพทย์และมาพบแพทย์ตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาเซฟูรอกซิมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// เซฟูรอกซิมมีปฏิกิริยาระหว่างยากับยาตัวอื่นอย่างไร? ///// 
เซฟูรอกซิมมีปฏิกิริยาระหว่างยากับยาตัวอื่นเช่น 
- การใช้ยาเซฟูรอกซิมร่วมกับยา Quinapril อาจรบกวนการดูดซึมของยาเซฟูรอกซิมจากระบบทางเดินอาหารส่งผลให้ฤทธิ์ในการต่อต้านแบคทีเรียด้อยลงไป หากจำเป็นต้องใช้ยาร่วมกันและหลีก เลี่ยงการรบกวนการดูดซึมยานี้ดังกล่าวควรรับประทานยาทั้ง 2 ตัวให้ห่างกันประมาณ 2 - 3 ชั่วโมง 
- การรับประทานยาเซฟูรอกซิมร่วมกับยา Aluminium hydroxide จะทำให้ประสิทธิภาพการรักษาของยาเซฟูรอกซิมด้อยลง หากจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยาเซฟูรอกซิมร่วมกับยาเม็ดคุมกำเนิดที่มีส่วนประกอบของ Ethinyl estradiol อาจทำให้ฤทธิ์ในการคุมกำเนิดด้อยลง หากจำเป็นต้องใช้ยาร่วมกันควรต้องใช้วิธีการคุมกำเนิดแบบอื่นร่วมด้วยเช่น การใช้ถุงยาอนามัยชาย 
- ควรหยุดการใช้ยาเซฟูรอกซิมอย่างน้อย 3 วันขึ้นไปก่อนที่จะรับวัคซีนชนิดเชื้อเป็นที่ป้องกันโรคไทฟอยด์ด้วยเซฟูรอกซิมสามารถทำให้ฤทธิ์การกระตุ้นภูมิคุ้มกันต้านทานโรคต่ำลง 
 ///// ควรเก็บรักษาเซฟูรอกซิมอย่างไร? ///// 
ควรเก็บยาเซฟูรอกซิมทุกรูปแบบตามคำแนะนำของแพทย์หรือตามคำแนะนำในเอกสารกำกับยา เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น ไม่เก็บยาในช่องแช่แข็งของตู้เย็น และไม่เก็บยาในห้องน้ำหรือในรถยนต์ 
 ///// เซฟูรอกซิมมีชื่ออื่นอีกไหม? ผลิตจากบริษัทอะไรบ้าง? ///// 
ยาเซฟูรอกซิมที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/pro/cefuroxime-axetil.html  [2016,Feb27] 
https://en.wikipedia.org/wiki/Cefuroxime [2016,Feb27] 
http://www.mims.com/Thailand/drug/info/Avelox/?type=BRIEF  [2016,Feb27] 
http://www.mims.com/THAILAND/Home/GatewaySubscription/?generic=Cefuroxime [2016,Feb27] 
http://drug.fda.moph.go.th:81/nlem.in.th/medicine/essential/list/85#item-8589  [2016,Feb27] 
http://www.mims.com/THAILAND/Home/GatewaySubscription/?generic=Cefuroxime  [2016,Feb27] 
http://www.drugs.com/drug-interactions/cefuroxime-index.html?filter=2&amp;generic_only= [2016,Feb27]
