ด็อกโซรูบิซิน (Doxorubicin)
 ///// บทนำ ///// 
ยาด็อกโซรูบิซิน(Doxorubicin หรือ Doxorubicin hydrochloride หรือ Doxorubicin HCl หรือ Hydroxydaunorubicin หรือ Hydroxydaunomycin) ซึ่ง ยาชื่อการค้าที่ใช้แพร่หลายทั่วโลก คือ “Adriamycin”  เป็นยาเคมีบำบัด(Cytotoxic chemotherapy) ถูกจัดอยู่ในกลุ่มยาปฏิชีวนะที่มีฤทธิ์ต้านโรคมะเร็ง และต้านเนื้องอก(Antitumor antibiotics) ยานี้สกัดได้จากเชื้อแบคทีเรียที่อาศัยในดินชนิดที่มีชื่อเรียกว่า Streptomyces  ทางการแพทย์นำยาด็อกโซรูบิซินมาใช้รักษาโรคมะเร็งหลายประเภทอย่างเช่น  มะเร็งเต้านม   มะเร็งรังไข่   มะเร็งกระดูก  มะเร็งกระเพาะอาหาร   มะเร็งกระเพาะปัสสาวะ  มะเร็งต่อมไทรอยด์   มะเร็งปอด   มะเร็งเม็ดเลือดขาว    มะเร็งต่อมน้ำเหลือง เป็นต้น  เภสัชภัณฑ์ของยาชนิดนี้เป็นแบบยาฉีดเข้าหลอดเลือดดำ  ตัวยาในกระแสเลือดสามารถกระจายเข้าสู่อวัยวะต่างๆของร่างกายได้เกือบทุกอวัยวะ เช่น ปอด  ตับ  หัวใจ  ม้าม และไต   ยาด็อกโซรูบิซินยังผ่านเข้ารกและน้ำนมของมารดาได้อีกด้วย  และตัวยาด็อกโซรูบิซินจะถูกทำลายโครงสร้างทางเคมีที่ตับ   สำหรับระยะเวลาที่ร่างกายใช้กำจัดยาชนิดนี้ถูกแบ่งออกเป็น 3 ช่วง(Triphasic half life) คือ ในช่วงแรกร่างกายจะกำจัดยานี้ได้อย่างรวดเร็ว คือในช่วง 12 นาทีแรก   ช่วงที่สองประมาณ 3.8 ชั่วโมงหลังได้รับยา  และในช่วงที่สามจะใช้เวลานานถึง 30 ชั่วโมง ตัวยาจะถูกกำจัดผ่านทิ้งไปกับอุจจาระและปัสสาวะ 
ยาด็อกโซรูบิซินเป็นยาที่สามารถทำอันตรายต่อเนื้อเยื่อต่างๆของร่างกายที่สัมผัสตัวยาได้  ดังนั้นการฉีดยาเข้าหลอดเลือดดำจะต้องใช้ความระมัดระวังเป็นอย่างมากเพื่อมิให้การแทงเข็มฉีดยาทะลุผ่านเส้นเลือด/หลอดเลือด จนทำให้ตัวยาด็อกโซรูบิซินรั่วและสัมผัสกับเนื้อเยื่อรอบๆหลอดเลือด 
ยาด็อกโซรูบิซิน จะออกฤทธิ์ยับยั้งการสังเคราะห์สารพันธุกรรม(DNA)ของเซลล์มะเร็ง ทำให้เซลล์มะเร็งชะลอการเจริญเติบโตและหยุดการแพร่กระจาย  ซึ่งการบริหารยา/ใช้ยาชนิดนี้กับผู้ป่วยมะเร็ง  แพทย์จะคำนวณขนาดการใช้ยาต่อพื้นที่ผิวของร่างกายมาเป็นเกณฑ์ตัดสิน  ผู้ป่วยต้องรับการให้ยานี้ตามช่วงเวลาที่แพทย์นัดหมาย 
ผู้ได้รับยาด็อกโซรูบิซินในครั้งแรกจะพบอาการข้างเคียง(ผลข้างเคียง)ที่เกิดขึ้นได้บ่อยๆ เช่น 
- เจ็บ/ปวดบริเวณที่ได้รับการฉีดยา  ซึ่งสามารถบรรเทาอาการปวดด้วยการประคบเย็น 
- ภายใน 2 สัปดาห์หลังการฉีดยาด็อกโซรูบิซิน ผู้ป่วยจะมีอาการคลื่นไส้  อาเจียน  แพทย์สามารถใช้ยาแก้คลื่นไส้ต่างๆเข้ามาช่วยเหลือเพื่อป้องกันและลดอาการเหล่านี้ 
- จำนวนเม็ดเลือดแดง  เม็ดเลือดขาว และเกล็ดเลือด จะลดลงชั่วคราว  ผู้ป่วยจะเกิดความเสี่ยงต่อการติดเชื้อโรคประเภทต่างๆ  มีภาวะโลหิตจาง  และ/หรือไม่ก็มีภาวะเลือดออกง่าย  ระยะเวลาที่ร่างกายเริ่มมีสภาพโลหิตจางอยู่ในช่วง 10–14 วันนับจากวันที่ได้รับยานี้ และภายในวันที่ 21–28 สภาพเลือดจางของร่างกายจึงจะ	กลับมาเป็นปกติ 
- ผู้ป่วยหลายรายจะประสบอาการผมร่วง  อาจร่วงเป็นหย่อมๆหรือร่วงทั้งศีรษะก็ได้  อย่างไรก็ตามเส้นผมของผู้ป่วยสามารถงอกขึ้นมาใหม่และยาวได้เหมือนปกติเมื่อหมดฤทธิ์ของยาด็อกโซรูบิซินและยาเคมีบำบัดอื่นๆ 
- ผู้ป่วยบางกลุ่มมีอาการข้างเคียง(ผลข้างเคียง)ที่อาจพบเห็นไม่บ่อยทีเดียวนัก เช่น ตาแฉะ  มีแผลในช่องปาก  และในกรณีที่เพิ่งได้รับยาด็อกโซรูบิซิน 1–2 วัน อาจพบเห็นปัสสาวะมีสีแดง-น้ำตาล  สีส้มหรือมีสีออกชมพู  นอกจากนี้ยังอาจพบเห็นโคนเล็บมีสีคล้ำ	  ผิวหนังย่นร่วมด้วย 
- ด้วยตัวยาด็อกโซรูบิซินจะไปลดความสามารถของหัวใจในการสูบฉีดโลหิตไปเลี้ยงอวัยวะต่างๆของร่างกาย  ซึ่งอาการข้างเคียงด้านพยาธิสภาพของหัวใจนี้ ถ้าเกิดขึ้นแล้วจะส่งผลกระทบ(ผลข้างเคียง)ต่อผู้ป่วยอย่างมาก  ดังนั้นแพทย์จะคอยตรวจสอบสภาพการทำงานของหัวใจผู้ป่วย ควบคู่ไปกับการใช้ยาด็อกโซรูบิซิน 
- ยาด็อกโซรูบิซินเป็นยารักษามะเร็งก็จริง แต่ยานี้ก็สร้างความเสี่ยงให้เกิดการพัฒนาของมะเร็งเม็ดเลือดขาวตลอดจนถึงเกิดภาวะ Tumor lysis syndrome(ภาวะเกิดการตายปริมาณมาก อย่างรวดเร็ว ทันทีของเซลล์มะเร็ง)ซึ่งจะเป็นผลให้ระดับเกลือแร่และการเผาผลาญพลังงานของร่างกายมีความผิดปกติ รวมถึงอาจเกิดไตวายเฉียบพลัน จนเป็นเหตุให้ผู้ป่วยเสียชีวิตได้  แพทย์ผู้ที่ทำการรักษาจะเป็นผู้วิเคราะห์และช่วยบำบัดสภาวะดังกล่าวได้ดีที่สุด 
ทั้งนี้ อาจสรุป ข้อควรระวัง ข้อควรปฏิบัติ และข้อห้าม เกี่ยวกับยาด็อกโซรูบิซินเพิ่มเติมได้อีกดังนี้ เช่น 
- ก่อนการใช้ยาด็อกโซรูบิซิน  ผู้ป่วยต้องได้รับการตรวจประเมินสภาพการทำงานของหัวใจ และแพทย์จะซักถามประวัติว่าเคยเป็นโรคหัวใจมาก่อนหรือไม่  ทั้งนี้เพื่อเป็นการป้องกันผลกระทบต่อการทำงานของหัวใจหลังได้รับยาด็อกโซรูบิซิน 
- ผู้ที่มีจำนวนเม็ดเลือดขาวต่ำ  จะไม่สามารถใช้ยาชนิดนี้ได้  ด้วยยาด็อกโซรูบิซินสามารถกดไขกระดูกจนส่งผลลดการผลิตเม็ดเลือดของร่างกายได้ 
- ห้ามใช้ยานี้กับสตรีมีครรภ์/ตั้งครรภ์ ด้วยตัวยาด็อกโซรูบิซินสามารถทำให้ทารกในครรภ์พิการ  ดังนั้นผู้ป่วยที่เป็นสตรี จะต้องป้องกันไม่ให้เกิดการตั้งครรภ์(การคุมกำเนิด)ระหว่างที่ได้รับยาชนิดนี้ หรือสตรีในภาวะให้นมบุตรที่ต้องรับการรักษาด้วยยาด็อกโซรูบิซินต้องหยุดให้นมบุตรแล้วใช้นมดัดแปลงเลี้ยงบุตรแทน 
- ขณะได้รับยาด็อกโซรูบิซินอาจเกิดภาวะเลือดออกง่าย  ผู้ป่วยต้องหลีกเลี่ยง	 กิจกรรมที่จะก่อให้เกิดบาดแผลตามร่างกาย หรือการแปรงฟันแพทย์จะแนะนำให้ใช้	  แปรงสีฟันที่มีขนอ่อนนุ่มเพื่อป้องกันการขัดถูที่อาจก่อให้เกิดการกระแทกเหงือก/เนื้อเยื่อช่องปากจนเลือดออก 
- ขณะที่ใช้ยานี้ห้ามฉีดวัคซีนป้องกันโรคใดๆ เพราะนอกจากจะไม่สามารถกระตุ้นภูมิต้านทาน/ภูมิคุ้มกัน/ภูมิคุ้มกันต้านทานโรคให้ร่างกายได้แล้ว ยังอาจทำให้เกิดการติดเชื้อจากวัคซีนดังกล่าว 
- ตัวยาด็อกโซรูบิซินมีผลข้างเคียงทำให้ภูมิคุ้มกันของร่างกายต่ำลงจนเกิดความเสี่ยงต่อการติดเชื้อได้ง่ายขึ้น  ผู้ป่วยจึงควรหลีกเลี่ยงการเข้าไปอยู่ในพื้นที่ที่มีประชาชนแออัด เช่น ห้างสรรพสินค้า 
- หลังได้รับยานี้ แล้วอาการป่วยมะเร็งไม่ดีขึ้นตามความคาดหมาย  ให้ผู้ป่วยกลับมาพบแพทย์/มาโรงพยาบาลโดยไม่ต้องรอถึงวันแพทย์นัด  ห้ามหยุดการรักษาไปเฉยๆ 
- การจะรับประทานยาอื่นใดร่วมด้วยขณะที่ได้รับยาด็อกโซรูบิซินจะต้องได้รับการยินยอมจากแพทย์ก่อนทุกครั้ง  ทั้งนี้เพื่อเป็นการหลีกเลี่ยงภาวะยาตีกัน(ปฏิกิริยาระหว่างยา) 
- มาโรงพยาบาลเพื่อ  การตรวจร่างกาย  การรับการให้ยานี้  การตรวจสอบการทำงานของหัวใจ  การตรวจเลือด  และการตรวจทำงานของตับ ตามที่แพทย์นัดหมายทุกครั้ง 
ยาด็อกโซรูบิซินที่จำหน่ายอยู่ในประเทศไทย มีอยู่ประมาณ 4-7 ชื่อการค้า และจัดเป็นหนึ่งในรายการยาที่อยู่ในบัญชียาหลักแห่งชาติของไทยและมีเงื่อนไขในการใช้ยานี้ดังนี้ 
“ไม่ใช้กับผู้ป่วยโรคกล้ามเนื้อหัวใจขาดเลือดเฉียบพลัน และผู้ป่วยที่มี cardiomyopathy(โรคหัวใจ)ที่มีการทำงานของหัวใจ(Left ventricular ejection fraction น้อยกว่า 50%” 
อนึ่ง ตามกฎหมายยาของไทย ได้กำหนดให้ยาด็อกโซรูบิซินเป็นยาควบคุมพิเศษ และ ยาอันตราย  การใช้ยานี้ต้องมีใบสั่งจากแพทย์เสมอ  และเราสามารถพบเห็นการใช้ยาชนิดนี้ได้ทั้งในสถานพยาบาลของรัฐและของเอกชนโดยทั่วไป 
 
 ///// ด็อกโซรูบิซินมีสรรพคุณ(คุณสมบัติ)อย่างไร? ///// 
ยาด็อกโซรูบิซินมีสรรพคุณ/ข้อบ่งใช้เพื่อใช้รักษาโรคมะเร็งชนิดต่างๆ เช่น 
- มะเร็งเต้านม (Breast cancer) 
- มะเร็งนิวโรบลาสโตมา(Neuroblastoma) 
- มะเร็งต่อมน้ำเหลืองฮอดจ์กิน(Hodgkin's lymphoma) 
- มะเร็งรังไข่(Ovarian cancer) 
- มะเร็งกระเพาะอาหาร(Gastric cancer) 
- มะเร็งกระดูก(Osteosarcoma) 
- มะเร็งกระเพาะปัสสาวะ (Bladder Cancer) 
- มะเร็งต่อมน้ำเหลือง (Lymphoma) 
- มะเร็งต่อมไทรอยด์(Thyroid Cancer) 
- มะเร็งปอด(Bronchogenic carcinoma) 
- มะเร็งเม็ดเลือดขาวเอเอ็มแอล(Acute Myeloblastic Leukemia) 
- มะเร็งเม็ดเลือดขาวเอแอลแอล(Acute Lymphoblastic Leukemia) 
- มะเร็งเนื้อเยื่ออ่อน(Soft tissue sarcoma) 
- เนื้องอกวิมส์(Wilms’ tumor) 
- มะเร็งมัลติเพิลมัยอีโลมา(Multiple myeloma) 
 
 ///// ด็อกโซรูบิซินมีกลไกการออกฤทธิ์อย่างไร? ///// 
ยาด็อกโซรูบิซิน มีกลไกการออกฤทธิ์โดย ตัวยาจะยับยั้งการทำงานของเอนไซม์ที่ชื่อว่า Type II topoisomerase  เอนไซม์นี้เป็นกลไกสำคัญที่ช่วยการสังเคราะห์และซ่อมแซมสารพันธุกรรม(DNA)ทั้งในเซลล์ปกติของร่างกายรวมถึงเซลล์มะเร็งด้วย  จากกลไกยับยั้งการทำงานของเอนไซม์ดังกล่าว ทำให้เซลล์มะเร็งหยุดการเจริญเติบโต ไม่สามารถแพร่กระจาย จึงก่อให้เกิดฤทธิ์รักษาโรคมะเร็งได้ตามสรรพคุณ 
 
 ///// ด็อกโซรูบิซินมีรูปแบบการจัดจำหน่ายอย่างไร? ///// 
ยาด็อกโซรูบิซินมีรูปแบบการจัดจำหน่าย เช่น 
- ยาฉีดที่ประกอบด้วยตัวยา Doxorubicin HCl ขนาด10 มิลลิกรัม/5 มิลลิลิตร  , 20 มิลลิกรัม/10 มิลลิลิตร,  และ 50 มิลลิกรัม/25 มิลลิลิตร 
 
 ///// ด็อกโซรูบิซินมีขนาดการบริหารยาอย่างไร? ///// 
ยาด็อกโซรูบิซิน มีขนาดการบริหารยา/ใช้ยา (ซึ่งในการรรักษาโรคมะเร็งต่างๆนั้น แพทย์อาจต้องใช้ยาเคมีบำบัดตัวอื่นๆร่วมกับยาด็อกโซรูบิซินด้วย) เช่น 
ก. สำหรับ  มะเร็งเต้านม   มะเร็งนิวโรบลาสโตมา   มะเร็งต่อมน้ำเหลืองฮอดจ์กิน มะเร็งรังไข่    มะเร็งกระเพาะอาหาร   เนื้องอกวิมส์  มะเร็งเม็ดเลือดขาวเอแอลแอล  มะเร็งเม็ดเลือดขาวเอเอ็มแอล   มะเร็งกระดูก  มะเร็งกระเพาะปัสสาวะ  มะเร็งต่อมน้ำเหลือง   มะเร็งต่อมไทรอยด์    มะเร็งปอด  และ มะเร็งเนื้อเยื่ออ่อน	เช่น 
- ผู้ใหญ่: ให้ยาทางหลอดเลือดดำ 40-60 มิลลิกรัม/พื้นที่ผิวของร่างกาย 1 ตารางเมตร/ครั้ง ทุกๆ 21-28 วัน  โดยแพทย์สามารถปรับขนาดการให้ยาด็อกโซรูบิซินเป็น
60-75 มิลลิกรัม/พื้นที่ผิวของร่างกาย 1 ตารางเมตร/ครั้ง ทุก 21 วัน 
ข. สำหรับมะเร็งมัลติเพิลมัยอีโลมา(Multiple myeloma) 
- ผู้ใหญ่: เริ่มต้นให้ยาทางหลอดเลือดดำ 9 มิลลิกรัม/พื้นที่ผิวร่างกาย 1 ตารางเมตร/วัน เป็นเวลาต่อเนื่อง 4 วัน 
ค. สำหรับโรคมะเร็งเด็ก (Pediatric Dose for Malignant Disease): 
- เด็ก:	ให้ยาทางหลอดเลือดดำ 35-75 มิลลิกรัม/พื้นที่ผิวร่างกาย 1 ตารางเมตร/ครั้งทุก 21 วัน หรือให้ยาทางหลอดเลือดดำ ขนาด 20-30 มิลลิกรัม/พื้นที่ผิวร่างกาย 1 ตารางเมตร  สัปดาห์ละ1 ครั้ง  หรือให้ยาเข้าหลอดเลือดดำขนาด 60-90 มิลลิกรัม/พื้นที่ผิวร่างกาย 1 ตารางเมตร โดยใช้เวลาในการให้ยาแต่ละครั้งนาน 96 ชั่วโมงขึ้นไปทุกๆ 3-4 สัปดาห์ 
อนึ่ง: 
- การให้ยานี้ ควรใช้ลักษณะหยดเข้าหลอดเลือดดำ ห้ามฉีดเข้าใต้ผิวหนัง หรือฉีดเข้ากล้ามเนื้อ หรือฉีดเข้าน้ำไขสันหลัง  โดยเด็ดขาด 
- สำหรับผู้ป่วยโรคตับที่มีระดับบิลิรูบินในเลือดอยู่ที่ 1.2–3 มิลลิกรัม/เดซิลิตรแพทย์จะลดขนาดการใช้ยาลงมา 50% จากขนาดปกติ 
- กรณีได้รับยาด็อกโซรูบิซินสะสมต่อเนื่องจนคิดรวมเป็นปริมาณตัวยานี้ทั้งหมดขนาด	450 มิลลิกรัม/พื้นที่ผิวร่างกาย 1 ตารางเมตร ให้ระวังภาวะหัวใจล้มเหลวที่อาจเกิดขึ้นได้  พยาธิสภาพของหัวใจดังกล่าวสามารถเกิดขึ้นทั้งในช่วงระหว่างการรักษา หรือใช้เวลาหลายเดือน จนกระทั่งเป็นปี หลังจากการรักษาก็ได้ 
*****หมายเหตุ:	ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่ง	เท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาด็อกโซรูบิซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  เช่น  โรคตับ  โรคหัวใจ รวมทั้งกำลังกินยา/ใช้ยาอะไรอยู่ เพราะยาด็อกโซรูบิซินอาจส่งผลให้อาการของโรคเหล่านั้นรุนแรงขึ้น หรือาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมมารับการฉีดยาควรทำอย่างไร? ///// 
กรณีไม่สามารถมารับการฉีดยาด็อกโซรูบิซิน/ยาเคมีบำบัด ให้ผู้ป่วยรีบติดต่อแพทย์ พยาบาล ผู้ที่ทำการรักษา เพื่อทำการนัดหมายให้มารับการฉีดยาครั้งใหม่โดยเร็ว 
 
 ///// ด็อกโซรูบิซินมีผลไม่พึงประสงค์อย่างไร? ///// 
ยาด็อกโซรูบิซินสามารถก่อให้เกิด ผลไม้พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อตา: เช่น  เยื่อตาอักเสบ   บวมรอบตา  น้ำตาไหล  หนังตาตก     
กระจกตาอักเสบ   ตาพร่า 
- ผลต่อการเกิดมะเร็ง: เช่น  เสี่ยงต่อการเป็น มะเร็งเม็ดเลือดขาว  มะเร็งผิวหนัง  เมื่อใช้ยานี้ปริมาณสูงต่อเนื่องเป็นเวลานาน  แต่พบโอกาสเกิดมะเร็งจากยานี้ได้น้อยมาก 
- ผลต่อระบบกล้ามเนื้อ: เช่น  ข้อสันหลังอักเสบยึดติด   ปวดข้อ 
- ผลต่อสภาพจิตใจ :  เช่น รู้สึกสับสน 
- ผลต่อระบบทางเดินอาหาร :  เช่น คลื่นไส้ อาเจียน  กระเพาะอาหารอักเสบ 
- ผลต่อระบบประสาท:  เช่น  มีไข้ 
- ผลต่อผิวหนัง: เช่น เกิดภาวะผมร่วง แต่เส้นผมสามารถคืนสภาพและงอกใหม่ได้  เล็บมีสีคล้ำหรือเกิดการถอดเล็บ/เล็บหลุด  ผิวหนังย่น  ปวดบริเวณที่ได้รับการฉีดยา 
- ผลต่อหัวใจ:  เช่น กรณีที่ได้รับยาด็อกโซรูบิซินสะสมสูงรวม 450-550 มิลลิกรัม/พื้นที่ผิวของร่างกาย 1 ตารางเมตร อาจทำให้เกิดภาวะหัวใจล้มเหลว 
- ผลต่อระบบทางเดินปัสสาวะ: เช่น  กระเพาะปัสสาวะมีการหดค้าง/บีบตัวหดเกร็งจนส่งผลให้ปวดปัสสาวะตลอดเวลา 
- ผลต่อระบบเลือด: เช่น  กดไขกระดูก  เกล็ดเลือดต่ำ  เม็ดเลือดขาวต่ำ  โลหิตจาง 
- ผลต่อไต: เช่น  อาจเกิดภาวะกรวยไตอักเสบ 
- ผลต่อระบบทางเดินหายใจ: เช่น  อาจมีอาการไอ  หายใจขัด/หายใจลำบาก 
- ผลต่อระบบภูมิคุ้มกันต้านทานโรค: เช่น ภูมิต้านทานโรคต่ำลงจนติดเชื้อต่างๆได้ง่าย 
 
 ///// มีข้อควรระวังการใช้ด็อกโซรูบิซินอย่างไร? ///// 
มีข้อควรระวังการใช้ยาด็อกโซรูบิซิน เช่น 
- ห้ามใช้กับผู้แพ้ยานี้ และ/หรือแพ้ส่วนประกอบของยานี้ 
- กรณีใช้ยาด็อกโซรูบิซินร่วมกับการใช้ รังสีรักษา ในบริเวณทรวงอก ให้ระวังเกิดภาวะโรคปอดอักเสบ และโรคหลอดอาหารอักเสบ 
- ผู้ป่วยที่ได้รับการทำรังสีรักษาในช่วงทรวงอก/หัวใจ  เมื่อได้รับยาด็อกโซรูบิซินจะมีโอกาสเกิดโรคหัวใจตามมาได้ 
- ห้ามใช้ยานี้กับ สตรีมีครรภ์  สตรีในภาวะให้นมบุตร นอกจากมีคำสั่งแพทย์ 
- ขณะฉีดยานี้ ต้องระวังการแทงเข็มทะลุออกนอกหลอดเลือด ด้วยตัวยานี้สามารถก่อให้เกิดอันตรายกับเนื้อเยื่อที่มีการสัมผัสกับตัวยานี้ได้ 
- ผู้ป่วยต้องได้รับการประเมินการทำงานของระบบอวัยวะต่างๆของร่างกายจากแพทย์เป็นระยะๆหลังได้รับยาด็อกโซรูบิซิน เช่น การทำงานของหัวใจ  ของตับ และของระบบเลือด 
- หากมีอาการวิงเวียนหลังจากรับการฉีดยาด็อกโซรูบิซิน ผู้ป่วยต้องหลีกเลี่ยงการขับขี่ยวดยานพาหนะทุกชนิด รวมถึงการทำงานที่เกี่ยวข้องกับเครื่องจักรต่างๆ ด้วยจะเกิดอุบัติเหตุได้ง่าย 
- ปฏิบัติตามคำแนะนำของ แพทย์ พยาบาล เภสัชกร และมารับการให้ยานี้/มาโรงพยาบาลตามแพทย์นัดหมายทุกครั้ง 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาด็อกโซรูบิซินด้วย) ยาแผนโบราณ  อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆเพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ด็อกโซรูบิซินมีปฏิกิริยาระหว่างยากับยาตัวอื่นอย่างไร? ///// 
ยาด็อกโซรูบิซินมีปฏิกิริยาระหว่างยากับยาตัวอื่น เช่น 
- ห้ามใช้ยาด็อกโซรูบิซินร่วมกับการฉีด วัคซีนป้องกันโรคฝีดาษ(Smallpox vaccine),  วัคซีนป้องกันวัณโรค(BCG) เพราะจะเสี่ยงต่อการติดเชื้อฝีดาษ หรือเชื้อวัณโรค จากวัคซีนดังกล่าว ด้วยระบบภูมิต้านทานโรคของผู้ป่วยที่ได้รับยาด็อกโซรูบิซินจะอยู่ในภาวะอ่อนแอ 
- ห้ามใช้ยาด็อกโซรูบิซินร่วมกับยา  Adalimumab , Certolizumab เพราะจะทำให้เกิดความเสี่ยงต่อการติดเชื้อได้อย่างรุนแรง 
- ห้ามใช้ยาด็อกโซรูบิซินร่วมกับ ยาClozapine เพราะจะทำให้มีภาวะเม็ดเลือดขาวต่ำ  และหัวใจเต้นผิดปกติตามมา 
- ห้ามใช้ยาด็อกโซรูบิซินร่วมกับ ยาDolasetron  เพราะจะทำให้เกิดภาวะหัวใจเต้นผิดปกติตามมา 
 
 ///// ควรเก็บรักษาด็อกโซรูบิซินอย่างไร? ///// 
ควรเก็บ ยาด็อกโซรูบิซิน ดังนี้ 
- ยาฉีดที่มีลักษณะเป็นผง สามารถเก็บยาภายใต้อุณหภูมิ 15-30 องศาเซลเซียส(Celsius) 
- ยาฉีดที่มีลักษณะเป็นสารละลาย ต้องเก็บภายใต้อุณหภูมิ 2-8 องศาเซลเซียส 
- ยาทั้งสองลักษณะ: ห้ามเก็บยาในช่องแข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// ด็อกโซรูบิซินมีชื่ออื่นอีกไหม? ผลิตจากบริษัทอะไรบ้าง? ///// 
ยาด็อกโซรูบิซิน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Rubex, Oncodria, Doxomed 
 ///// บรรณานุกรม ///// 
http://chemocare.com/chemotherapy/drug-info/doxorubicin.aspx [2017,Nov11] 
http://www.mims.com/thailand/drug/info/doxorubicin/?type=brief&amp;mtype=generic [2017,Nov11] 
http://www.mims.com/thailand/drug/search?q=doxorubicin [2017,Nov11] 
https://www.ncbi.nlm.nih.gov/pubmed/3550609 [2017,Nov11] 
https://www.drugs.com/cdi/doxorubicin-conventional.html  [2017,Nov11] 
https://www.drugs.com/sfx/doxorubicin-side-effects.html [2017,Nov11] 
https://www.drugs.com/dosage/doxorubicin.html [2017,Nov11] 
https://www.drugs.com/drug-interactions/doxorubicin-index.html?filter=3&amp;generic_only= [2017,Nov11] 
http://chemocare.com/chemotherapy/what-is-chemotherapy/types-of-chemotherapy.aspx [2017,Nov11] 
http://www.ratchakitcha.soc.go.th/DATA/PDF/2559/E/086/11.PDF [2017,Nov11]
