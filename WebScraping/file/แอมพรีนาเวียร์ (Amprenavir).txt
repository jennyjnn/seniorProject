แอมพรีนาเวียร์ (Amprenavir)
 ///// บทนำ ///// 
ยาแอมพรีนาเวียร์(Amprenavir ย่อว่า APV) เป็นยาในกลุ่มโปรติเอส อินฮิบิเตอร์ (Protease inhibitor) ทางคลินิก นำมาบำบัดรักษาการติดเชื้อเอชไอวี (HIV infection) โดยผู้ป่วยต้องรับประทานยานี้วันละ 2-3 ครั้ง  รูปแบบยาแผนปัจจุบันของยานี้ เป็นยาชนิดรับประทาน ซึ่งมีทั้งชนิดน้ำและชนิดแคปซูล  นักวิทยาศาสตร์ได้ทำการศึกษาฤทธิ์ทางเภสัชวิทยาของยานี้จนได้ขนาดการรับประทานของผู้ใหญ่เป็น 1200 มิลลิกรัม/ครั้งก่อนอาหาร  โดยต้องหลีกเลี่ยงการรับประทานพร้อมกับอาหารที่มีไขมันสูง 
หลังจากการดูดซึมยาแอมพรีนาเวียร์จากระบบทางเดินอาหาร ตัวยาจะเข้าสู่กระแสเลือดและจะเข้ารวมตัวกับพลาสมาโปรตีนได้ประมาณ 90%  ต่อจากนั้นจะถูกเปลี่ยนโครงสร้างเคมีโดยเอนไซม์จากตับ ที่มีชื่อว่า Cytochrome P450 3A4 (ย่อว่า CYP3A4,เอนไซม์เกี่ยวข้องกับการทำลายยา) ซึ่งร่างกายต้องใช้เวลาประมาณ 7.1 – 10.6 ชั่วโมงเพื่อกำจัดยานี้ผ่านไปกับปัสสาวะและอุจจาระ 
โดยทั่วไป ถ้าใช้ยาแอมพรีนาเวียร์ร่วมกับยาต้านไวรัสเอชไอวีตัวอื่น อย่างเช่น  Ritonavir ก็จะทำให้ขนาดรับประทานของยาแอมพรีนาเวียร์ลดลงมา เช่น  รับประทานยาAmprenavir ครั้งละ 600 มิลลิกรัม วันละ 2 ครั้ง เช้า – เย็น  ร่วมกับยา Ritonavir ครั้งละ 100 มิลลิกรัม วันละ 2 ครั้ง เช้า – เย็น เป็นต้น และการใช้ยาแอมพรีนาเวียร์ชนิดแคปซูลและชนิดน้ำก็ยังมีขนาดที่แตกต่างกันเล็กน้อย   เพราะขึ้นอยู่กับการกระจายตัวในร่างกายที่แตกต่างกันออกไป  นอกจากนั้น การใช้ยาแอมพรีนาเวียร์กับผู้ป่วยโรคตับ แพทย์อาจต้องปรับขนาดรับประทานลดลงเพื่อให้เหมาะสมกับการทำงานของตับ  ในขณะที่ผู้ป่วยด้วยโรคไต ไม่จำเป็นต้องปรับขนาดการใช้ยานี้ลดลงแต่อย่างใด 
มีข้อจำกัดในการใช้ยาแอมพรีนาเวียร์บางประการที่ควรทราบ เช่น 
- ห้ามใช้ยาแอมพรีนาเวียร์กับผู้ที่มีประวัติแพ้ยานี้ 
- ห้ามใช้ยานี้กับเด็กที่มีอายุต่ำกว่า 4 ปี   รวมถึงสตรีตั้งครรภ์  ผู้ป่วยโรคตับวายหรือไตวาย 
- ห้ามใช้ยานี้ร่วมกับ ยา Disulfiram หรือ ยา Metronidazole  ด้วยจะเสี่ยงต่อการเกิดพิษ(ผลข้างเคียง)เพิ่มขึ้นในผู้ป่วยจากยาแอมพรีนาเวียร์ 
- ห้ามใช้ยาแอมพรีนาเวียร์ร่วมกับยาบางกลุ่มที่ต้องใช้เอนไซม์ CYP3A4 จากตับมาทำลายยา อาทิเช่น ยา Cisapride,  Pimozide,  Midazolam,  Triazolam,  ด้วยการใช้ยาเหล่านี้ร่วมกัน อาจทำให้ระดับยาแอมพรีนาเวียร์ในกระแสเลือดเพิ่มขึ้น จนส่งผลให้ผู้ป่วยได้รับอาการข้างเคียง(ผลข้างเคียง)ต่างๆสูงขึ้นตามมาจากยาแอมพรีนาเวียร์ 
ทั้งนี้ ยังมียาอีกหลายรายการที่สามารถทำปฏิกิริยาระหว่างยากับยาแอมพรีนาเวียร์  ดังนั้นผู้ป่วยจะต้องแจ้งให้ แพทย์ พยาบาล เภสัชกร ทราบทุกครั้งว่าตนเองกำลังได้รับ หรือมีการใช้ยาชนิดใดอยู่ก่อนหน้านี้ 
ยาแอมพรีนาเวียร์เป็นยาที่ใช้ชะลอการเพิ่มปริมาณไวรัสเอชไอวีได้ก็จริง แต่ไม่สามารถรักษาผู้ป่วยให้หายขาดได้ เพียงแต่ช่วยบรรเทามิให้อาการของโรคลุกลามและรุนแรงมากขึ้น  ผู้ป่วยจึงยังคงต้องอยู่ภายใต้การดูแลอย่างต่อเนื่องจากแพทย์  และยานี้ไม่สามารถใช้เป็นยาป้องกันการติดเชื้อไวรัสเอชไอวี หรือการติดเชื้อชนิดต่างๆได้ที่รวมถึงจากฏรคติดต่อทางเพศสัมพันธ์ต่างๆ 
ระหว่างที่ใช้ยาแอมพรีนาเวียร์ ผู้ป่วยและแพทย์จะต้องเฝ้าระวังและสังเกตการพัฒนาของโรคเอชไอวีว่าดีขึ้นหรือแย่ลงอย่างไร  กรณีที่อาการป่วยทรุดลง อาจตั้งข้อสังเกตได้ว่าเชื้อไวรัสเอชไอวี อาจพัฒนาตัวเองให้ดื้อต่อาแอมพรีนาเวียร์ 
นอกจากนี้ ผู้ป่วยจะต้องมาพบแพทย์/มาโรงพยาบาลตามนัดทุกครั้ง เพื่อรับการตรวจร่างกาย  และการตรวจเลือด ว่าอยู่ในสภาวะปกติหรือไม่  ด้วยยาแอมพรีนาเวียร์อาจทำให้ระดับน้ำตาลในเลือดของผู้ป่วยสูงขึ้น รวมถึงค่าเอนไซม์การทำงานต่างๆในเลือดของตับที่อาจเปลี่ยนแปลงไป  หรืออาจทำให้เกิดการสะสมไขมันตามร่างกายเปลี่ยนไป เช่น มีไขมันสะสมบริเวณหลังส่วนบน  คอ  หน้าอก  มากขึ้น  ในขณะที่การสะสมไขมันบริเวณขาลดลงและยังสามารถส่งผลต่อการเปลี่ยนแปลงของระดับคอเลสเตอรอลและไตรกลีเซอไรด์ในกระแสเลือดอีกด้วย หรือจำนวนเม็ดเลือดขาวในกระแสเลือดก็สามารถใช้เป็นตัวบ่งบอกภาวะแทรกซ้อนจากการติดเชื้อชนิดอื่นเพิ่มขึ้นมา 
ยังมีเรื่องผลข้างเคียงที่แพทย์ต้องแจ้งให้ผู้ที่ได้รับยาแอมพรีนาเวียร์ทราบไว้ว่า ยานี้สามารถกระตุ้นให้มีอาการ ถ่ายเหลว/ท้องเสีย  ปวดศีรษะ  คลื่นไส้  มีผื่นคันขึ้นตามมือและเท้า  ซึ่งอาการเหล่านี้มาจากการใช้ยานี้นั่นเอง และมิได้มาจากการติดเชื้อเอชไอวี  แต่อย่างไรก็ตาม หากพบผลข้างเคียงของยาแอมพรีนาเวียร์แบบรุนแรงจนรบกวนการดำรงชีวิตประจำวันของผู้ป่วย ก็ควรต้องแจ้งให้แพทย์ทราบเพื่อแพทย์พิจารณาปรับแนวทางการรักษา 
ยาแอมพรีนาเวียร์เป็นยาที่มีใช้แต่ในสถานพยาบาล ไม่มีจำหน่ายตามร้านขายยา  ประชาชนสามารถสอบถามข้อมูลการใช้ยานี้เพิ่มเติมได้จากแพทย์ และจากเภสัชกรได้โดยทั่วไป 
 ///// แอมพรีนาเวียร์มีสรรพคุณ(คุณสมบัติ)อย่างไร? ///// 
ยาแอมพรีนาเวียร์มีสรรพคุณ/ข้อบ่งใช้ เพื่อบำบัดรักษาการติดเชื้อเอชไอวี (HIV infection)  สามารถใช้ในลักษณะของยาเดี่ยว หรือใช้ร่วมกับยาต้านไวรัสเอชไอวีชนิดอื่นอย่างเช่น ยา Ritonavir 
ยาแอมพรีนาเวียร์ สามารถใช้ได้กับผู้ใหญ่ และเด็กที่มีอายุตั้งแต่ 4 ปีขึ้นไป  ยานี้ใช้บรรเทาการลุกลามและการเพิ่มจำนวนของไวรัสเอชไอวี แต่ไม่สามารถใช้รักษาโรคเอชไอวีให้หายขาดได้ 
 ///// แอมพรีนาเวียร์มีกลไกการออกฤทธิ์อย่างไร? ///// 
กลไกการออกฤทธ์ของยาแอมพรีนาเวียร์คือ ตัวยาจะออกฤทธิ์ยับยั้งการทำงานของเอนไซม์ในตัวไวรัสเอชไอวีที่มีชื่อว่า โปรติเอส (Protease) ซึ่งเป็นเอนไซม์ที่จำเป็นต่อวงจรชีวิตของเชื้อเอชไอวี ด้วยจะทำให้ไวรัสสามารถสร้างโปรตีน (Polyproteins) ที่จำเป็นต่อการกำเนิดไวรัสเอชไอวีรุ่นใหม่  จากกลไกนี้จึงส่งผลให้ชะลอการเพิ่มจำนวนไวรัสเอชไอวี และทำให้การพัฒนาการของโรคเอชไอวีช้าลง 
 ///// แอมพรีนาเวียร์มีรูปแบบการจัดจำหน่ายอย่างไร? ///// 
ยาแอมพรีนาเวียร์มีรูปแบบการจัดจำหน่าย เช่น 
 
- ยาน้ำชนิดรับประทาน ขนาด 15 มิลลิกรัม/ มิลลิลิตร 
- ยาแคปซูลนิ่มชนิดรับประทาน ขนาด 50 และ 150 มิลลิกรัม/แคปซูล 
 ///// แอมพรีนาเวียร์มีขนาดรับประทานอย่างไร? ///// 
ยาแอมพรีนาเวียร์มีขนาดรับประทาน เช่น 
ก.กรณีใช้ยาชนิดแคปซูลนิ่ม: 
- ผู้ใหญ่อายุมากกว่า16 ปี:	 รับประทานครั้งละ 1,200 มิลลิกรัม วันละ 2 ครั้ง เช้า – เย็น หรือ รับประทานครั้งละ 600 มิลลิกรัม วันละ 2 ครั้ง เช้า – เย็น ร่วมกับยา Ritonavir ครั้งละ 100 มิลลิกรัม วันละ 2 ครั้ง เช้า – เย็น 
- ผู้ที่อายุ 13-16ปี: รับประทานครั้งละ 1,200 มิลลิกรัม วันละ 2 ครั้ง 
- เด็กอายุ 4 – 12 ปี ที่ น้ำหนักตัวน้อยกว่า 50 กิโลกรัม : รับประทานครั้งละ 20 มิลลิกรัม/น้ำหนักตัว 1 กิโลกรัม วันละ 2 ครั้ง เช้า – เย็น หรือรับประทานครั้งละ 15 มิลลิกรัม/น้ำหนักตัว 1 กิโลกรัม วันละ 3 ครั้ง เช้า – กลางวัน – เย็น  ขนาดรับประทานสูงสุดไม่เกิน 2,400 มิลลิกรัม/วัน 
- เด็กอายุ 4-12 ปี ที่น้ำหนักตัวตั้งแต่ 50 กิโลกรัมขึ้นไป: รับประทานครั้งละ 1,200 มิลลิกรัม วันละ 2 ครั้ง 
 
 
ข.กรณีใช้ยาน้ำ: 
- ผู้ใหญ่อายุมากกว่า 16 ปีขึ้นไป: ให้รับประทานครั้งละ 17 มิลลิกรัม/น้ำหนักตัว 1 กิโลกรัม/วัน  วันละ 3 ครั้ง เช้า – กลางวัน – เย็น ขนาดรับประทานสูงสุดไม่เกิน 2,800 มิลลิกรัม/วัน 
- เด็กอายุ 4 – 12 ปี  ที่น้ำหนักตัวน้อยกว่า 50 กิโลกรัม : รับประทานครั้งละ 22.5 มิลลิกรัม/น้ำหนักตัว 1 กิโลกรัม วันละ 2 ครั้ง เช้า – เย็น หรือรับประทานครั้งละ 17 มิลลิกรัม/น้ำหนักตัว 1 กิโลกรัม วันละ 3 ครั้ง เช้า – กลางวัน – เย็น ขนาดรับประทานสูงสุดไม่เกิน 2,800 มิลลิกรัม/วัน 
- เด็กอายุ 4-12ปี ที่น้ำหนักตัวตั้งแต่ 50 กิโลกรัมขึ้นไป หรือที่มีอายุ13 to 16 ปี:   รับประทานครั้งละ 1,400 mg วันละ 2 ครั้ง 
อนึ่ง: 
- ยานี้สามารถรับประทาน ก่อน หรือ พร้อม หรือ หลังอาหารก็ได้ 
- ห้ามใช้ยานี้กับเด็กที่อายุต่ำกว่า 4 ปี 
- หากรับประทานยานี้พร้อมอาหาร ให้หลีกเลี่ยงอาหารที่มีไขมันสูง 
- ยานี้ชนิดแคปซูลนิ่ม จัดเป็นทางเลือกแรกของผู้ป่วย  หากรับประทานไม่ได้แพทย์จะเปลี่ยนเป็นยาชนิดน้ำ 
- หลีกเลี่ยงการรับประทานยาแอมพรีนาเวียร์ร่วมกับ Vitamin E  ด้วยในสูตรตำรับมีส่วนประกอบของ Vitamin E อยู่แล้ว 
- ห้ามใช้ยานี้กับสตรีตั้งครรภ์ และสตรีที่อยู่ในภาวะให้นมบุตร 
- ห้ามใช้ยานี้ร่วมกับยา Metronidazole  หรือยา Disulfiram 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาแอมพรีนาเวียร์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต  โรคเบาหวาน  โรคไขมันในเลือดสูง รวมถึงกำลังกินยา/ใช้ยาอะไรอยู่ เพราะยาแอมพรีนาเวียร์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
กรณีที่ลืมรับประทานยาแอมพรีนาเวียร์ไม่เกิน 4 ชั่วโมงจากเวลาเดิม ให้รับประทานยานี้ในขนาดปกติทันทีเมื่อนึกขึ้นได้  แต่หากลืมรับประทานยานี้เกิน 4 ชั่วโมงขึ้นไป ให้ข้ามการรับประทานยามื้อนั้น แล้วรับประทานยาในมื้อถัดไปโดยใช้ขนาดรับประทานปกติ โดยไม่จำเป็นต้องเพิ่มขนาดรับประทานเป็น 2 เท่า 
อย่างไรก็ดี เพื่อประสิทธิภาพของการรักษา ควรรับประทานยาแอมพรีนาเวียร์ ตามคำสั่งแพทย์ และ/หรือ เภสัชกร ตรงเวลา 
 ///// แอมพรีนาเวียร์มีผลไม่พึงประสงค์อย่างไร? ///// 
ยาแอมพรีนาเวียร์สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อการทำงานของระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น  คลื่นไส้ อาเจียน  ท้องเสีย  เบื่ออาหาร 
- ผลต่อผิวหนัง:  เช่น  มีผื่นคันตามผิวหนัง  อาการผื่นคันสามารถหายได้เมื่อหยุดใช้ยานี้  และอาจพบภาวะ Stevens-Johnson syndrome 
- ผลต่อระบบการเผาผลาญพลังงานของร่างกาย:  เช่น  มีภาวะน้ำตาลในเลือดสูง  ระดับไตรกลีเซอไรด์ และคอเลสเตอรอลในกระแสเลือดเพิ่มสูงขึ้น 
- ผลต่อตับ:  เช่น  ทำให้ระดับเอนไซม์การทำงานของตับในเลือดเพิ่มสูงขึ้น เช่น Transaminase 
- ผลต่อสภาพจิตใจ:  เช่น  ซึมเศร้า  อารมณ์เปลี่ยนแปลงไป/อารมณ์แปรปรวน 
- ผลต่อระบบเลือด:  เช่น เกิดภาวะ Neutropenia(เม็ดเลือดขาวชนิด Neutrophil ต่ำ)    ภาวะโลหิตจางจากเม็ดเลือดแดงแตก 
 
 ///// มีข้อควรระวังการใช้แอมพรีนาเวียร์อย่างไร? ///// 
มีข้อควรระวังการใช้ยาแอมพรีนาเวียร์ เช่น 
- ห้ามใช้กับผู้ที่แพ้ยานี้ 
- ห้ามปรับขนาดการรับประทานด้วยตนเอง 
- ห้ามรับประทานยาแอมพรีนาเวียร์ร่วมกับยาชนิดอื่น โดยมิได้ขอคำปรึกษาจากแพทย์  ทั้งนี้เพื่อหลีกเลี่ยงภาวะยาตีกัน(ปฏิกิริยาระหว่างยา) 
- ห้ามใช้ยาแอมพรีนาเวียร์ชนิดน้ำในผู้ป่วยโรคตับ  ด้วยจะเพิ่มความเสี่ยงที่ร่างกายจะได้รับผลข้างเคียงจากสาร Propylene glycol  ซึ่งเป็นส่วนประกอบในยาแอมพรีนาเวียร์	 ชนิดน้ำ 
- ระวังการใช้ยานี้กับ  ผู้สูงอายุ  ผู้ป่วยโรคตับ  โรคไต  ผู้ป่วยเบาหวาน 
- ระหว่างใช้ยานี้ ระวังภาวะน้ำตาลในเลือด และไขมันในเลือด  สูง 
- การใช้ยาแอมพรีนาเวียร์ ร่วมกับยาต้านไวรัสเอชไอวีตัวอื่นๆ ต้องเป็นไปตามคำสั่งของแพทย์ผู้รักษาเท่านั้น 
- ต้องใช้ยานี้อย่างต่อเนื่องถึงแม้จะรู้สึกว่าอาการดีขึ้น  และการปรับเปลี่ยนวิธีการใช้ยานี้ต้องเป็นไปตามคำสั่งของแพทย์ผู้รักษาแต่เพียงผู้เดียว 
- ควรรับประทานยานี้ตรงเวลาในแต่ละวัน 
- หากพบอาการข้างเคียงที่รบกวนการดำเนินชีวิตประจำวัน  ควรรีบกลับมาพบแพทย์/มาโรงพยาบาลโดยไม่ต้องรอถึงวันนัด	  เพื่อแพทย์พิจารณาปรับแนวทางการรักษา 
- มาพบแพทย์/มาโรงพยาบาลตามนัดทุกครั้ง เพื่อการตรวจร่างกาย  การตรวจเลือด   เพื่อดูพัฒนาการของผู้ป่วยว่าดีขึ้นหรือไม่ 
- ปฏิบัติตัวตามคำสั่งแพทย์ พยาบาล เภสัชกร อย่างเคร่งครัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง ยาแผนปัจจุบันทุกชนิด (รวมยาแอมพรีนาเวียร์ด้วย) ยาแผนโบราณทุกชนิด  อาหารเสริม และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง                          ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ใน เว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// แอมพรีนาเวียร์มีปฏิกิริยาระหว่างยากับยาตัวอื่นอย่างไร? ///// 
ยาแอมพรีนาเวียร์มีปฏิกิริยาระหว่างยากับยาตัวอื่น เช่น 
- ห้ามรับประทานยาแอมพรีนาเวียร์ร่วมกับยาลดกรด  ด้วยจะทำให้การดูดซึมของยาแอมพรีนาเวียร์ลดลงซึ่งจะทำให้ประสิทธิภาพของการรักษาด้อยลงไป 
- หลีกเลี่ยงการใช้ยาแอมพรีนาเวียร์ร่วมกับยารักษาโรคลมชัก อย่างเช่น  Carbamazepine,  Phenobarbital,  Phenytoin,  ด้วยยาดังกล่าวทำให้ระดับยาแอมพรีนาเวียร์ในกระแสเลือดลดลงซึ่งจะทำให้ประสิทธิภาพของการรักษาด้อยลงไป 
- การใช้ยาแอมพรีนาเวียร์ร่วมกับยาต้านเศร้า อย่างเช่น  Amitriptyline,  Imipramine,  อาจส่งผลให้ระดับความเข้มข้นของยาต้านเศร้าในกระแสเลือดเพิ่มสูงมากขึ้นจนอาจเกิดผลข้างเคียงสูงขึ้นจากยาต้านเศร้า  หากจำเป็นต้องใช้ยาร่วมกัน  แพทย์จะปรับขนาดรับประทานให้เหมาะสมเป็นกรณีบุคคลไป 
- การใช้ยาแอมพรีนาเวียร์ร่วมกับยาต้านเชื้อรา อย่างเช่น   Ketoconazole,  Itraconazole,  อาจส่งผลให้ระดับยาต้านเชื้อราในกระแสเลือดเพิ่มมากขึ้น และเสี่ยงต่อการได้รับผลข้างเคียงจากยาต้านเชื้อราสูงขึ้นตามมา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามรับประทานยาแอมพรีนาเวียร์ (โดยเฉพาะอย่างยิ่งในสูตรตำรับชนิดยาน้ำ) ร่วมกับสุราหรือเครื่องดื่มที่มีแอลกอฮอล์เป็นส่วนประกอบ  ด้วยจะเสี่ยงต่อการได้รับผลข้างเคียงของสาร Propylene glycol ที่เป็นองค์ประกอบในสูตรตำรับยาน้ำแอมพรีนาเวียร์สูงขึ้น 
 ///// ควรเก็บรักษาแอมพรีนาเวียร์อย่างไร? ///// 
ควรเก็บยาแอมพรีนาเวียร์ ภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// แอมพรีนาเวียร์มีชื่ออื่นอีกไหม? ผลิตจากบริษัทอะไรบ้าง? ///// 
ยาแอมพรีนาเวียร์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Amprenavir [2016, Oct22] 
http://www.drugbank.ca/drugs/DB00701 [2016, Oct22] 
https://www.drugs.com/cdi/amprenavir.html [2016, Oct22] 
https://hivdb.stanford.edu/pages/linksPages/APV_PI.pdf [2016, Oct22]
