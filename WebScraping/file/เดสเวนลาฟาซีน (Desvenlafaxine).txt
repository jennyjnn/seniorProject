เดสเวนลาฟาซีน (Desvenlafaxine)
 ///// บทนำ ///// 
ยาเดสเวนลาฟาซีน(Desvenlafaxine หรือ Desvenlafaxine succinate หรือ O-desmethylvenlafaxine) เป็นยารักษาอาการซึมเศร้าหรือยาต้านเศร้า  จัดอยู่ในกลุ่มยาSerotonin-norepinephrine reuptake inhibitor (SNRI) โดยตัวยาจะออกฤทธิ์ยับยั้งหรือป้องกันการดูดคืนสารสื่อประสาทประเภท Serotonin และ Norepinephrine เก็บเข้าในเซลล์ประสาท  ทำให้ปริมาณสารสื่อประสาทดังกล่าวในสมองมีมากเพียงพอที่จะทำให้อารมณ์ซึมเศร้าคลี่คลาย  ยานี้ได้รับการขึ้นทะเบียนตั้งแต่ปี ค.ศ. 2007 (พ.ศ. 2550) 
รูปแบบเภสัชภัณฑ์ของยาเดสเวนลาฟาซีนเป็นยาชนิดรับประทาน   ตัวยาสามารถดูดซึมจากระบบทางเดินอาหารได้ประมาณ 80% เมื่อยานี้เข้าสู่กระแสเลือดจะมีการรวมตัวกับพลาสมาโปรตีนประมาณ 30% และจะถูกกำจัดออกจากร่างกายโดยผ่านทิ้งไปกับปัสสาวะ   โดยทั่วไป การรับประทานยานี้เพียงวันละ1ครั้ง และใช้ยานี้ตามขนาดที่แพทย์แนะนำ ก็สามารถทำให้อาการซึมเศร้าดีขึ้นเป็นลำดับ แต่ก็มีข้อควรระวังหรือข้อห้ามบางประการสำหรับยานี้ที่ผู้บริโภคควรทราบ อาทิ 
 
- ห้ามใช้กับผู้แพ้ยานี้ 
- ยารักษาโรคซึมเศร้าหลายรายการรวมยาเดสเวนลาฟาซีน เมื่อนำมาใช้กับผู้ป่วยที่ยังมีอายุน้อยๆ/วัยรุ่น อาจกระตุ้นให้ผู้ป่วยมีความรู้สึกอยากทำร้ายตนเองขึ้นมา ระหว่างที่ได้รับยานี้แล้วมีอาการดังกล่าวเกิดขึ้น ต้องรีบพาผู้ป่วยไปพบแพทย์/ไปรงพยาบาล ไม่ต้องรอถึงวันแพทย์นัด เพื่อแพทย์พิจารณาปรับแนวทางการรักษา 
- ห้ามใช้ยานี้ร่วมกับกลุ่มยาMAOIs  ด้วยการใช้ยาร่วมกันจะก่อให้เกิดภาวะที่เรียกว่า 
Serotonin syndrome  กรณีที่ต้องการใช้ยา MAOIs  แพทย์จะหยุดการใช้ตัวยา/ยาเดสเวนฟาซีนอย่างน้อย 7 วันขึ้นไป  แต่ถ้าต้องการใช้ยาเดสเวนลาฟาซีนต้องหยุดใช้ยาMAOIs 14 วันเป็นอย่างต่ำ 
- ยาเดสเวนลาฟาซีนสามารถทำให้ความดันโลหิตสูงขึ้นได้  ดังนั้นผู้ป่วยที่ได้รับยานี้  ต้องหมั่นตรวจสอบความดันโลหิตของตนเองเป็นระยะๆตามคำแนะนำของ แพทย์/พยาบาล/เภสัชกร  หากพบว่าเกิดความดันโลหิตสูง ต้องรีบนำผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- ยาเดสเวนลาฟาซีนสามารถทำให้ร่างกายมีระดับเกล็ดเลือดต่ำ  ดังนั้นการจะใช้ยานี้
ร่วมกับยาแก้ปวดกลุ่ม NSAIDs,  Aspirin,   ยาต้านการแข็งตัวของเลือด, จะทำให้มี 
โอกาสเลือดออกง่ายตามมา  ผู้ป่วยควรทำความเข้าใจและเลี่ยงการใช้ยาเหล่านี้
 ร่วมกัน 
- ยาเดสเวนลาฟาซีนมีผลทำให้รูม่านตาขยาย ซึ่งสามารถขยายผลสนับสนุนการเกิดโรคต้อหิน และ/หรือทำให้โรคนี้มีอาการรุนแรงขึ้น  จึงถือเป็นข้อห้ามใช้ยานี้กับผู้ป่วยโรคต้อหินดังกล่าว 
- ห้ามหยุดใช้ยานี้อย่างกะทันหัน  ด้วยจะเสี่ยงต่ออาการข้างเคียง(ผลข้างเคียง) เช่น มีภาวะถอนยาเกิดขึ้น 
- ผู้ป่วยที่มีอายุ 65 ปีขึ้นไป จะมีความเสี่ยงต่อการเกิดอาการข้างเคียงได้มากกว่า
ผู้ป่วยกลุ่มอื่น 
- ห้ามรับประทานยาชนิดนี้พร้อมกับสุราหรือเครื่องดื่มที่มีแอลกอฮอล์เป็นส่วนประกอบ
ด้วยจะทำให้เกิดอาการวิงเวียน รวมถึงทำให้ประสิทธิภาพการรักษาของยานี้ต่ำลง 
- ยาเดสเวนลาฟาซีนสามารถทำให้ระดับเกลือโซเดียมในเลือดต่ำลง และส่งผลให้มี	   
ภาวะลมชักเกิดได้ง่ายมากขึ้น  หากพบแนวโน้มหรือผู้ป่วยมีภาวะลมชักเกิดขึ้น ต้องรีบ  
พาผู้ป่วยมาพบแพทย์/มาโรงพยาบาลทันที 
- หลีกเลี่ยงการใช้ยานี้กับสตรีมีครรภ์/ตั้งครรภ์ รวมถึงสตรีในภาวะให้นมบุตร ด้วยตัวยา
 เดสเวนลาฟาซีนสามารถส่งผลกระทบ(ผลข้างเคียง)ต่อทารกได้ 
- ห้ามใช้ยานี้เกินขนาดรับประทานที่แพทย์แนะนำ  ปัจจุบันยังไม่มียาต้านพิษของยา	  
 เดสเวนลาฟาซีน  การรักษาผู้ที่ได้รับยานี้เกินขนาด อาจต้องรักษาด้วยการฟอกเลือด หรือ
 ใช้วิธีทางการแพทย์ช่วยทำให้มีการขับปัสสาวะมากขึ้น เพื่อผลักดันให้ยานี้ออกจาก  
 ร่างกายโดยเร็วและมากที่สุด 
ในประเทศไทยโดยคณะกรรมการอาหารและยา ได้ระบุให้ยาเดสเวนลาฟาซีนอยู่ในหมวดยาควบคุมพิเศษที่มีอันตรายหากใช้ไม่ถูกวิธี ดังนั้นเพื่อความปลอดภัยของตัวผู้ป่วยเองจำเป็นต้องใช้ยานี้ตามคำสั่งของแพทย์เท่านั้น 
อนึ่ง หากต้องการทราบข้อมูลการใช้ยาเดสเวนลาฟาซีนเพิ่มเติม สามารถสอบถามได้จากแพทย์ผู้ที่ให้การตรวจรักษา หรือสอบถามจากเภสัชกรได้ทั่วไป 
 
 ///// เดสเวนลาฟาซีนมีสรรพคุณ(คุณสมบัติ)อย่างไร? ///// 
ยาเดสเวนลาฟาซีน มีสรรพคุณ/ข้อบ่งใช้ เช่น 
- รักษาภาวะซึมเศร้า(Depression) 
 
 ///// เดสเวนลาฟาซีนมีกลไกการออกฤทธิ์อย่างไร? ///// 
ยาเดสเวนลาฟาซีนมีกลไกการออกฤทธิ์คือ ตัวยาจะยับยั้งการดูดกลับของสารสื่อประสาทในสมองที่มีชื่อว่า Serotonin และ Norepinephrine  การมีสารสื่อประสาททั้งสองตัวเป็นปริมาณที่เหมาะสม จะช่วยกระตุ้นสภาวะทางอารมณ์ของผู้ป่วยโรคซึมเศร้าให้กลับมาเป็นปกติมากยิ่งขึ้น จึงเป็นที่มาของสรรพคุณของยานี้ 
 
 ///// เดสเวนลาฟาซีนมีรูปแบบการจัดจำหน่ายอย่างไร? ///// 
ยาเดสเวนลาฟาซีนมีรูปแบบการจัดจำหน่าย เช่น 
- ยาเม็ดชนิดรับประทานแบบออกฤทธิ์นาน ที่ประกอบด้วยตัวยา Desvenlafaxine 
ขนาด 50 มิลลิกรัม/เม็ด 
 
 ///// เดสเวนลาฟาซีนมีขนาดรับประทานอย่างไร? ///// 
ยาเดสเวนลาฟาซีน มีขนาดรับประทาน เช่น 
- ผู้ใหญ่: รับประทานขนาด 50 มิลลิกรัม วันละ1ครั้ง ก่อนหรือหลังอาหารก็ได้ขนาดรับประทานสูงสุดไม่เกิน 400 มิลลิกรัม/วัน 
- เด็ก: ห้ามใช้ยานี้กับเด็ก 
อนึ่ง: 
- ผู้ป่วยโรคไตที่มีค่าครีเอตินิน เคลียแรนซ์ (Crcl, Creatinine clearance) น้อยกว่า 
	30 มิลลิลิตร/นาที ให้รับประทานยานี้ 25 มิลลิกรัม วันละ1ครั้ง หรือ รับประทานยา 50 มิลลิกรัม วันเว้นวัน 
- ผู้ป่วยโรคตับในระดับความรุนแรงโรคปานกลางจนถึงขั้นรุนแรง สามารถรับประทานยานี้สูงสุดได้ไม่เกิน 100 มิลลิกรัม/วัน 
*****หมายเหตุ:	 ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเดสเวนลาฟาซีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก   ขึ้นผื่น หรือ แน่นหายใจติดขัด/หายใจขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาเดสเวนลาฟาซีน	  อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                      เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเดสเวนลาฟาซีน สามารถรับประทานทันทีเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ห้ามรับประทานยาเพิ่มเป็น 2 เท่า 
ให้รับประทานยาที่ขนาดปกติ 
 
 ///// เดสเวนลาฟาซีนมีผลไม่พึงประสงค์อย่างไร? ///// 
ยาเดสเวนลาฟาซีนสามารถก่อให้เกิดผลไม่พึงประสงค์จากยา(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบทางเดินอาหาร:  เช่น คลื่นไส้  ท้องผูกหรือท้องเสีย  ปากแห้ง   อาเจียน    ตับอ่อนอักเสบ   เลือดออกในทางเดินอาหาร(เช่น เลือดออกในกระเพาะอาหาร) 
- ผลต่อระบบประสาท: เช่น วิงเวียน  ง่วงนอน  ปวดศีรษะ    ความรู้สึกสัมผัสเพี้ยน  ตัวสั่น  อาจเกิดอาการชัก  มีภาวะSerotonin syndrome 
- ผลต่อผิวหนัง: เช่น เหงื่อออกมาก  มีผื่นคัน  เกิดภาวะผมร่วง    ผิวแพ้แสงแดดได้ง่าย  Stevens-Johnson syndrome 
- ผลต่อระบบหัวใจและหลอดเลือด:  เช่น หัวใจขาดเลือด  มีภาวะกล้ามเนื้อหัวใจตาย  ใบหน้าแดง  อาจพบความดันโลหิตสูงหรือไม่ก็ต่ำ  ชีพจรเต้นผิดปกติ  หัวใจเต้นเร็ว 
- ผลต่อระบบการเผาผลาญพลังงานของร่างกาย: เช่น  เบื่ออาหาร  น้ำหนักตัวลดหรือไม่ก็เพิ่ม   ไตรกลีเซอไรด์ในเลือดสูง  ไขมันแอลดีแอลในเลือดเพิ่มขึ้น  เกลือโซเดียมในเลือดต่ำ 
- ผลต่อตา:  เช่น ตาพร่า  รูม่านตาขยาย  อาจเสี่ยงต่อการเกิดต้อหิน 
- ผลต่อระบบต่อมไร้ท่อ:  เช่น ฮอร์โมนโปรแลกตินในเลือดสูงมากขึ้น 
- ผลต่อกล้ามเนื้อ: เช่น ปวดเมื่อยกล้ามเนื้อ 
- ผลต่อสภาพจิตใจ:  เช่น นอนไม่หลับ  ฝันแปลกๆ  วิตกกังวล  กระสับกระส่าย  คลุ้มคลั่ง  ประสาทหลอน  อาจมีความคิดอยากทำร้ายตัวเอง 
- ผลต่อระบบเลือด: เช่น เลือดออกง่าย 
- ผลต่อระบบทางเดินหายใจ:  เช่น หาวบ่อย 
- ผลต่อตับ:  เช่น ตับทำงานผิดปกติ/ตับอักเสบ 
- ผลต่อระบบทางเดินปัสสาวะ : เช่น มีโปรตีนปนมากับปัสสาวะ/มีโปรตีนในปัสสาวะ  ปัสสาวะขัด 
 
 ///// มีข้อควรระวังการใช้เดสเวนลาฟาซีนอย่างไร? ///// 
มีข้อควรระวังการใช้ยาเดสเวนลาฟาซีน เช่น 
- ห้ามใช้กับผู้ที่แพ้ยานี้ 
- ห้ามใช้ร่วมกับยากลุ่ม MAOIs 
- ห้ามปรับขนาดรับประทานด้วยตนเอง 
- ห้ามใช้ยากับสตรีมีครรภ์/ตั้งครรภ์  สตรีที่อยู่ในภาวะให้นมบุตร และเด็ก 
- หยุดการใช้ยานี้ หากพบว่าผู้ป่วยมีอาการอยากทำร้ายตนเอง และต้องรีบพาผู้ป่วยมาพบแพทย์/มาโรงพยาบาลโดยเร็ว ไม่ต้องรอถึงวันแพทย์นัด 
- มาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเดสเวนลาฟาซีนด้วย) ยาแผนโบราณ   อาหารเสริม   ผลิตภัณฑ์เสริมอาหาร ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เดสเวนลาฟาซีนมีปฏิกิริยาระหว่างยากับยาตัวอื่นอย่างไร? ///// 
ยาเดสเวนลาฟาซีนมีปฏิกิริยาระหว่างยากับยาตัวอื่น เช่น 
- การใช้ยาเดสเวนลาฟาซีนร่วมกับยา   Dextromethorphan , Ergotamine, Fentanyl ,Tryptophan,  อาจเกิดความเสี่ยงก่อให้เกิดภาวะ Serotonin syndrome             โดยมีอาการ  สับสน  ประสาทหลอน  ชัก  ความดันโลหิตเปลี่ยนแปลง(อาจสูงหรือต่ำ)  อัตราการเต้นของหัวใจผิดปกติ(อาจช้า หรือเร็ว)  ดังนั้นหากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยาเดสเวนลาฟาซีนร่วมกับยา  Alprazolam ด้วยจะทำให้เกิดภาวะวิงเวียน  ง่วงนอนมาก  และการครองสติทำได้ยากตามมา 
- การใช้ยาเดสเวนลาฟาซีนร่วมกับยา  Hydrocodone, Pyrilamine , Pheniramine(ยาแก้แพ้), เพราะอาจทำให้มีอาการข้างเคียงจากยาเดสเวนลาฟาซีนเพิ่มขึ้น เช่น  มีอาการ  วิงเวียน  ง่วงนอน  การตัดสินใจช้า  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- หลีกเลี่ยงการใช้ยาเดสเวนลาฟาซีนร่วมกับยา Phenylpropanolamine  ด้วยจะกระตุ้นให้มีอาการ   สะดุ้งผวา  กระสับกระส่าย  วิตกกังวล  ตลอดจนกระทั่งมีอาการประสาทหลอน   และ/หรือลมชัก  ตามมา 
 ///// ควรเก็บรักษาเดสเวนลาฟาซีนอย่างไร? ///// 
ควรเก็บยาเดสเวนลาฟาซีน ในช่วงอุณหภูมิ 20–25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// เดสเวนลาฟาซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเดสเวนลาฟาซีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น Khedezla, Ellefore, Zyven 
 ///// บรรณานุกรม ///// 
https://en.wikipedia.org/wiki/Desvenlafaxine[2017,Dec9] 
http://www.mims.com/thailand/drug/info/desvenlafaxine/?type=brief&amp;mtype=generic[2017,Dec9] 
http://www.mims.com/thailand/drug/info/pristiq/?type=full[2017,Dec9] 
https://www.drugs.com/cdi/desvenlafaxine.html[2017,Dec9] 
https://www.drugs.com/pro/desvenlafaxine-er-tablets.html[2017,Dec9] 
https://www.drugs.com/dosage/desvenlafaxine.html[2017,Dec9] 
https://www.drugs.com/drug-interactions/desvenlafaxine-index.html?filter=3&amp;generic_only=[2017,Dec9]
