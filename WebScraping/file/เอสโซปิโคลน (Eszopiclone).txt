เอสโซปิโคลน (Eszopiclone)
 ///// บทนำ ///// 
ยาเอสโซปิโคลน(Eszopiclone) เป็นยานอนหลับประเภท Non-benzodiazepine  ยานี้มีสูตรโมเลกุลเหมือนกับยาโซปิโคลน(Zopiclone) แต่มีการจัดเรียงโครงสร้างเคมีที่ต่างกัน  รูปแบบเภสัชภัณฑ์จัดเป็นยาประเภทรับประทาน  หลังการดูดซึมตัวยานี้จากระบบทางเดินอาหาร เมื่อตัวยาเข้าสู่กระแสเลือด ตัวยานี้จะเริ่มกระตุ้นในสมองหลั่งสารสื่อประสาทตามธรรมชาติ และส่งผลให้เกิดอาการง่วงนอน   โดยทั่วไป แพทย์มักจะสั่งจ่ายยานี้ในขนาดต่ำๆก่อน แล้วค่อยๆปรับขนาดรับประทานเพิ่มขึ้นตามความเหมาะสม 
ผู้ที่ได้รับยาเอสโซปิโคลน อาจเกิดการเสพติดยานี้ได้ในระดับกลางๆ   จึงเป็นเหตุผลหนึ่งที่ห้ามใช้ยาเอสโซปิโคนกับผู้ที่มีอายุต่ำกว่า 18 ปี รวมถึงสตรีมีครรภ์/ตั้งครรภ์ และสตรีในภาวะให้นมบุตร 
นอกจากนี้ยังมีข้อควรระวังและข้อห้ามบางประการที่ผู้บริโภค/ผู้ป่วยควรทราบและปฏิบัติตามอย่างเคร่งครัดเมื่อใช้ตัวยาเอสโซปิโคลน เช่น 
- ห้ามรับประทานยานี้พร้อมเครื่องดื่มประเภทแอลกอฮอล์ เพราะจะทำให้เพิ่มอาการวิงเวียนและง่วงนอนเป็นอย่างมาก 
- ยานี้สามารถทำให้รู้สึก ปวดศีรษะ  ความจำแย่ลง  ประสาทหลอน  สูญเสีย      การทรงตัว  ปากแห้ง  การรับรสชาติอาหารเปลี่ยนไป  กรณีนี้ผู้บริโภคสามารถ   	  ขอคำปรึกษาจากแพทย์ เพื่อแพทย์พิจารณาปรับแนวทางการใช้ยานี้เพื่อให้เหมาะสมกับผู้ป่วย 
- ขณะตื่นนอนตอนเช้า  หากรู้สึก วิงเวียน  มึนงง  นั่นอาจเป็นที่ฤทธิ์ตกค้างของ  การใช้ยานี้  ควรหลีกเลี่ยงการขับขี่ยวดยานพาหนะหรือการทำงานที่เกี่ยวกับ	  	  เครื่องจักรต่างๆด้วยจะก่อให้เกิดอุบัติเหตุได้ง่าย 
- การใช้ยาอื่นใดร่วมกับยาเอสโซปิโคลน ควรต้องเป็นไปตามคำสั่งแพทย์เท่านั้น  ด้วยมียาหลายรายการที่สามารถก่อให้เกิดอาการข้างเคียง(ผลข้างเคียง)ต่างๆเมื่อใช้ร่วมกับยาเอสโซปิโคลน เช่นยา TCAs 
- ห้ามปรับขนาดรับประทานยานี้โดยไม่ขอคำปรึกษาจากแพทย์  ด้วยยานี้สามารถทำให้เกิดการเสพติดยานี้ตามมาได้ 
- กรณีหยุดการใช้ยานี้ทันที อาจทำให้เกิดภาวะถอนยาตามมา  แพทย์จะเป็น  	  ผู้ปรับลดขนาดรับประทานยานี้ลงได้เหมาะสมที่สุด 
- ตัวยาเอสโซปิโคลนสามารถออกฤทธิ์ควบคุมการนอนหลับได้นานถึงประมาณ 7–8 ชั่วโมง  จึงควรหลีกเลี่ยงการรับประทานยานี้ในช่วงเวลาเที่ยงคืน  ด้วยเหตุผลที่มีความสัมพันธ์กับเวลาตื่นนอน 
- ผู้สูงอายุไม่ควรใช้ยาเอสโซปิโคลนเกิน 2 มิลลิกรัม/วัน 
- หลีกเลี่ยงการรับประทานยานี้พร้อมกับอาหาร  ด้วยจะทำให้การดูดซึมยานี้จากระบบทางเดินอาหารช้าลง จนส่งผลต่อเวลาของการออกฤทธิ์ของยานี้ 
- กรณีที่ใช้ยานี้แล้ว 7–10 วัน อาการนอนไม่หลับไม่ดีขึ้น ควรกลับมาพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
จากข้อควรระวังดังกล่าว ทำให้ผู้บริโภคต้องใช้ยาเอสโซปิโคลน ตามคำสั่งแพทย์อย่างเคร่งครัด  *กรณีที่เกิดข้อผิดพลาดรับประทานยานี้เกินขนาด จะทำให้เกิดอาการครองสติไม่อยู่ไปจนถึงขั้นโคม่า   ซึ่งหากพบเห็นอาการเหล่านี้ ต้องรีบนำผู้ป่วยส่งโรงพยาบาลทันที/ฉุกเฉิน   ซึ่งแพทย์จะดำเนินการรักษาตามอาการที่เกิดขึ้น ร่วมกับควบคุมระบบการทำงานของหัวใจ และของระบบการหายใจของผู้ป่วยอย่างใกล้ชิด  กรณีที่มีอาการรุนแรงมากๆ แพทย์อาจจำเป็นต้องใช้ยา Flumazenil เพื่อต้านพิษของยาเอสโซปิโคลน 
ทั้งนี้ หากผู้ป่วยมีข้อสงสัยเพิ่มเติมเกี่ยวกับยาเอสโซปิโคลน สามารถสอบถามข้อมูลการใช้ยานี้ได้จากแพทย์หรือจากเภสัชกรโดยทั่วไป 
 
 ///// เอสโซปิโคลนมีสรรพคุณ(คุณสมบัติ)อย่างไร? ///// 
ยาเอสโซปิโคลนมีสรรพคุณ/ข้อบ่งใช้ เช่น 
- ใช้เป็นยานอนหลับ 
 ///// เอสโซปิโคลนมีกลไกการออกฤทธิ์อย่างไร? ///// 
ตัวยาเอสโซปิโคลน มีกลไกการออกฤทธิ์ที่บริเวณตัวรับ(Receptor)ในสมองที่มีชื่อเรียกว่า GABA receptor ส่งผลให้สมองมีการปรับสารสื่อประสาท จนก่อให้เกิดผลกระตุ้นให้เกิดการนอนหลับ 
 
 ///// เอสโซปิโคลนมีรูปแบบการจัดจำหน่ายอย่างไร? ///// 
ยาเอสโซปิโคลนมีรูปแบบการจัดจำหน่าย เช่น 
- ยาเม็ดชนิดรับประทานที่มีส่วนประกอบของ Eszopiclone ขนาด 1 , 2 และ 3 มิลลิกรัม/เม็ด 
 
 ///// เอสโซปิโคลนมีขนาดรับประทานอย่างไร? ///// 
ยาเอสโซปิโคลน มีขนาดรับประทาน เช่น 
- ผู้ใหญ่อายุตั้งแต่ 18 ปีขึ้นไป: รับประทานยา 1 มิลลิกรัม ครั้งเดียว ก่อนนอน โดยแพทย์อาจปรับขนาดรับประทานเป็น 2 หรือ 3 มิลลิกรัมตามความรุนแรงของอาการนอนไม่หลับ  ขนาดรับ ประทานสูงสุดไม่เกิน 3 มิลลิกรัม/วัน  และควรรับประทานในขณะท้องว่าง 
- ผู้สูงอายุ: รับประทานยาตามแพทย์สั่ง โดยรับประทานยาสูงสุดไม่เกิน 2 มิลลิกรัม/วัน ก่อนนอน และควรรับประทานในขณะท้องว่าง 
- เด็ก/ผู้อายุต่ำกว่า 18 ปี: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในผู้ป่วยวัยนี้   การใช้ยานี้ในผู้ป่วยกลุ่มวัยนี้  จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ระวังการใช้ยานี้กับผู้ที่มีประวัติติดสาร/ยาเสพติด  ผู้ที่มีโรคปอดอุดกั้นเรื้อรัง  	ผู้เป็นโรคซึมเศร้า  ผู้ป่วยโรคตับ 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียง                             ตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเอสโซปิโคลน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ    โรคไต  โรคความดันโลหิตสูง  โรคความดันโลหิตต่ำ  โรคทางจิตเวช  รวมทั้งกำลังกินยา/ใช้ยาอะไรอยู่ เพราะยาเอสโซปิโคลน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 
 ///// หากลืมรับประทานยาควรทำอย่างไร? ///// 
หากลืมรับประทานยา เอสโซปิโคลน สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานยาเป็น 2 เท่า ให้รับประทานยาในขนาดปกติตามคำสั่งแพทย์ 
 
 ///// เอสโซปิโคลนมีผลไม่พึงประสงค์อย่างไร? ///// 
ยาเอสโซปิโคลนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง) ต่อระบบอวัยวะต่างๆของร่างกาย ดังนี้ เช่น 
- ต่อระบบทางเดินอาหาร:   เช่น  ปากแห้ง  การรับรสชาติเปลี่ยนไป  ปวดท้อง  คลื่นไส้ อาเจียน   กระหายน้ำ  ลิ้นบวม /ลิ้นอักเสบ  ลำไส้ใหญ่อักเสบ 
- ผลต่อระบบประสาท:   เช่น  ปวดศีรษะ  วิงเวียน    ความรู้สึกสัมผัสเพี้ยน  ปวดศีรษะไมเกรน   ง่วงนอน 
- ผลต่อสภาพจิตใจ:    เช่น  วิตกกังวล  รู้สึกสับสน  ซึม  ประสาทหลอน  กระสับกระส่าย   นอนไม่หลับ 
- ผลต่อระบบทางเดินปัสสาวะและระบบทางเดินสืบพันธุ์:   เช่น กระเพาะปัสสาวะอักเสบ  ปัสสาวะมีเลือดปน/ปัสสาวะเป็นเลือด  ปัสสาวะขัด  ประจำเดือนขาด(ในสตรี)  เกิดนิ่วในไต 
- ผลต่อระบบทางเดินหายใจ:  เช่น  เกิดโรคติดเชื้อระบบทางเดินหายใจได้ง่าย  หอบหืด  หลอดลมอักเสบ  คออักเสบ 
- ผลต่อผิวหนัง:  เช่น  เกิดผื่นคันตามผิวหนัง  เกิดสิว  ผมร่วง  ผิวแห้ง  ผิวมีสีซีด 
- ผลต่อระบบภูมิคุ้มกันต้านทานโรค:  เช่น  ติดเชื้อไวรัสได้ง่าย เช่น งูสวัด 
- ผลต่อระบบการเผาผลาญพลังงานของร่างกาย:   เช่น  เบื่ออาหาร  น้ำหนัตัวเพิ่มขึ้น  โรคเกาต์คุกคาม  ไขมันในเลือดสูง 
- ผลต่อระบบเลือด:   เช่น  เกิดภาวะเลือดจาง/โลหิตจาง 
- ผลต่อตับ:   เช่น  ตับอักเสบ   ตับโต 
- ผลต่อระบบหัวใจและหลอดเลือด:   เช่น  มือเท้า-บวม  หัวใจเต้นเร็ว  ความดันโลหิตสูง 
- ผลต่อระบบกล้ามเนื้อและกระดูก:   เช่น  ข้ออักเสบ  เกิดตะคริวที่ขา กล้ามเนื้ออ่อนแรง    กล้ามเนื้อกระตุก 
- ผลต่อตา:   เช่น  เยื่อตาอักเสบ  ตาแห้ง   ตาแพ้แสง 
 
 ///// มีข้อควรระวังการใช้เอสโซปิโคลนอย่างไร? ///// 
มีข้อควรระวังการใช้ยาเอสโซปิโคลน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยที่มี ภาวะกล้ามเนื้ออ่อนแรง   การหายใจล้มเหลว 
ผู้ที่หยุดหายใจขณะนอนหลับ/นอนหลับแล้วหยุดหายใจ ผู้ป่วยโรคตับขั้นรุนแรง 
- ห้ามรับประทานยานี้ร่วมกับเครื่องดื่มประเภทแอลกอฮอล์ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร  และเด็ก 
- ห้ามปรับขนาดรับประทานด้วยตนเอง และใช้ยานี้ตามขนาดรับประทานที่แพทย์แนะนำเท่านั้น 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก  สีเม็ดยาเปลี่ยน 
- หลังรับประทานยานี้แล้วมีอาการ อึดอัด/แน่นหน้าอก/หายใจไม่ออก/หายใจลำบาก  หรือเกิดผื่นคันขึ้นเต็มตัว ซึ่งเป็นอาการแพ้ยานี้ ให้รีบนำตัวผู้ป่วยส่งโรงพยาบาลทันที/ฉุกเฉิน 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาล 
- ห้ามแบ่งยาให้ผู้อื่นใช้ 
- ห้ามใช้ยาที่หมดอายุ 
- ห้ามเก็บยาที่หมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเอสโซปิโคลนด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด  และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้าน  ขายยาก่อนซื้อยาใช้เองเสมอ 
 
 ///// เอสโซปิโคลนมีปฏิกิริยาระหว่างยากับยาตัวอื่นอย่างไร? ///// 
ยาเอสโซปิโคลนมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเอสโซปิโคลนร่วมกับยา Codeine เพราะจะทำให้มีภาวะ                กดการหายใจจนเข้าขั้นโคม่าตามมาได้ 
- ห้ามรับประทานยาเอสโซปิโคลนร่วมกับยากลุ่ม TCAs  เพราะจะทำให้มีอาการ                            ง่วงนอนมากยิ่งขึ้น 
- หลีกเลี่ยงการใช้ยาเอสโซปิโคลนร่วมกับยา Lorazepam , Rifampicin,  เพราะจะทำให้ระดับของยาเอสโซปิโคลนในกระแสเลือดลดต่ำลงจนส่งผลลดประสิทธิภาพการรักษา 
- การใช้ยาเอสโซปิโคลนร่วมกับยา Clarithromycin, Ketoconazole , Ritonavir,  อาจจะทำให้ระดับยาโซปิโคลนในกระแสเลือดเพิ่มสูงขึ้นจนส่งผลให้เกิดผลข้างเคียงจากยาเอสโซปิโคลนสูงมากขึ้น  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
 
 ///// ควรเก็บรักษาเอสโซปิโคลนอย่างไร? ///// 
ควรเก็บยาเอสโซปิโคลนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น	เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// เอสโซปิโคลนมีชื่ออื่นอีกไหม? ผลิตจากบริษัทอะไรบ้าง? ///// 
ยาเอสโซปิโคลน  มียาชื่อการค้า และบริษัทผู้ผลิต/ผู้จำหน่าย เช่น 
อนึ่งยาชื่อการค้าอื่นของยานี้ในต่างประเทศ เช่น Fulnite, Zolnite, Zopimin 
 ///// บรรณานุกรม ///// 
https://www.drugs.com/cdi/eszopiclone.html[2017,July8] 
https://en.wikipedia.org/wiki/Eszopiclone[2017,July8] 
https://www.drugs.com/drug-interactions/eszopiclone-index.html?filter=3&amp;generic_only=#C[2017,July8] 
http://www.mims.com/philippines/drug/info/eszopiclone?mtype=generic[2017,July8]
