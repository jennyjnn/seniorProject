นิโคติน (Nicotine)
 ///// บทนำ ///// 
ยานิโคติน/สารนิโคติน (Nicotine) จัดเป็นสารประเภท Parasympathomimetic alkaloid (สารที่มีผลต่อการทำงานของประสาทอัตโนมัติ) การได้รับยา/สารนี้ที่เป็นเวลานานต่อเนื่องและในปริมาณมากสามารถก่อให้เกิดการเสพติดและเป็นพิษต่อร่างกาย 
นิโคตินมีฤทธิ์กระตุ้นการสร้างเส้นเลือดฝอยใหม่ (Angiogenesis) และนำไปสู่การเกิดเนื้องอกของอวัยวะในร่างกาย นอกจากนี้ยังก่อให้เกิดความเสี่ยงของการเกิดแผลในกระเพาะอาหารและอัลไซเมอร์ (Alzheimer) ได้อีกด้วย การได้รับนิโคตินในปริมาณสูงจะส่งผลต่อการทำงานของสารสื่อประสาทในสมองที่มีชื่อว่า Serotonin และจะมีผลให้เกิดฤทธิ์ลดอาการปวดได้เช่นกัน ประโยชน์ทางคลินิกคือ นิโคตินได้ถูกพัฒนาไปเป็นยาสำหรับเลิกบุหรี่ และระบุการใช้เพื่อบรรเทาอาการถอนยาในผู้บริโภคที่ติดการสูบบุหรี่ รูปแบบยาแผนปัจจุบันที่พบเห็นได้จะเป็นลักษณะของยาอม พลาสเตอร์ปิดผิวหนัง และหมากฝรั่งที่ใช้เคี้ยวเท่านั้น ห้ามกลืนยาทั้งเม็ด 
จากการศึกษาเรื่องการกระจายตัวของสารนิโคตินในร่างกายพบว่า การดูดซึมจากทางเดินอาหาร/การกิน/อม/เคี้ยวจะน้อยกว่าจากทางเดินหายใจ/การสูดดม เมื่อนิโคตินเข้าสู่กระแสเลือดจะเข้าจับกับพลาสมาโปรตีนประมาณ 5% อีกทั้งสามารถซึมผ่านสมอง รก และน้ำนมของมารดา ซึ่งร่างกายต้องใช้เวลาประมาณ 1 - 2 ชั่วโมงในการกำจัดปริมาณนิโคติน 50% ออกจากกระแสเลือดโดยผ่านทิ้งไปกับปัสสาวะและลมหายใจ 
ยานิโคตินจัดเป็นยาอันตราย การใช้รักษาผู้ที่ต้องการเลิกบุหรี่จะต้องปรึกษาแพทย์เพื่อตรวจคัดกรองรวมถึงระบุขนาดและระยะเวลาของการใช้ยานิโคตินที่เหมาะสมและปลอดภัยต่อผู้ต้องการเลิกบุหรี่เป็นรายบุคนไป 
 ///// นิโคตินมีสรรพคุณ (คุณสมบัติ) อย่างไร? ///// 
ยานิโคตินมีสรรพคุณใช้เป็นยาเลิกบุหรี่ 
 ///// นิโคตินมีกลไกการออกฤทธิ์อย่างไร? ///// 
กลไกการออกฤทธิ์ของยานิโคตินในรูปแบบยาอดบุหรี่คือ ตัวยาจะออกฤทธิ์ต่อสมองให้รับรู้ถึงฤทธิ์ของการสูบบุหรี่ และใช้ยานี้ทดแทนการสูบบุหรี่ จนกระทั่งร่างกายปรับสภาพได้คุ้นเคยต่อการงดบุหรี่โดยที่ร่างกายของผู้ป่วยได้รับผลกระทบจากการถอนยา/การอดบุหรี่น้อยที่สุด 
 ///// นิโคตินมีรูปแบบการจัดจำหน่ายอย่างไร? ///// 
สำหรับประเทศไทยยานิโคตินมีรูปแบบการจัดจำหน่ายดังนี้เช่น 
- หมากฝรั่งสำหรับเคี้ยว บรรจุนิโคติน 2 และ 4 มิลลิกรัม/เม็ด 
- พลาสเตอร์ปิดผิวหนัง มีขนาดความแรงนิโคติน 17.5, 35 และ 52.5 มิลลิกรัม/แผ่น 
 ///// นิโคตินมีขนาดการบริหารยาอย่างไร? ///// 
ยานิโคตินมีขนาดการบริหารยา/ใช้ยาสำหรับผู้ที่ต้องการเลิกบุหรี่ดังนี้เช่น 
- ผู้ใหญ่: 
ก. ยาชนิดหมากฝรั่ง: เคี้ยวหมากฝรั่งนิโคตินขนาด 2 มิลลิกรัม 1 เม็ดเมื่ออยากบุหรี่ ห้ามใช้เกิน 30 เม็ด/วัน หรือเคี้ยวหมากฝรั่งนิโคติน 4 มิลลิกรัม 1 เม็ด/ครั้ง ห้ามใช้เกิน 15 เม็ด/วัน 
ควรเคี้ยวหมากฝรั่งนิโคตินอย่างน้อย 30 นาทีก่อนคายทิ้ง และสามารถเคี้ยวยานิโคตินก่อนหรือหลังอาหารก็ได้ 
ข. ยาชนิดพลาสเตอร์ปิดผิวหนัง: ใช้ 1 แผ่น/วันโดยปิดบริเวณผิวหนังที่แห้งไม่มีคราบสกปรก ไม่มีขนรุงรังเช่น สะโพก ลำตัว หรือต้นแขน ในแต่ละวันไม่ควรปิดพลาสเตอร์ซ้ำบริเวณเดิม ให้สลับพื้นที่การปิดพลาสเตอร์บนผิวหนังตามที่แพทย์ระบุ โดยแพทย์จะเป็นผู้เลือกขนาดความแรงของพลาสเตอร์นิโคตินที่เหมาะสมให้กับผู้ป่วยเป็นกรณีไป รวมถึงกำหนดระยะเวลาการใช้ ตลอดจนการปรับลดขนาดความแรงของพลาสเตอร์นิโคตินตามลำดับ 
- เด็ก: ยานี้ยังไม่มีข้อมูลถึงผลและผลข้างเคียงจากยาที่ชัดเจนในเด็ก การใช้ยานี้ในเด็กที่รวมถึงในวัยรุ่นจึงขึ้นกับดุลพินิจของแพทย์ผู้รักษาเท่านั้น 
******หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยานิโคติน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยานิโคตินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
การใช้ยานิโคตินจะขึ้นกับความต้องการของผู้ที่ติดบุหรี่ หากไม่มีความรู้สึกอยากบุหรี่ก็สามารถหยุดการใช้ยาในแต่ละครั้งได้ อย่างไรก็ตาม แพทย์ผู้ให้การดูแลรักษาเรื่องการอดบุหรี่ จะเป็นผู้ให้คำแนะนำกับผู้ป่วยเป็นกรณีไป 
 ///// นิโคตินมีผลไม่พึงประสงค์อย่างไร? ///// 
ยานิโคตินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น ปวดศีรษะ รู้สึกหนาวคล้ายเป็นโรคหวัด นอนไม่หลับ คลื่นไส้ วิงเวียน เจ็บหน้าอก ชีพจรเต้นผิดปกติ อาหารไม่ย่อย วิตกกังวล ครองสติได้ไม่ดี รู้สึกหิวมากผิดปกติ ประจำเดือนขาด/ขาดประจำเดือน (ในผู้หญิง) ผื่นคัน มีน้ำตาออกมาก ปากเป็นแผล ระคายคอ ไอ ปากแห้ง อวัยวะในระบบทางเดินหายใจอักเสบ 
สำหรับผู้ที่ได้รับยานิโคตินเกินขนาดจะพบเห็นอาการดังนี้เช่น คลื่นไส้ น้ำลายไหลออกมามาก ปวดท้อง อาเจียน ท้องเสีย ความดันโลหิตสูงหรือไม่ก็ต่ำ วิงเวียน และอาจเกิดอาการชัก รู้สึกสับสน เป็นลม เหงื่อออกมาก ในขั้นรุนแรงอาจทำให้ระบบการหายใจหยุดทำงานและเสียชีวิต (ตาย) ในที่สุด ซึ่งหากพบเห็นอาการดังกล่าวต้องรีบนำผู้ป่วยส่งแพทย์/ส่งโรงพยาบาลทันที การช่วยเหลือผู้ป่วย แพทย์จะใช้วิธีล้างท้องและให้รับประทานยาถ่านกำมันต์เพื่อดูดซับพิษของนิโคติน รวมถึงต้องควบคุมสัญญาณชีพของผู้ป่วยให้เป็นปกติ อาจใช้ยา Atropine เพื่อลดฤทธิ์ของนิโคตินร่วมด้วย 
 ///// มีข้อควรระวังการใช้นิโคตินอย่างไร? ///// 
มีข้อควรระวังการใช้ยานิโคตินดังนี้เช่น 
- ห้ามใช้กับผู้ที่ไม่ได้ติดบุหรี่ 
- ห้ามใช้กับผู้แพ้ยานี้ 
- ห้ามใช้ยานี้ในสตรีตั้งครรภ์ 
- การใช้ยานี้ในเด็ก ต้องแพทย์ผู้รักษาเป็นผู้สั่งใช้ยาเท่านั้น 
- ห้ามใช้ยานี้กับผู้ป่วยโรคหัวใจล้มเหลว ผู้ป่วยด้วยอาการหัวใจเต้นผิดจังหวะ และผู้ป่วยโรค หัวใจขาดเลือดในระยะรุนแรง 
- ห้ามใช้ยานิโคตินชนิดหมากฝรั่งกับผู้ป่วยที่เป็นโรคข้อต่อของขากรรไกรผิดปกติ (Active temporomandibular joint disorder) เพราะจะเกิดปัญหาในการเคี้ยวยา 
- ระวังการใช้ยานี้กับผู้ที่มีช่องทางเดินอาหารส่วนต้นอักเสบ (หลอดอาหารอักเสบ, กระเพาะอาหารอักเสบ) ผู้มีประวัติเป็นแผลในกระเพาะอาหาร ผู้ป่วยที่มีภาวะของหลอดเลือดบริเวณสมองผิดปกติ (เช่น โรคหลอดเลือดสมอง) ผู้ป่วยโรคกล้ามเนื้ออ่อนแรง ผู้ป่วยที่มีภาวะตับและ/หรือไต ทำงานผิดปกติ ผู้ป่วยเบาหวาน ผู้ป่วยที่เป็นโรคหัวใจ 
- ระวังการใช้ยานี้กับสตรีที่อยู่ในภาวะให้นมบุตร ด้วยตัวยานิโคตินสามารถผ่านเข้าในน้ำนมมารดาได้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยานิโคตินด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ (อ่านเพิ่ม เติมได้ในเว็บ haamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// นิโคตินมีปฏิกิริยาระหว่างยากับยาตัวอื่นอย่างไร? ///// 
ยานิโคตินมีปฏิกิริยาระหว่างยากับยาตัวอื่นดังนี้เช่น 
- การใช้ยานิโคตินร่วมกับยา Ergotamine และ Dihydroergotamine อาจส่งผลให้หลอดเลือดตีบตัวทำให้การไหลเวียนของเลือดเป็นไปได้ยากขึ้น ส่งผลให้มีอาการผิวซีด เลือดไปเลี้ยงสมองน้อยลง ปวดกล้ามเนื้อ อ่อนเพลีย ปวดศีรษะ ตาพร่า ปวดท้อง เจ็บหน้าอก หายใจไม่ออก/หายใจลำบาก จึงควรหลีกเลี่ยงการใช้ยาร่วมกัน 
- การใช้ยานิโคตินร่วมกับยาลดอาการอยากบุหรี่บางตัวเช่น Bupropion อาจเป็นเหตุให้เกิดความดันโลหิตสูง วิงเวียน สับสน เจ็บหน้าอก หากมีความจำเป็นต้องใช้ยาร่วมกันแพทย์จะปรับขนาดการใช้ให้เหมาะสมเป็นรายบุคคลไป 
 ///// ควรเก็บรักษานิโคตินอย่างไร? ///// 
สามารถเก็บยานิโคตินภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// นิโคตินมีชื่ออื่นอีกไหม? ผลิตจากบริษัทอะไรบ้าง? ///// 
ยานิโคตินที่จำหน่ายในประเทศไทย มียาชื่อการค้าอื่นและบรืษัทผู้ผลิตเช่น 
 ///// บรรณานุกรม ///// 
1 http://en.wikipedia.org/wiki/Nicotine#Toxicology [2015,Feb21]
	2 http://www.mims.com/Thailand/drug/info/Nicotinell%20Mint/?type=brief [2015,Feb21]
	3 http://www.mims.com/USA/drug/info/nicotine/?type=full&amp;mtype=generic#Dosage [2015,Feb21]
	4 http://www.mims.com/Thailand/drug/info/nicotinell%20tts-10-nicotinell%20tts-20-nicotinell%20tts-30/?type=brief [2015,Feb21] 
	5 http://www.mims.com/Thailand/drug/search/?q=nicotine&amp;page=4 [2015,Feb21]
	6 http://www.mims.com/Thailand/drug/info/Nicorette/?type=brief [2015,Feb21]
	7 http://www.drugs.com/drug-interactions/nicotine-index.html?filter=2&amp;generic_only= [2015,Feb21]
	8 http://www.nlm.nih.gov/medlineplus/druginfo/meds/a601084.html [2015,Feb21]
	9 http://en.wikipedia.org/wiki/Nicoderm [2015,Feb21]
