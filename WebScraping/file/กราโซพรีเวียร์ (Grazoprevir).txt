กราโซพรีเวียร์ (Grazoprevir)
 ///// บทนำ ///// 
กราโซพรีเวียร์(Grazoprevir) เป็นยาในกลุ่ม NS3/4A(Nonstructural protein 3/4A) protease inhibitor  ถูกพัฒนาโดยบริษัทยาประเทศเยอรมันนีชื่อบริษัท Merck ใช้เป็นยาป้องกันการกระจายพันธุ์ของเชื้อไวรัสตับอักเสบ-ซี (Hepatitis-C/HCV)ภายในร่างกายมนุษย์   โดยNS3/4A   protease เป็นเอนไซม์ที่มีความสำคัญสำหรับการพัฒนา และช่วยให้ไวรัสตับอักเสบ-ซีขยายพันธุ์ได้ จึงเหมาะกับกลไกการออกฤทธิ์ของยากราโซพรีเวียร์  นักวิทยาศาสตร์ได้นำยานี้มาผสมร่วมกับยาต่อต้านเชื้อไวรัสอีกตัวยาที่มีชื่อว่า “Elbasvir” และวางจำหน่ายภายใต้ชื่อการค้าว่ายา “Zepatier”  โดยมีรูปแบบผลิตภัณฑ์เป็นยารับประทานชนิดเม็ด  ผู้ที่ติดเชื้อไวรัสตับอักเสบ-ซี ต้องรับประทานยาZepatier วันละ 1 เม็ด เป็นเวลา 12 หรือ 16 สัปดาห์ ทั้งนี้ขึ้นอยู่กับสายพันธุ์ย่อยของไวรัสตับอักเสบซี และลักษณะความรุนแรงของโรค 
ยังมีข้อจำกัดของการใช้ยากราโซพรีเวียร์ที่ผู้บริโภคควรทราบ เช่น 
- ผู้ป่วยที่ป่วยเป็นโรคตับต่างๆ เช่น ไขมันพอกตับ  ผู้ป่วยที่มีประวัติด้วยไวรัสตับอักเสบ-บี (HBV) ผู้ที่ได้รับการเปลี่ยนถ่ายตับจากผู้อื่น ล้วนแล้วแต่อยู่ในขอบข่ายที่ต้องแจ้งให้แพทย์ทราบก่อนทุกครั้งที่เข้ารับการรักษาด้วยยากราโซพรีเวียร์ 
- ยาบางประเภทอาจก่อให้เกิดอันตราย/ผลข้างเคียงกับผู้ป่วยอย่างรุนแรง หากใช้ร่วมกับยากราโซพรีเวียร์ เช่นยา  Cyclosporine,  Rifampin,  ยารักษาโรคเอชไอวี/เอดส์ (เช่น  Atazanavir,  Darunavir,  Efavirenz,  Lopinavir,  Saquinavir,  Tipranavir),  ยาบำบัดอาการลมชัก (อย่างเช่น  Carbamazepine,  Phenytoin)  ผู้ป่วยจึงจำเป็นต้องแจ้งรายการยาต่างๆที่ใช้อยู่ให้ แพทย์ พยาบาล เภสัชกร ทราบเสมอในทุกครั้งที่เข้ารับการรักษาด้วยยากราโซพรีเวียร์ 
- ยากราโซพรีเวียร์มีข้อห้ามใช้กับผู้ที่มีอายุต่ำกว่า 18 ปีลงมา 
อนึ่ง ยากราโซพรีเวียร์ ยังไม่ได้รับการพิสูจน์ว่าส่งผลต่อทารกในครรภ์มารดาหรือไม่ แต่ทางเภสัชจลนศาสตร์(Phamakokinetics, การศึกษาการกระจายตัวของยาเมื่อเข้าสู่ร่างกาย)พบว่า ยากราโซพรีเวียร์สามารถผ่านเข้าน้ำนมมารดา และส่งผ่านถึงทารกได้ ดังนั้นการใช้ยานี้ในหญิงทั้ง2กลุ่ม จึงอยู่ในดุลพินิจของแพทย์ผู้รักษาโดยยังประโยชน์สูงสุดต่อผู้ป่วยเมื่อเปรียบเทียบกับผลข้างเคียงที่ผู้ป่วยอาจจะได้รับ 
การใช้ยากราโซพรีเวียร์  ให้ได้ประสิทธิผลสูงสุดจะต้องรับประทานยานี้อย่างต่อเนื่อง  ตรงตามเวลาในแต่ละวันเพื่อทำให้ระดับยาในกระแสเลือดมีความสม่ำเสมอ  จึงจะสามารถควบคุมการขยายพันธุ์ของไวรัสได้อย่างมีประสิทธิภาพสูงสุด 
สิ่งสำคัญประการหนึ่งที่แพทย์จะแจ้งให้ผู้ป่วยทราบเมื่อใช้ยากราโซพรีเวียร์ คือ  ห้ามปรับขนาดรับประทาน หรือหยุดการใช้ยานี้ด้วยตนเองโดยไม่ขอคำปรึกษาจากแพทย์ 
ยากราโซพรีเวียร์ สามารถก่อให้เกิดอาการข้างเคียง(ผลข้างเคียง)บางประการและที่พบเห็นได้บ่อย เช่น  ปวดศีรษะ  คลื่นไส้  ท้องเสีย  นอนไม่หลับ  อ่อนเพลีย  กรณีที่พบอาการข้างเคียงรุนแรง อย่างเช่น  อาเจียนมาก  ปวดท้องมาก  เบื่ออาหาร  ปัสสาวะมีสีเข้ม  อุจจาระมีสีคล้ายโคลน  ตาเหลืองตัวเหลือง/ดีซ่าน  ซึ่งหากพบอาการรุนแรงเหล่านี้ ผู้ป่วยต้องรีบด่วนพบแพทย์/มาโรงพยาบาล เพื่อแพทย์พิจารณาปรับแนวทางการรักษา 
ยากราโซพรีเวียร์จะถูกสั่งจ่ายให้กับผู้ป่วยจากสถานพยาบาลเท่านั้น ไม่สามารถหาซื้อได้จากร้านขายยา  ผู้ป่วยจะต้องเข้ามารับ การตรวจร่างกาย  การตรวจเลือดจากแพทย์  ก่อนรับยานี้กลับไปรับประทานเป็นระยะๆ 
หากมีข้อสงสัยการใช้ยากราโซพรีเวียร์ สามารถสอบถามข้อมูลเพิ่มเติมได้จากแพทย์ หรือจากเภสัชกรได้โดยทั่วไป 
 ///// กราโซพรีเวียร์มีสรรพคุณ(คุณสมบัติ)อย่างไร? ///// 
ยากราโซพรีเวียร์มีสรรพคุณใช้เพื่อ บำบัดรักษาและป้องกันการแพร่กระจายของเชื้อไวรัสตับอักเสบ-ซี ในร่างกาย 
 
 ///// กราโซพรีเวียร์มีกลไกการออกฤทธิ์อย่างไร? ///// 
กลไกการออกฤทธิ์ของยากราโซพรีเวียร์คือ ตัวยาเป็นยารักษาไวรัสตับอักเสบ-ซี (Second generation hepatitis C virus protease inhibitor) ที่ออกฤทธิ์ยับยั้งการทำงานของเอนไซม์ที่มีชื่อว่า NS3/4A protease ซึ่งเอนไซม์ชนิดนี้มีความสำคัญต่อวงจรชีวิตของตัวไวรัสตับอักเสบ-ซี โดยทำให้ไวรัสนี้จำลอง/สร้างไวรัสตัวใหม่ขึ้นมาได้  จากกลไกที่ปิดกั้นการทำงานของเอนไซม์ดังกล่าว จึงทำให้ไวรัสตับอักเสบซีไม่สามารถขยายพันธุ์ หรือทำให้ชะลอการกระจายพันธุ์ จึงมีผลต่อเนื่องทำให้การทำงานของตับฟื้นสภาพ สามารถสร้างกระบวนการเมตาโบลิซึม (Metabolism,การทำงาน)ของตับได้อย่างเป็นปกติ 
 
 ///// กราโซพรีเวียร์มีรูปแบบการจัดจำหน่ายอย่างไร? ///// 
ยากราโซพรีเวียร์มีรูปแบบการจัดจำหน่ายเป็น ยาเม็ดชนิดรับประทานที่มีองค์ประกอบของยาต้านไวรัส 2 ตัว คือ Grazoprevir 100 มิลลิกรัม + Elbasvir 50 มิลลิกรัม/เม็ด 
 
 ///// กราโซพรีเวียร์มีขนาดรับประทานอย่างไร? ///// 
การใช้ยากราโซพรีเวียร์จะไม่ถูกใช้ในลักษณะของยาเดี่ยว แต่จะใช้ร่วมกับยา Elbasvir ซึ่งก็อาจจะไม่เพียงพอต่อโรคไวรัสตับอักเสบ-ซี ระยะลุกลาม  แพทย์จึงอาจใช้ยา Ribavirin   ร่วมในการรักษาด้วยทั้งนี้เป็นไปตามดุลพินิจของแพทย์ผู้รักษา ซึ่งสำหรับขนาดรับประทานในรูปแบบยาเม็ดร่วม (Zepatier) เป็นดังนี้ เช่น 
 
- ผู้ใหญ่อายุตั้งแต่ 18 ปีขึ้นไป:	รับประทานยา Zepatier วันละ 1 เม็ด ก่อนหรือหลังอาหารก็ได้เป็นเวลา 12 สัปดาห์ กรณีที่ต้องใช้ยา Ribavirin ร่วมในการรักษาด้วย อาจต้องรับประทานยานานร่วมกันทั้งหมดประมาณ 12–16 สัปดาห์ โดยขึ้นกับรูปแบบพันธุกรรมหรือ Genotype ของไวรัสตับอักเสบ-ซี อย่างเช่น Genotype 1a, 1b และ 4 เป็นต้น 
อนึ่ง: 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และผู้ที่มีอายุต่ำกว่า18 ปีลงมา 
- ต้องรับประทานยานี้ตรงเวลา ต่อเนื่องตามระยะเวลาที่แพทย์กำหนด  ห้ามมิให้ผู้ป่วยหยุดการรับประทานยาโดยมิได้ขอคำปรึกษาจากแพทย์ 
- ระหว่างการใช้ยานี้ หากพบอาการต่างๆ เหล่านี้ให้รีบมาพบแพทย์/มาโรงพยาบาลโดยด่วน เช่น อาเจียน  ปัสสาวะมีสีคล้ำเข้ม  อุจจาระมีสีเทา 
- ไม่ต้องปรับขนาดรับประทานยากับผู้ป่วยที่มี โรคตับ โรคไต ในระดับที่ไม่รุนแรง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยากราโซพรีเวียร์ ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  ไวรัสตับอักเสบ-บี  เคยเปลี่ยนถ่ายตับ  รวมทั้งกำลังกินยา/ใช้ยาอะไรอยู่  เพราะยากราโซพรีเวียร์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยากราโซพรีเวียร์ สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  แต่ การลืมรับประทานยากราโซพรีเวียร์บ่อยๆหลายครั้ง ย่อมส่งผลเสียต่อผู้ป่วยโดยตรง และอาจทำให้อาการโรคลุกลามมากยิ่งขึ้น 
 
 
 ///// กราโซพรีเวียร์มีผลไม่พึงประสงค์อย่างไร? ///// 
การใช้ยากราโซพรีเวียร์สามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อผิวหนัง: เช่น มีอาการผื่นคัน 
- ผลต่อระบบทางเดินอาหาร:  เช่น คลื่นไส้  ท้องเสีย  ปวดท้อง 
- ผลต่อระบบเลือด:  เช่น โลหิตจาง  ฮีโมโกลบินในเลือดลดลง 
- ผลต่อตับ:  เช่น ค่าบิลิรูบินในเลือดพิ่มสูงขึ้น 
- ผลต่อกล้ามเนื้อและข้อ:  เช่น มีอาการปวดข้อ 
- ผลต่อระบบประสาท:  เช่น ปวดศีรษะ 
- ผลต่อสภาพจิตใจ:  เช่น นอนไม่หลับ  ซึมเศร้า 
- ผลต่อระบบทางเดินหายใจ:  เช่น  หายใจลำบาก 
 
 ///// มีข้อควรระวังการใช้กราโซพรีเวียร์อย่างไร? ///// 
มีข้อควรระวังการใช้ยากราโซพรีเวียร์ เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ป่วยโรคตับในระยะรุนแรง  ด้วยจะทำให้ระดับยากราโซพรีเวียร์ ในกระแสเลือดเพิ่มสูงขึ้นจนส่งผลทำให้ค่าเอนไซม์ตับในเลือด                         อย่างเช่น  Alanine aminotransferase, Alkaline phosphatase เพิ่มสูงขึ้น 
- ห้ามใช้ยาที่มีสภาพเปลี่ยนไปจากเดิม เช่น สีเปลี่ยน หรือเม็ดยาแตกหัก 
- ห้ามปรับขนาดรับประทานด้วยตนเอง 
- หยุดการใช้ยานี้ทันที หากพบภาวะตับอักเสบเกิดขึ้น หรือ ผลการตรวจเลือด                   แล้วพบว่าค่าบิลิรูบิน  และ/หรือค่า Alkaline phosphatase  เพิ่มสูงขึ้น 
- เข้ามารับการตรวจสภาพการทำงานของตับ  และตรวจเลือด ตามระยะเวลาที่แพทย์นัดตรวจเสมอ เพื่อประเมินผลของการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยากราโซพรีเวียร์ด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// กราโซพรีเวียร์มีปฏิกิริยาระหว่างยากับยาตัวอื่นอย่างไร? ///// 
ยากราโซพรีเวียร์มีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยากราโซพรีเวียร์ร่วมกับยา Dexamethasone  ด้วยจะทำให้ระดับยา กราโซพรีเวียร์ในกระแสเลือดลดต่ำลงจนกระทบถึงประสิทธิภาพของการรักษา 
- ห้าม/หลีกเลี่ยงการใช้ยากราโซพรีเวียร์ร่วมกับยา Lovastatin  ด้วยจะเพิ่มความเสี่ยงเกิดความเสียหายต่อตับ/ตับอักเสบ  หรือเกิดภาวะกล้ามเนื้อลายสลายตามมา 
- ห้ามใช้ยากราโซพรีเวียร์ร่วมกับยา Carbamazeprine,  Efavirenz  ด้วยจะทำให้ระดับยากราโซพรีเวียร์ในกระแสเลือดลดต่ำลงจนทำให้ประสิทธิภาพในการรักษาด้อยลงไป 
- ห้ามใช้ยากราโซพรีเวียร์ร่วมกับยา Tipranavir  ด้วยจะทำให้ระดับยากราโซพรีเวียร์ในกระแสเลือดเพิ่มสูงขึ้น จนก่อให้เกิดผลข้างเคียงต่างๆ ตามมา เช่น  คลื่นไส้  อาเจียน  ตลอดจนทำให้ตับทำงานผิดปกติ 
 ///// ควรเก็บรักษากราโซพรีเวียร์อย่างไร? ///// 
ควรเก็บยากราโซพรีเวียร์ภายใต้อุณหภูมิห้องที่เย็น หรือเก็บยาตามเงื่อนไขที่ระบุในเอกสารกำกับยา  ห้ามเก็บยาในช่องแช่แข็งของตู้เย็น  ไม่เก็บยาในห้องน้ำหรือในรถยนต์ เก็บในภาชนะที่ปิดมิดชิด พ้นแสงสว่าง/แสงแดด ความร้อนและความชื้นและเก็บยาให้พ้นมือเด็กและสัตว์เลี้ยง 
 ///// กราโซพรีเวียร์มีชื่ออื่นอีกไหม? ผลิตจากบริษัทอะไรบ้าง? ///// 
ยากราโซพรีเวียร์ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/zepatier.html [2016,Dec24] 
https://en.wikipedia.org/wiki/Grazoprevir [2016,Dec24] 
https://www.drugs.com/drug-interactions/elbasvir-grazoprevir,zepatier-index.html?filter=3&amp;generic_only= [2016,Dec24] 
https://www.ncbi.nlm.nih.gov/pubmed/18991798 [2016,Dec24] 
https://www.merck.com/product/usa/pi_circulars/z/zepatier/zepatier_pi.pdf [2016,Dec24]
