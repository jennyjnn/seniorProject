เมทิโลน (Methylone)
 ///// บทนำ ///// 
สาร/ยาเมทิโลน(Methylone หรือ 3,4-methylenedioxy-N-methylcathinone หรือย่อว่า MDMC หรือ Beta k-MDMA หรือ BK MDMA ภาษาในตลาดคือ M1) ตามกฎหมายไทยจัดเป็นยาเสพติดให้โทษประเภทที่1 มีการออกฤทธิ์ต่อจิตประสาท และเป็นยาในกลุ่ม เอมพาโทเจน(Empathogens)ชนิดหนึ่ง 
ยาเมทิโลน มีโครงสร้างพื้นฐานทางเคมีคล้ายยาCathinone   สารประกอบ/ยาชนิดนี้ถูกสังเคราะห์ขึ้นครั้งแรกเมื่อ  ปี ค.ศ.1996 (พ.ศ.2539)  ระยะเริ่มแรก ยาเมทิโลน ถูกนำมาใช้เป็นยาต้านเศร้าจนกระทั่งปี ค.ศ.2004 (พ.ศ.2547) มีผู้บริโภคบางกลุ่มใช้ยาเมทิโลนเป็นยากระตุ้นความบันเทิง และถูกลักลอบจำหน่ายในหลายประเทศ 
ลักษณะการเสพยาเมทิโลนทำได้หลายวิธี อาทิ รับประทาน  สูดเข้าทางจมูกโดยตรง  แต่ผู้ที่แอบเสพยานี้ได้ปรับเปลี่ยนการใช้ยาเมทิโลนในลักษณะยาฉีด โดยฉีดเข้าหลอดเลือดดำ หรือไม่ก็ฉีดเข้ากล้ามเนื้อ ตลอดจนกระทั่งใช้เหน็บทวารหนัก 
ยาเมทิโลน จะออกฤทธิ์ที่สมอง โดยกระตุ้นให้เกิดการหลั่งสารสื่อประสาท หรือออกฤทธิ์ยับยั้งการดูดเก็บกลับของสารสื่อประสาทบางชนิดในสมอง เช่น Serotonin, Norepinephrine, และ Dopamine   สารสื่อประสาทดังกล่าวจะมีอิทธิพลต่ออารมณ์ของผู้ที่ได้รับยาเมทิโลน โดยทำให้รู้สึกว่าเกิดสมาธิ มีความตั้งใจมากขึ้น  มีความกระปี้กระเปร่า และรู้สึกดีต่อสภาวะที่สมองถูกกระตุ้นให้เกิดอารมณ์ดังกล่าว  จึงอาจกล่าวได้ว่ายาเมทิโลนก็อยู่ในกลุ่มของยากระตุ้น(Stimulan drugs)ได้เช่นเดียวกัน 
 
 ///// ผลกระทบของการใช้เมทิโลนมีอะไรบ้าง? ///// 
การลักลอบใช้ยาเมทิโลนอย่างผิดวิธี โดยไม่ได้อยู่ภายใต้การควบคุมดูแลของแพทย์ สามารถส่งผลกระทบ(ผลข้างเคียงรุนแรง)ต่อผู้ใช้ยา/ผู้บริโภค/ผู้ป่วยได้ 2 ลักษณะ ดังนี้ คือ 
1. ผลกระทบทางร่างกาย:  เช่น 
1.1	ยาเมทิโลนจะกระตุ้นให้ผู้เสพ รู้สึกมีพลัง สามารถ วิ่ง ปีนเขา หรือเต้นรำ ได้เป็นเวลานานๆ  มักถูกลักลอบใช้ในช่วงเทศกาลรื่นเริงเฉลิมฉลองรวมถึงนักร้องบางกลุ่มก็เคยถูกกล่าวว่ามีการใช้ยาเมทิโลนขณะที่รองเพลงในวงของตนเอง 
อย่างไรก็ตาม ฤทธิ์การกระตุ้นของเมทิโลนจะทำให้ผู้เสพมีอาการขบฟันแน่น ตัวสั่น  มือไม่สามารถอยู่นิ่งได้ และอาจรุนแรงจนกระทั่งสูญเสียการควบคุมส่วนต่างๆของร่างกาย  และบางสภาวะ ยาเมทิโลนจะทำให้ผู้ที่เสพยามีความรู้สึกเจ็บ/ปวดเหมือนโดนอะไรมาทิ่มแทงได้เช่นกัน 
1.2	ทำให้การรับรู้และการตอบสนองต่อสิ่งเร้าภายนอกมากขึ้น จนก่อให้เกิดความหวาดระแวงมากเกินไป 
1.3	เพิ่มอัตราการเต้นของหัวใจ  อัตราการเต้นของหัวใจคนปกติขณะพักอยู่ที่ 
60–100 ครั้ง/นาที  ผู้ที่ได้รับยาเมทิโลนจะมีอัตราการเต้นของหัวใจเกิน 100 ครั้ง/นาทีขึ้นไป ส่งผลให้หัวใจทำงานหนักมากขึ้น จนอาจเกิดอาการเหนื่อยหอบ และหัวใจเต้นผิดจังหวะจนเสียชีวิตได้ 
1.4	ทำให้การควบคุมอุณหภูมิของร่างกายผิดปกติไป โดยผู้ที่เสพยาเมทิโลน   อาจมีอาการตัวเย็นสลับกับอาการตัวร้อน แต่จะพบเห็นผู้ที่เสพเมทิโลนมีอาการตัวร้อนมากกว่าตัวเย็น 
1.5	กระตุ้นให้ร่างกายมีการขับเหงื่อออกมามากกว่าปกติ 
1.6	ทำให้ความดันโลหิตสูงขึ้น  ด้วยยาเมทิโลนสามารถส่งผลให้เกิดภาวะหลอดเลือดหดตัวจนเป็นเหตุให้เลือดไหลเวียนได้ยากยิ่งขึ้น จึงทำให้ความดันโลหิตสูงในที่สุด 
1.7	เกิดภาวะร่างกายสูญเสียน้ำ/ภาวะขาดน้ำมากกว่าปกติ และมักจะมีอาการปากแห้งร่วมด้วย ภาวะดังกล่าวเป็นผลมาจากอัตราการเต้นของหัวใจที่สูงขึ้นจนกระทบต่อกระบวนการเผาผลาญพลังงานและเกิดการสูญเสียน้ำในระบบการทำงานของร่างกายเพิ่มขึ้น 
1.8	การขับถ่ายปัสสาวะทำได้ยากขึ้น  ด้วยยาเมทิโลนจะกระตุ้นให้ร่างกายปลดปล่อยฮอร์โมนที่ยับยั้งการขับปัสสาวะอย่าง ADH(ฮอร์โมนจากต่อมใต้สมอง) 
1.9	การมองเห็นภาพไม่ชัดเจน  เกิดการแกว่งของภาพเคลื่อนไปมาอย่างรวดเร็ว ทำให้ตาพร่าชั่วคราวจากตาไม่สามารถปรับความชัดเจนของการมองเห็นได้เหมือนปกติ  มีภาวะตากระตุก และรูม่านตาขยาย 
1. รักษาสุขภาพร่างกายและจิตใจให้แข็งแรงเช่น การรักษาสุขอนามัยพื้นฐาน (สุขบัญญัติแห่งชาติ) 
1.10	เกิดภาวะนอนกัดฟัน แต่ภาวะกัดฟันจากยาเมทิโลนจะน้อยกว่าผู้ที่เสพยา MDMA/ยาอี 
2. ผลต่อการรับรู้และสภาพจิตใจของผู้บริโภค: 
2.1	กดความรู้สึกวิตกกังวล หรือลดภาวะตระหนกจนเกินเหตุ แต่ขณะเดียวกันต้องใช้ยาเพิ่มขึ้นเรื่อยๆ จึงจะทำให้ภาวะวิตกกังวลหายไป หรือกล่าวว่าเริ่มเสพติดยานี้แล้ว 
2.2	เกิดอารมณ์เคลิบเคลิ้มหรือรู้สึกมีความสุขมากขึ้น ขณะที่ฤทธิ์ของยาเมทิโลนยังคงอยู่ในร่างกาย แต่อารมณ์เหล่านี้จะสูญหายไปเมื่อหมดฤทธิ์ของยา 
2.3	มีอาการกล้าแสดงออกทางสังคมได้มากขึ้น  ลดภาวะหวาดกลัว  ลดการต่อต้านหรือลดตอบสนองจากสิ่งเร้า ซึ่งส่งผลกระทบต่อการเฝ้าระวังตัวเองหรือจะกล่าวว่าสภาวะการป้องกันตัวเองถดถอยและไม่ปกติ 
2.4	มีความรู้สึกว่าเวลาผ่านไปอย่างรวดเร็วและอยากได้ยาเมทิโลนเพิ่มขึ้นๆตลอดเวลาเพื่อให้ความรู้สึกนี้ผ่อนคลายลง 
2.5	อาจกระตุ้นอารมณ์ทางเพศเล็กน้อย และ 
2.6  มีความตื่นตัวไม่อยากนอน  ไม่อยากพักผ่อน ซึ่งจะส่งผลเสียต่อร่างกายอย่างมากในที่สุด 
อย่างไรก็ตาม เมื่อผู้เสพยาเมทิโลนที่เริ่มมีอาการติดยาชนิดนี้แล้ว เมื่อยาหมดฤทธิ์ สารสื่อประสาทของสมองที่เคยปลดปล่อยออกมา ก็จะถูกดูดเก็บกลับคืนเซลล์ประสาท หรือสูญเสียไปกับการใช้งานที่มากเกินไป จนส่งผลให้มีอาการต่างๆต่อไปนี้ตามมา เช่น เกิดความวิตกกังวล  ความรู้สึกของประสาทสัมผัสของร่างกายถดถอย  มีอารมณ์ซึมเศร้า  หงุดหงิด  การเคลื่อนไหวของร่างกายทำได้ไม่ดีเท่าเดิม  ความคิดอ่านไม่เหมือนปกติ/แย่ลงมาก  มีอาการตื่นตระหนกอยู่เรื่อยๆ เป็นต้น 
 
 ///// กลไกการออกฤทธิ์ของเมทิโลนเป็นอย่างไร? ///// 
ยาเมทิโลนสามารถกระตุ้นทำให้มีการหลั่งสารสื่อประสาทในบริเวณเซลล์ประสาทก่อนไซแนปส์/ก่อนการเชื่อมต่อกระแสประสาทระหว่างเซลล์(Presynaptic releasing agent) เช่น Serotonin , Norepinephrine, และ Dopamine  การปรับปริมาณสารสื่อประสาทดังกล่าวให้สูงขึ้น ทำให้การทำงานของสมอง และสภาพจิตใจเปลี่ยนแปลงไป  ส่งผลให้มีอาการเคลิ้มสบายหมดกังวล แต่ก็เกิดมีความตื่นตัว ของร่างกายจนเกินปกติ  การเสพยานี้บ่อยๆ ต่อเนื่องจะส่งผลให้ติดยา และเกิดอาการ
ถอนยาเมื่อหยุดเสพตามมา 
 
 ///// ประโยชน์ทางคลินิกของเมทิโลนมีอะไรบ้าง? ///// 
ประโยชน์ทางคลินิกของยาเมทิโลน เช่น 
- เคยใช้เป็นยาต้านเศร้าโดยการออกฤทธิ์กระตุ้นสมอง 
- ใช้เป็นยากระตุ้นความบันเทิง(Recreational drug) 
 ///// รูปแบบการจัดจำหน่ายเมทิโลนมีอะไรบ้าง? ///// 
มีการพบเห็นการลักลอบจำหน่ายยาเมทิโลนเป็น 
- ยาชนิดรับประทาน 
- ยาผงสูดพ่นเข้าทางจมูก 
 
 ///// เมทิโลนมีผลข้างเคียงอะไรบ้าง? ///// 
ยาเมทิโลน สามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อตา:  เช่น รูม่านตาขยาย 
- ผลต่อระบบประสาท:  เช่น  ตัวสั่น  อุณหภูมิร่างกายสูงขึ้น 
- ผลต่อระบบหัวใจและหลอดเลือด: เช่น เจ็บหน้าอก  หัวใจเต้นเร็ว  ความดันโลหิตสูง 
- ผลต่อผิวหนัง:  เช่น เหงื่อออกมาก 
- ผลต่อสภาพจิตใจ: เช่น วิตกกังวล   มีอาการหวาดระแวง  หลงผิด  ประสาทหลอน  ซึม  กระสับกระส่าย   ตื่นตระหนก  มีความคิดอยากทำร้ายตนเองจนถึงขั้นฆ่าตัวตาย 
******ทั้งนี้ การลักลอบซื้อหายาเมทิโลน มาใช้เอง จะทำให้เกิดอันตรายจากผลข้างเคียงของตัวยาได้อย่างรุนแรง  เป็นพิษต่อการทำงานของ ระบบหัวใจและหลอดเลือด  ระบบประสาท  และระบบการเผาผลาญพลังงานของร่างกาย ตลอดจนกระทั่งมีการเสพติดยา และมีอาการถอนยาตามมา  นอกจากนี้ยังเป็นการผิดกฎหมาย เสี่ยงต่อการถูกจับกุมและต้องโทษจำคุกด้วยเมทิโลนอยู่ในกลุ่มยาเสพติดให้โทษ 
 
 ///// เมทิโลนมีปฏิกิริยาระหว่างยากับยาตัวอื่นอย่างไร? ///// 
ยาเมทิโลนเป็นยาที่ทำให้เกิดการหลั่งสารสื่อประสาทในสมองอย่าง Serotonin, Norepinephrine, และ Dopamine, เพิ่มมากขึ้น   จึงห้ามใช้ยานี้ร่วมกับกลุ่มยา MAOIs 
ด้วยจะทำให้สารสื่อประสาทในสมองดังที่กล่าวมา เพิ่มปริมาณมากขึ้นจนเป็นเหตุ
ให้เกิดภาวะ Serotonin syndrome  มีภาวะโคม่า และทำให้เสียชีวิตในที่สุด 
 
 ///// บรรณานุกรม ///// 
http://permitfortraveler.fda.moph.go.th/Document/%E0%B9%80%E0%B8%AD%E0%B8%81%E0%B8%AA%E0%B8%B2%E0%B8%A3%E0%B9%81%E0%B8%99%E0%B8%9A%203%20NARCO-list-update-26.08.2016.pdf [2018,Feb24] 
https://en.wikipedia.org/wiki/Methylone  [2018,Feb24] 
https://psychonautwiki.org/wiki/Methylone  [2018,Feb24] 
http://www.narconon.org/drug-abuse/methylone-effects.html  [2018,Feb24]
