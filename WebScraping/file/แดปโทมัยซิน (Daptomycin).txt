แดปโทมัยซิน (Daptomycin)
 ///// บทนำ ///// 
ยาแดปโทมัยซิน(Daptomycin) เป็นยาปฏิชีวนะที่มีโครงสร้างประเภทไลโปเปปไทด์/ประเภทไขมันที่จับกับกรดอะมิโน(Lipopeptide antibiotic) พบได้ในธรรมชาติ โดยผลิตจากแบคทีเรียที่อาศัยในดินที่ชื่อว่า (Saprotroph Streptomyces roseosporus) ยาแดปโทมัยซินเป็นยาที่ออกฤทธิ์ต่อต้านเชื้อแบคทีเรียชนิดแกรมบวก (Gram-positive) เท่านั้น เช่น  เชื้อ Enterococci รวมไปถึงเชื้อที่ดื้อต่อยาปฏิชีวนะชนิด เมทิซิลลิน (Methicillin-resistant Staphylococcus aureus),  Streptococci,  และ Corynebacteria, เป็นต้น รูปแบบของผลิตภัณฑ์ของยานี้ เป็นประเภทยาฉีด  ตัวยามีลักษณะเป็นผงสีเหลืองนวล-น้ำตาลอ่อน ที่ปราศจากเชื้อ  การฉีดให้กับผู้ป่วยจะต้องเตรียมยาให้เป็นสารละลายก่อนที่จะใช้  ซึ่งในการฉีดยานี้เข้าหลอดเลือดดำโดยตรง จะต้องใช้เวลาเดินยามากกว่า 2 นาทีขึ้นไป  แต่หากใช้ยานี้โดยการหยดเข้าหลอดเลือดดำจะต้องใช้เวลามากกว่า 30 นาที 
ทางคลินิก ใช้ยาแดปโทมัยซินรักษา  การติดเชื้อของผิวหนังชนิดที่เป็นการติดเชื้อซับซ้อน (Complicated skin and skin structure infections),  การติดเชื้อแบคทีเรีย(เชื้อฯ)ชนิด Staphylococcus aureus ในกระแสเลือด, รวมถึงการติดเชื้อแบคทีเรียที่ตอบสนองกับยาเมทิซิลลินในบริเวณเยื้อบุหัวใจด้านขวา   และครอบคลุมไปถึงเชื้อฯที่ดื้อต่อยาเมทิซิลลิน   ด้วยเหตุผลทางคลินิกบางประการที่ไม่ทราบแน่ชัด ทำให้ยาแดปโทมัยซินไม่สามารถนำมารักษาโรคปอดบวม (Pneumonia) และการติดเชื้อฯที่เยื่อบุหัวใจด้านซ้าย ที่มีสาเหตุจาก Staphylococcus aureus ได้ 
เพื่อเป็นการป้องกันแบคทีเรียดื้อต่อยาแดปโทมัยซิน   แพทย์จะใช้ยานี้รักษาอาการโรคที่มีสาเหตุมาจากกลุ่มเชื้อแบคทีเรียที่มีการตอบสนองต่อยาแดปโทมัยซินเท่านั้น 
ตัวยาแดปโทมัยซินสามารถใช้กับผู้ใหญ่ แต่ควรหลีกเลี่ยงการใช้กับผู้ที่มีอายุต่ำกว่า 18 ปีลงมา  การใช้ยานี้กับสตรีตั้งครรภ์ จัดอยู่ในเกณฑ์ที่ปลอดภัย แต่ถ้าเป็นสตรีที่อยู่ในช่วงให้นมบุตรพบว่า ยานี้สามารถซึมผ่านเข้าน้ำนมของมารดา และส่งผ่านไปถึงทารกที่ดื่มนมมารดาได้ซึ่งเป็นข้อจำกัดของการใช้ยานี้ 
ก่อนการใช้ยาแดปโทมัยซินแพทย์จะต้องมั่นใจว่าผู้ป่วยไม่มีประวัติแพ้ยาชนิด                 นี้มาก่อน   และต้องพิจารณาการใช้ยานี้เป็นพิเศษหากผู้ป่วยมีโรคประจำตัวบางอย่าง เช่น มีโรคที่เกี่ยวกับการทำงานของกล้ามเนื้อ,   ในผู้ที่มีโรคทางระบบประสาท,  ผู้ป่วยด้วยโรคตับ  โรคไต  รวมถึงผู้ที่มีปัญหาด้านการขับถ่ายอุจจาระอันมีเหตุจากยาปฏิชีวนะชนิดต่างๆ 
ยาแดปโทมัยซิน สามารถก่อให้เกิดปัญหายาตีกัน(ปฏิกิริยาระหว่างยา)กับยาหลายรายการ  อาทิเช่น   กลุ่ม HMG-CoA inhibitors/ 3-hydroxy-3-methylglutaryl-coenzymeA inhibitor/Statin (เช่นยา Atorvastatin), หรือกลุ่มยาต้านการแข็งตัวของเลือด อย่างเช่นยา  Warfarin,  หรือยาปฏิชีวนะบางรายการ อย่างเช่นยา Tobramycin 
ยังมีข้อมูลพื้นฐานที่เกี่ยวข้องกับการใช้ยาแดปโทมัยซินที่อาจแจกแจงพอสังเขปดังนี้ เช่น 
- ยาแดปโทมัยซิน ใช้ต่อต้านเฉพาะแบคทีเรียชนิดแกรมบวก  โดยไม่ใช้สามารถรักษาโรคที่มีสาเหตุจากเชื้อรา หรือจากเชื้อไวรัส 
- การใช้ยาแดปโทมัยซินจะต้องกระทำให้ครบคอร์ส(Course)ของการรักษา ถึงแม้การใช้ยานี้ในช่วงเริ่มต้น จะทำให้อาการโรคดีขึ้นแล้วก็ตาม 
- อาจพบอาการท้องเสียบ้างเล็กน้อยระหว่างใช้ยานี้ ซึ่งถือเป็นเรื่องที่ค่อนข้างปกติเมื่อมีการใช้ยาปฏิชีวนะชนิดต่างๆซึ่งรวมยาแดปโทมัยซินด้วย  อย่างไรก็ตาม หากพบว่าผู้ป่วยมีการถ่ายอุจจาระที่มีเลือดปน ต้องรีบแจ้งแพทย์/ไปโรงพยาบาลเพื่อหาสาเหตุและเพื่อให้การรักษาที่เหมาะสม 
- การใช้ยานี้นานๆหรือบ่อยจนเกินไป อาจทำให้มีการติดเชื้อโรคชนิดอื่นที่ไม่ตอบสนองต่อยาแดปโทมัยซินตามมา เช่น เชื้อรา 
- เหตุผลหนึ่งที่ทางคลินิกไม่ใช้ยานี้กับ เด็กทารก  เด็กเล็ก  เด็กโต  ด้วยจะเสี่ยงกับการเกิดปัญหา(ผลข้างเคียง)ต่อกล้ามเนื้อ และต่อระบบประสาท 
- การใช้ยานี้กับผู้สูงอายุ ต้องเพิ่มความระวังเป็นพิเศษ  ด้วยผู้ป่วยกลุ่มนี้มีความไว/มีการตอบสนองที่มากเกินไปต่อยาแดปโทมัยซินมากกว่าผู้ป่วยกลุ่มอื่น 
- กรณีที่มีอาการวิงเวียนหลังจากได้รับยาแดปโทมัยซิน ให้หลีกเลี่ยงการขับขี่	  ยวดยานพาหนะใดๆ และ/หรือการทำงานกับเครื่องจักร ด้วยจะเกิดอุบัติเหตุได้ง่าย 
- หากพบเห็นสิ่งสกปรกเจือปนในยาแดปโทมัยซิน ให้ทิ้งทำลายยาขวดนั้น ห้ามนำมาใช้โดยเด็ดขาด 
ทั้งนี้ ในประเทศไทย ยาแดปโทมัยซินถูกกำหนดให้เป็นยาอันตราย ที่ต้องใช้ภายใต้คำสั่งของแพทย์ และจะพบเห็นการใช้ยานี้ได้ในสถานพยาบาลเท่านั้น 
 ///// แดปโทมัยซินมีสรรพคุณ(คุณสมบัติ)อย่างไร? ///// 
ยาแดปโทมัยซินมีสรรพคุณ/ข้อบ่งใช้ เพื่อ 
- รักษาการติดเชื้อแบคทีเรียในบริเวณผิวหนังชนิดติดเชื้อที่รุนแรงและซับซ้อน 
- รักษาการติดเชื้อในกระแสเลือด(ภาวะพิษเหตุติดเชื้อ)ที่มีสาเหตุจากแบคทีเรียชนิด Staphylococcus aureus 
 ///// แดปโทมัยซินมีกลไกการออกฤทธิ์อย่างไร? ///// 
กลไกการออกฤทธิ์ของยาแดปโทมัยซินคือ  ตัวยาจะเข้ารวมตัวกับเยื่อหุ้มเซลล์ของแบคทีเรีย  ทำให้เยื่อหุ้มเซลล์แตกและมีรอยรั่ว ส่งผลกระทบต่อกระบวนการสังเคราะห์สารโปรตีนของสารพันธุกรรมทั้งดีเอ็นเอ (DNA) และอาร์เอ็นเอ (RNA)  ส่งผลทำให้แบคทีเรียหยุดการเจริญเติบโต ขาดคุณสมบัติในการแพร่พันธุ์ และตายลงในที่สุด  กลไกที่กล่าวมา จะเกิดกับแบคทีเรียชนิดแกรมบวกที่ตอบสนองต่อยาแดปโทมัยซินเท่านั้น 
 ///// แดปโทมัยซินมีรูปแบบการจัดจำหน่ายอย่างไร? ///// 
ยาแดปโทมัยซินมีรูปแบบการจัดจำหน่ายเป็น ยาฉีด ขนาด 500 มิลลิกรัม/ขวด 
 
 ///// แดปโทมัยซินมีขนาดการบริหารยาอย่างไร? ///// 
ยาแดปโทมัยซินมีขนาดการบริหารยา/ใช้ยา เช่น 
ก.สำหรับการติดเชื้อแบคทีเรียที่ผิวหนังที่ติดเชื้อรุนแรงซับซ้อน: 
- ผู้ใหญ่: ให้ยาทางหลอดเลือดดำ ขนาด 4 มิลลิกรัม/น้ำหนักตัว 1 กิโลกรัม วันละ1ครั้ง เป็นเวลา 7 – 14 วัน 
อนึ่ง กรณีให้ยาแบบหยดยาเข้าหลอดเลือดดำ ต้องใช้เวลาในการให้ยานานมากกว่า 30 นาทีขึ้นไป   หรือกรณีให้ยาโดยฉีดเข้าหลอดเลือดดำ ควรใช้เวลาเดินยานานมากกว่า 2 นาทีขึ้นไป 
ข. สำหรับการติดเชื้อในกระแสเลือดที่มีสาเหตุจากเชื้อแบคทีเรีย Staphylococcus aureus: 
- ผู้ใหญ่: หยดยาเข้าทางหลอดเลือดดำขนาด 6 มิลลิกรัม/วัน เป็นเวลา 2 – 6 สัปดาห์ โดยใช้อัตราการหยดยาจนหมด นานมากกว่า 30 นาทีขึ้นไป 
อนึ่ง: 
- เนื่องจากมีบางการศึกษาของยาแดปโทมัยซิน ห้ามใช้น้ำเกลือเป็นตัวทำละลาย ด้วยจะก่อให้เกิดสารละลายที่เป็นลักษณะไฮเปอร์ออสโมติก/เข้มข้นมาก(Hyperosmotic solution) ดังนั้น เพื่อป้องกันการสับสน ให้ยึดวิธีการเตรียมยาฉีดแดปโทมัยซิน ตามคำแนะนำในเอกสารกำกับยา 
- ห้ามใช้สารละลายเด็กซ์โตรส (Dextrose) ในการเจือจางยาแดปโทมัยซิน ด้วยตัวยาแดปโทมัยซินไม่สามารถผสมเข้ากันได้กับเด็กซ์โตรส 
- ห้ามใช้ยานี้ร่วมกับยา Ceftriaxone  ด้วยยาทั้ง 2 รายการไม่สามารถผสมเข้ากันได้ 
- การใช้ยานี้ให้ระวังการเกิดภาวะ  Eosinophilic pneumonia (โรคปอดอักเสบ ที่เกิดจากมีเม็ดเลือดขาวชนิด Eosinophil เข้ามาอยู่ในเนื้อปอด) 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียง                           ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาแดปโทมัยซิน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคไต   โรคกล้ามเนื้ออ่อนแรง  รวมถึง กำลังกินยา/ใช้ยาอะไรอยู่  เพราะยาแดปโทมัยซิน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือกำลังให้นมบุตร                      เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมฉีดยาควรทำอย่างไร? ///// 
หากลืมมารับการฉีดยาแดปโทมัยซิน ให้แจ้ง แพทย์ พยาบาล หรือ โรงพยาบาล เพื่อจะได้ดำเนินการนัดหมายมาฉีดยาใหม่ในเวลาเหมาะสม  กรณีที่เวลาของการฉีดยาใกล้เคียงกับการฉีดในครั้งถัดไป ไม่จำเป็นต้องเพิ่มขนาดยาเป็น 2 เท่า 
แต่อย่างไรก็ดี เพื่อประสิทธิผลของการรักษา ควรได้รับการฉีดยาแดปโทมัยซิน ตรงเวลา 
 ///// แดปโทมัยซินมีผลไม่พึงประสงค์อย่างไร? ///// 
ยาแดปโทมัยซินสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ต่อการทำงานของระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  ท้องเสียหรือท้องผูก  อาเจียน คลื่นไส้  เบื่ออาหาร  ปวดท้อง  ลำไส้ใหญ่อักเสบ 
- ผลต่อกล้ามเนื้อ:  เช่น  ปวดหลัง  ปวดกล้ามเนื้อ   กล้ามเนื้อลายสลาย 
- ผลต่อระบบประสาท:  เช่น  ปวดศีรษะ  วิงเวียน 
- ผลต่อระบบทางเดินปัสสาวะ:  เช่น โรคติดเชื้อทางเดินปัสสาวะ 
- ผลต่อสภาพจิตใจ:  เช่น  นอนไม่หลับ   วิตกกังวล 
- ผลต่อผิวหนัง:  เช่น  เกิดผื่นคัน 
- ผลต่อระบบหัวใจและหลอดเลือด:  เช่น เจ็บหน้าอก  ความดันโลหิตสูง หรือไม่ก็ต่ำ 
- ผลต่อตับ:  เช่น  ตัวเหลืองตาเหลือง 
- อื่นๆ: เช่น มีไข้ 
 
 ///// มีข้อควรระวังการใช้แดปโทมัยซินอย่างไร? ///// 
มีข้อควรระวังการใช้ยาแดปโทมัยซิน เช่น 
- ห้ามใช้กับผู้ที่แพ้ยาแดปโทมัยซิน 
- ห้ามใช้ยาที่มีการปนเปื้อน หรือมีรอยรั่วแตกของขวดบรรจุ 
- ห้ามใช้ยานี้กับเด็ก และสตรีที่อยู่ในภาวะให้นมบุตร 
- ระวังการใช้ยานี้กับสตรีตั้งครรภ์ 
- แจ้งแพทย์ถึงโรคประจำตัว รวมถึงมียาอื่นๆอะไรที่กำลังรับประทาน/ใช้อยู่ก่อน 
- ระหว่างการใช้ยานี้ ผู้ป่วยต้องได้รับการตรวจเลือดตามคำแนะนำของแพทย์ เพื่อดู จำนวนเม็ดเลือดขาว,  ระดับสารครีเอตินิน(Creatinine), และเอนไซม์การทำงานของตับ  ทั้งนี้เพื่อใช้เป็นข้อมูลติดตามประสิทธิภาพของการรักษา 
- หากใช้ยานี้แล้วอาการไม่ดีขึ้น หรือกลับแย่ลง ควรต้องรีบกลับมาพบแพทย์/มาโรงพยาบาลก่อนนัด เพื่อแพทย์พิจารณาปรับการรักษา 
- มาพบแพทย์/มาโรงพยาบาลตามนัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาแดปโทมัยซินด้วย) ยาแผนโบราณทุกชนิด  อาหารเสริมและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// แดปโทมัยซินมีปฏิกิริยาระหว่างยากับยาตัวอื่นอย่างไร? ///// 
ยาแดปโทมัยซินมีปฏิกิริยาระหว่างยากับยาตัวอื่น เช่น 
- การใช้ยาแดปโทมัยซินร่วมกับยา Ibuprofen,  Ketoprofen  จะทำให้ผู้ป่วยได้รับผลข้างเคียงจากยาแดปโทมัยซินมากยิ่งขึ้น จนอาจเป็นอันตรายกับไต  หากจำเป็นต้องใช้       ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
- หลีกเลี่ยงการใช้ยาแดปโทมัยซินร่วมกับยา Atorvastatin,  Lovastatin  ด้วยอาจเกิดผลกระทบ(ผลข้างเคียง)ต่อกล้ามเนื้อของผู้ป่วยได้ เช่น ปวดกล้ามเนื้อมาก  กล้ามเนื้ออ่อนแรง 
- หลีกเลี่ยงการใช้ยาแดปโทมัยซินร่วมกับยาเม็ดคุมกำเนิด อย่างเช่น  Ethinyl estradiol  ด้วยอาจทำให้ฤทธิ์ของการคุมกำเนิดด้อยประสิทธิภาพลงไป ดังนั้นควรคุมกำเนิดด้วยวิธีอื่นร่วมไปด้วยเมื่อใช้ยาร่วมกัน  เช่น ถุงยางอนามัยชาย 
- การใช้ยาแดปโทมัยซินร่วมกับยากลุ่มอะมิโนไกลโคไซด์(Aminoglycoside)อย่าง เช่น  Gentamycin,  Tobramycin,  และ Rifampicin  จะเกิดฤทธิ์สนับสนุนในการต่อต้านเชื้อแบคทีเรียประเภท Staphylococci  และ Enterococci ซึ่งการใช้ยาร่วมกันจะอยู่ในดุลพินิจของแพทย์ผู้รักษาเป็นกรณีๆไป 
 ///// ควรเก็บรักษาแดปโทมัยซินอย่างไร? ///// 
ควรเก็บยาแดปโทมัยซินในช่วงอุณหภูมิ 2 – 8 องศาเซลเซียส(Celsius)  โดยตัวยาที่เจือจางเป็นสารละลายแล้ว สามารถเก็บต่อได้ไม่เกิน 12 ชั่วโมง ภายใต้อุณหภูมิ 25 องศาเซลเซียส   หรือเก็บได้ไม่เกิน 24 ชั่วโมง ภายใต้อุณหภูมิ 2 – 8 องศาเซลเซียส 
เก็บยาในภาชนะที่ปิดมิดชิด พ้นแสงสว่าง/แสงแดด  ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// แดปโทมัยซินมีชื่ออื่นอีกไหม? ผลิตจากบริษัทอะไรบ้าง? ///// 
ยาแดปโทมัยซินที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Daptomycin [2016,Oct29] 
https://www.drugs.com/cdi/daptomycin.html [2016,Oct29] 
https://www.merckmanuals.com/professional/infectious-diseases/bacteria-and-antibacterial-drugs/daptomycin [2016,Oct29] 
http://www.webmd.com/drugs/2/drug-77600/daptomycin-intravenous/details#images [2016,Oct29] 
https://www.merck.com/product/usa/pi_circulars/c/cubicin/cubicin_pi.pdf [2016,Oct29] 
http://www.merck.com/product/usa/pi_circulars/c/cubicin_rf/cubicin_rf_pi.pdf [2016,Oct29] 
http://www.mims.com/thailand/drug/info/daptomycin/?type=brief&amp;mtype=generic [2016,Oct29]
