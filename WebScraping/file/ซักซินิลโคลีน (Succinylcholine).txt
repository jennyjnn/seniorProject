ซักซินิลโคลีน (Succinylcholine)
 ///// บทนำ ///// 
ยาซักซินิลโคลีน (Succinylcholine) หรือ ซูซาเมโทเนียม คลอไรด์ (Suxamethonium chloride) หรือเรียกสั้นๆอีกชื่อว่า Suxamethonium เป็นสารเคมีที่อยู่ในกลุ่มนิโคตินิค อะเซทิลโคลีน รีเซพเตอร์ อะโกนิสต์ (Nicotinic acetylcholine receptor agonist, สารต้านตัวรับที่ทำงานเกี่ยวข้องกับการหดตัวของกล้ามเนื้อ) ถูกนำมาใช้เป็นยากระตุ้นให้กล้ามเนื้อคลายตัว และเกิดภาวะคล้ายเป็นอัมพาตระยะสั้นๆ มักใช้ในกรณีที่ต้องสอดท่อช่วยหายใจเข้าในท่อลม (Tracheal intubation) ซึ่งรูปแบบการใช้ยานี้จะเป็นยาฉีดเท่านั้น ไม่มีชนิดรับประทาน การใช้ยานี้มีเฉพาะในสถานพยาบาลโดยเฉพาะในห้องผ่าตัด โดยฤทธิ์ของยาจะทำให้การปฏิบัติการหรือหัตถการทางการแพทย์ทำได้ง่ายขึ้น อีกทั้งจะทำให้ผู้ป่วยสบายตัวขึ้นในระหว่างทำหัตถการในห้องผ่าตัด 
เมื่อยาซักซินิลโคลีนเข้าสู่กระแสเลือดจะถูกเปลี่ยนโครงสร้างทางเคมีโดยเอนไซม์ที่ชื่อว่า Pseudocholinesterase และถูกขับออกจากร่างกายโดยผ่านไปกับปัสสาวะ องค์การอนามัยโลกจัดให้ซักซินิลโคลีนเป็นยาจำเป็นขั้นพื้นฐานของสถานพยาบาลทั้งของรัฐและเอกชน ชื่อการค้าที่อาจพบเห็นได้คือ Quelicin และ Anectine 
 ///// ซักซินิลโคลีนมีสรรพคุณ (คุณสมบัติ) อย่างไร? ///// 
ยาซักซินิลโคลีนมีสรรพคุณช่วยให้กล้ามเนื้อคลายตัวเมื่อต้องทำหัตถการทางการแพทย์ เช่น 
- การใส่ท่อช่วยหายใจ (Endotracheal intubation) 
- การส่องกล้องตรวจกระเพาะอาหาร (Gastroendoscopy) 
- หัตถการในการรักษาโรคทางกระดูกและข้อ (Orthopaedic manipulations) 
- การรักษาอาการป่วยทางจิตเวชโดยการกระตุ้นด้วยไฟฟ้า (Electroconvulsive therapy) 
 ///// ซักซินิลโคลีนมีกลไกการออกฤทธิ์อย่างไร? ///// 
กลไกการออกฤทธิ์ของยาซักซินิลโคลีนคือ ตัวยาจะออกฤทธิ์ทำให้เกิดการผ่อนคลายของกล้ามเนื้อ แต่ไม่ออกฤทธิ์ต่อกล้ามเนื้อหัวใจ มดลูก หรือกล้ามเนื้อเรียบในส่วนต่างๆของร่างกาย อีกทั้งไม่ส่งผลกระทบต่อสติสัมปชัญญะของคนไข้หรือแม้แต่ความรู้สึกเจ็บปวด จึงทำให้หัตถการทางการแพทย์เป็นไปอย่างราบรื่น 
 ///// ซักซินิลโคลีนมีรูปแบบการจัดจำหน่ายอย่างไร? ///// 
ยาซักซินิลโคลีนมีรูปแบบการจัดจำหน่ายดังนี้ 
- ยาฉีด ขนาดบรรจุ 20 และ 50 มิลลิกรัม/มิลลิลิตร 
- ยาฉีด ขนาดบรรจุ 500 มิลลิกรัม/ขวด 
 ///// ซักซินิลโคลีนมีขนาดการบริหารยาอย่างไร? ///// 
การบริหารยา/การใช้ยาซักซินิลโคลีนควรให้ยาหลังจากผู้ป่วยได้รับยาชา/ยาสลบและใส่เครื่องช่วยหายใจเรียบร้อยแล้ว 
- ผู้ใหญ่: ขนาดเริ่มต้น ฉีดยาเข้าหลอดเลือดดำ 1 มิลลิกรัม/น้ำหนักตัว 1 กิโลกรัม หากจำเป็นให้ฉีดซ้ำในขนาด 0.3 มิลลิกรัม/น้ำหนักตัว 1 กิโลกรัม การฉีดหรือให้ยาซ้ำอาจทำให้หัวใจ เต้นช้า สามารถป้องกันโดยให้ยา Atropine 0.5 - 1 มิลลิกรัมทางหลอดเลือดดำ 
- เด็ก:	ฉีดเข้าหลอดเลือดดำ 1 - 2 มิลลิกรัม/น้ำหนักตัว 1 กิโลกรัม หากจำเป็นให้ฉีดซ้ำในขนาด 0.3 มิลลิกรัม/น้ำหนักตัว 1 กิโลกรัม 
*****หมายเหตุ: 
- การเตรียมเป็นสารละลายสำหรับยาฉีด ให้ผสมซักซินิลโคลีนด้วย 5% Dextrose หรือ 5% Dextrose ร่วมกับ 0.9% Sodium chloride หรือ 0.9% Sodium chloride โดยหยดเข้าหลอดเลือดดำในอัตรา 0.5 - 10 มิลลิกรัม/นาที 
- เพื่อคงประสิทธิภาพและฤทธิ์ของยาให้คงอยู่ได้ตามเวลาที่ต้องการให้หยดยาเข้าหลอดเลือดดำในอัตรา 1 - 2 มิลลิกรัม/นาทีทั้งในผู้ใหญ่และในเด็ก 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึง ยาซักซินิลโคลีนผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาหรืออาหารเสริมอะไรอยู่ เพราะยาซักซินิลโคลีน อาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆ และ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// ซักซินิลโคลีนมีผลไม่พึงประสงค์อย่างไร? ///// 
ยาซักซินิลโคลีนสามารถก่อให้เกิดผลไม่พึงประสงค์ (ผลข้างเคียง) ดังนี้เช่น เนื่องจากยานี้มีฤทธิ์ทำให้กล้ามเนื้อคลายตัวจึงอาจทำให้เกิดภาวะกดการหายใจ (หายใจเบาแผ่วจนถึงหยุดหายใจ) ขึ้นได้ อาจเกิดภาวะแพ้ยา หัวใจเต้นผิดจังหวะ หัวใจเต้นเร็วหรือไม่ก็ช้า ยานี้ทำให้แรง ดันในลูกตาเพิ่มขึ้น ปวดกล้ามเนื้อหลังการใช้ยา ไตวาย น้ำลายมาก และอาจมีผื่นคัน 
 ///// มีข้อควรระวังการใช้ซักซินิลโคลีนอย่างไร? ///// 
มีข้อควรระวังการใช้ยาซักซินิลโคลีนดังนี้เช่น 
- ห้ามใช้ในผู้ที่แพ้ยานี้ 
- ห้ามใช้ยานี้กับผู้ที่มีประวัติการเป็นไข้สูงรุนแรงที่เป็นผลจากผลข้างเคียงของยา (Malig nant hyperthermia) 
- ห้ามใช้ยานี้กับผู้ป่วยที่มีภาวะกล้ามเนื้อเป็นอัมพาต 
- ห้ามใช้ยานี้กับผู้ป่วยที่ได้รับแผลไหม้อย่างสาหัสหรือแผลบาดเจ็บที่มีพื้นที่กว้าง 
- ห้ามใช้ยานี้กับผู้ที่ไตทำงานผิดปกติหรือผู้ป่วยโรคต้อหิน (Angle closure glaucoma) 
- การใช้ยานี้อาจก่อให้เกิดภาวะเกลือโพแทสเซียมในเลือดต่ำอย่างรุนแรงจนทำให้เกิดภาวะหัวใจหยุดเต้นได้ ดังนั้นต้องระวังการใช้ยานี้กับผู้ที่มีภาวะเกลือโพแทสเซียมต่ำอยู่แล้ว 
- ระหว่างการใช้ยานี้ควรระวังการเกิดกล้ามเนื้อในระบบทางเดินหายใจเป็นอัมพาตหรืออ่อนแรง 
- การใช้ยานี้กับหญิงตั้งครรภ์ต้องเป็นไปตามคำสั่งแพทย์โดยประเมินจากอายุ น้ำหนักตัว โรคประจำตัว โรคร่วมต่างๆ รวมถึงความรุนแรงของโรค 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาซักซินิลโคลีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ซักซินิลโคลีนมีปฏิกิริยาระหว่างยากับยาตัวอื่นอย่างไร? ///// 
ยาซักซินิลโคลีนมีปฏิกิริยาระหว่างยากับยาตัวอื่นดังนี้เช่น 
- การใช้ยาซักซินิลโคลีนร่วมกับยาปฏิชีวนะบางตัวสามารถทำให้ระดับความเข้มข้นของยาซักซินิลโคลีนอยู่ในร่างกายได้มากขึ้นจนอาจก่อให้เกิดผลข้างเคียงติดตามมา การใช้ยาร่วมกัน แพทย์จึงจะพิจารณาปรับขนาดการให้ยาให้เหมาะสมกับผู้ป่วยเป็นกรณีไป ยาดังกล่าวเช่น Amikacin, Gentamycin, Kanamycin, Neomycin 
- การใช้ยาซักซินิลโคลีนร่วมกับยา Polymyxin B อาจก่อให้เกิดปัญหากับระบบการหายใจของผู้ป่วยจึงควรหลีกเลี่ยงการใช้ยาร่วมกัน 
- การใช้ยาซักซินิลโคลีนร่วมกับยา Amphotericin B อาจทำให้ระดับเกลือแมกนีเซียมและเกลือโพแทสเซียมในเลือดต่ำลง หากมีความจำเป็นต้องใช้ยาร่วมกันควรปรับขนาดการใช้ให้เหมาะสม และแพทย์จะเฝ้าระวังระดับเกลือแร่ทั้ง 2 ชนิดให้อยู่ในระดับปกติอยู่ตลอดเวลา 
 ///// ควรเก็บรักษาซักซินิลโคลีนอย่างไร? ///// 
ควรเก็บรักษาซักซินิลโคลีนดังนี้ 
- หากเป็นยาฉีดที่เป็นสารละลาย ให้เก็บที่อุณหภูมิ 2 - 8 องศาเซลเซียส (Celsius) 
- หากเป็นยาฉีดชนิดผง ให้เก็บที่อุณหภูมิต่ำกว่า 37 องศาเซลเซียส 
- อนึ่ง ห้ามเก็บยานี้ทุกรูปแบบในช่องแช่แข็งของตู้เย็น เก็บยาในภาชนะที่มิดชิด พ้นแสง แดด ความร้อน และความชื้น และเก็บยาให้พ้นมือเด็กและสัตว์เลี้ยง 
 ///// ซักซินิลโคลีนมีชื่ออื่นอีกไหม? ผลิตจากบริษัทอะไรบ้าง? ///// 
ยาซักซินิลโคลีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://www.mims.com/USA/drug/info/suxamethonium%20chloride/?type=full&amp;mtype=generic#Dosage [2015,Jan10]
	2 http://apps.who.int/medicinedocs/en/d/Jh2929e/8.2.html#Jh2929e.8.2 [2015,Jan10]
	3 http://www.drugs.com/drug-interactions/succinylcholine.html [2015,Jan10]
	4 http://en.wikipedia.org/wiki/Suxamethonium_chloride [2015,Jan10]
	5 https://www.medicines.org.uk/emc/PIL.3869.latest.pdf [2015,Jan10]
