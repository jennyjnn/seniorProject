ถ่านกัมมันต์ (Activated charcoal)
 ///// บทนำ ///// 
ถ่านกัมมันต์ (Activated Charcoal หรือ Activated carbon) คือ รูปแบบหนึ่งของธาตุคาร์บอน ที่นำมาผ่านการสังเคราะห์ทางเคมี (การปลุกฤทธิให้มีฤทธ์เพิ่มขี้น: Activated)ในกระบวนการผลิต แต่มักเรียกกันสั้นๆว่า ‘ถ่าน ’ ซึ่งเป็นคนละอันกับ ‘ถ่านฟืน’ ที่ใช้หุงต้มหรือให้ความร้อน 
มนุษย์ได้นำถ่านกัมมันต์มาใช้ประโยชน์หลายอย่าง เช่น ใช้ฟอก/กรองอากาศในเครื่องปรับ อากาศตามบ้านหรือสำนักงาน ใช้ผลิตกาแฟชนิดที่ไม่มีกาเฟอีน ใช้สกัดสินแร่เช่น แร่ทองคำ ใช้ในอุตสาหกรรมการผลิตน้ำดื่ม ใช้กักเก็บแก๊สธรรมชาติในอุตสาหกรรมด้านพลังงาน ใช้เป็นไส้กรองของหน้ากากนิรภัยเพื่อกรองแก๊สพิษ และใช้ในอุตสาหกรรมยา 
ลักษณะของถ่านกัมมันต์ จะมีอนุภาคเล็กๆหรือเป็นผงเม็ดเล็ก (Granule/แกรนูล) ที่ในตัวอนุภาคของผงถ่านกัมมันต์จะมีรูพรุน ซึ่งมีขนาดเล็ก-ใหญ่แตกต่างกัน ขึ้นอยู่กับว่าวัตถุประสงค์จะนำไปใช้กับอุตสาหกรรมประเภทใด 
วงการแพทย์ได้นำถ่านกัมมันต์ มาใช้เพื่อดูดซับสารพิษที่มนุษย์รับประทานเข้าไป หรือ ดูดซับยาที่รับประทานเกินขนาด แต่ความสามารถดูดซับพิษของถ่านกัมมันต์ไม่ได้มีประสิทธิภาพครอบจักรวาล เพราะสารพิษหลายตัวก็ไม่สามารถใช้ถ่านกัมมันต์ดูดซับได้ เช่น กรดแก่ (Strong acid, กรดที่มีฤทธิ์ทำลายสูง) ด่างแก่ (Strong base, ด่างที่มีฤทธิ์ทำลายสูง) สารหนู (Arsenic) แอลกอฮอล์ (เช่น เมทานอล/Methanol, เอทานอล/Ethanol) ตัวทำละลาย (Organic solvent)ในอุตสาหกรรมต่างๆ (เช่น เอทิลีนไกลคอล/Ethylene glycol) หรือโลหะหนัก เช่น ธาตุเหล็กที่ปะปนอยู่ในสิ่งที่รับประทานเข้าไป 
นอกจากจะใช้ถ่านกัมมันต์ในรูปแบบของยาเดี่ยวแล้ว ทางเภสัชกรรมยังมีการประยุกต์โดยนำถ่านกัมมันต์ไปผสมกับยาต่างๆ เพื่อเพิ่มประสิทธิภาพของการรักษา เช่น ผสมในยาลดกรด ยาช่วยย่อย ยาขับลม เป็นต้น 
ถ่านกัมมันต์ไม่สามารถถูกดูดซึมจากกระเพาะอาหาร-ลำไส้เข้าสู่ร่างกายได้ จึงไม่ก่อให้เกิดปฏิกิริยาการเผาผลาญในร่างกายแต่อย่างใด 
 ///// ถ่านกัมมันต์มีสรรพคุณ (คุณสมบัติ) อย่างไร? ///// 
ยาถ่านกัมมันต์มีสรรพคุณ ดังนี้ 
- แก้ท้องเสีย โดยดูดซับสารพิษที่รับประทานเข้าไป 
- ใช้เป็นส่วนผสมของ ยาลดกรด ยาช่วยย่อย ยาขับลม เพื่อเพิ่มประสิทธิภาพในการรักษา 
 ///// ถ่านกัมมันต์มีกลไกการออกฤทธิ์อย่างไร? ///// 
ด้วยยาถ่านกัมมันต์มีขนาดเล็กและมีพื้นที่ผิวสัมผัสมาก จึงมีคุณสมบัติ/กลไกการออกฤทธิ์ดูดซับสารพิษที่เข้าไปในระบบทางเดินอาหาร รวมไปถึงสารที่ก่อให้เกิดการระคายเคืองต่อกระเพาะอาหารและสำไส้ เช่น สารอะโรมาติก (Aromatic compound) เช่น เบนซีน (Benzene) เป็นต้น 
นอกจากนี้ ถ่านกัมมันต์ยังสามารถขัดขวางฤทธิ์ของน้ำตาลซอร์บิทอล (Sorbital) ที่อาจอยู่ในอาหาร หรือผสมอยู่ในตำรับยา ซึ่งเป็นตัวการที่ดูดน้ำกลับเข้าในลำไส้ ที่จะกระตุ้นให้เกิดการขับถ่ายอันเป็นสาเหตุของท้องเสีย (ถ่านกัมมันต์จึงใช้แก้ท้องเสียได้) และ ถ่านกัมมันต์ยังรบกวนการดูดกลับของกรดน้ำดีที่จะต้องส่งไปสู่อวัยวะตับ (The Enterohepatic Circulation of Bile Acids) มีผลให้ลดการดูดซึมของคอเลสเตอรอลเข้าสู่ร่างกายได้อีกด้วย 
 ///// ถ่านกัมมันต์มีรูปแบบการจัดจำหน่ายอย่างไร? ///// 
ยาถ่านกัมมันต์มีรูปแบบการจัดจำหน่าย คือ 
ก.	รูปแบบยาเดี่ยว: 
- ชนิดผง ขนาดบรรจุ 5 กรัม 
- ชนิดเม็ด ขนาดบรรจุ 250 มิลลิกรัม 
- ชนิดแค็ปซูล ขนาดบรรจุ 260 มิลลิกรัม 
ข. รูปแบบยาผสม: 
- ประเภทแก้ท้องเสีย และยาขับลมชนิดเม็ด ขนาด 65, 100, 130, และ 300 มิลลิกรัม 
- ประเภทยาช่วยย่อยชนิดเม็ด ขนาด 75 และ 90 มิลลิกรัม 
 ///// ถ่านกัมมันต์มีขนาดรับประทานอย่างไร? ///// 
ในบทความนี้จะขอกล่าวถึงขนาดรับประทาน ยาถ่านกัมมันต์เฉพาะในรูปแบบของยาเดี่ยวเท่านั้น ขนาดรับประทานแบบของยาผสม ขอให้ดูคำอธิบายในเอกสารกำกับยาของแต่ละยี่ห้อยาเป็นสำคัญ 
ก. สำหรับการกลืนสารพิษที่ต้องใช้เครื่องมือและหัตถการทางการแพทย์เข้าช่วยเหลือ มีขนาดการใช้ยาเป็นดังนี้: 
1. ผู้ใหญ่: 
ใช้ผงยา 25 – 100 กรัมผสมน้ำแล้วให้คนไข้ดื่มครั้งเดียว 
การใช้ยาแบบชนิดต่อเนื่องหรือหลายครั้ง โดยใช้ผงยา 50 – 100 กรัมผสมน้ำให้คนไข้
	ดื่มในครั้งแรก แล้วตามด้วยการให้ยาไม่ต่ำกว่า 12.5 กรัมทุก 1 ชั่วโมง หรือให้ยา 25 กรัมทุก 2 ชั่ว
	โมง หรือให้ยา 50 กรัมทุก 4 ชั่วโมง 
2. เด็ก: 
เด็กอายุ 1 – 12 ปี (อายุ 13 - 14 ปี ใช้ขนาดยาเท่ากับในผู้ใหญ่) ใช้ยา 25 – 50 กรัม
		ผสมน้ำแล้วให้คนไข้ดื่มครั้งเดียว, หรือคำนวณจากน้ำหนักตัวโดยผสมผงยา 0.5 – 1 กรัมต่อน้ำ
		หนักตัว 1 กิโลกรัม แล้วผสมน้ำให้คนไข้ดื่มครั้งเดียว 
หากมีความจำเป็นต้องใช้ยาต่อเนื่องหลายครั้ง 	ครั้งแรกใช้ยา 10 – 25 กรัมผสมน้ำให้
	คนไข้, มื้อถัดไปให้คำนวณจากน้ำหนักตัว โดยผสมผงยา 1 – 2 กรัมต่อน้ำหนักตัว 1 กิโลกรัมให้
	คนไข้ทุก 2 – 4 ชั่วโมง 
ข. สำหรับอาการท้องเสีย และช่วยขับลมในกระเพาะลำไส้: 
ผู้ใหญ่ รับประทาน 0.975 – 3.9 กรัม โดยแบ่งรับประทานวันละ 3 ครั้ง 
ในเด็ก ควรต้องขึ้นกับคำแนะนำของแพทย์ 
*อนึ่ง ในการใช้ยาถ่านกัมมันต์ ขนาดและความถี่ของการใช้ยา ควรต้องอยู่ภายใต้ดุลยพินิจของแพทย์เท่านั้น โดยเฉพาะในเด็ก 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาถ่านกัมมันต์ ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิด เช่น กินยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยาอะไรอยู่ เพราะยาอาจส่งผลให้อาการของโรคเหล่า นั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือกำลังให้นมบุตร เพราะยาหลายประ เภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาถ่านกัมมันต์ สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ถ่านกัมมันต์มีผลไม่พึงประสงค์อย่างไร? ///// 
ยาถ่านกัมมันต์สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ได้ดัง ต่อไปนี้ คือ มีอาการ คลื่นไส้ ท้องผูก ท้องเสีย อุจจาระมีสีดำ(ดำเป็นถ่าน) ท้องอืด ลำไส้อุดตัน เกล็ดเลือดมีการเกาะกลุ่มรวมกัน (เลือดออกง่าย) ตัวเย็น น้ำตาลในเลือดต่ำ (หัวใจเต้นเร็ว เหงื่อออกมาก เป็นลม) ปริมาณแคลเซียมในเลือดลดลง (อาการชัก) ความดันโลหิตต่ำ (หน้ามืด เป็นลม) ฟันและปากมีสีคล้ำ เกลือโพแทสเซียมในร่างกายลดต่ำลง (อ่อนเพลีย เหนื่อยง่าย กล้ามเนื้ออ่อนแรง กล้ามเนื้อกะตุก) เป็นต้น 
 ///// มีข้อควรระวังการใช้ถ่านกัมมันต์อย่างไร? ///// 
ข้อควรระวังในการใช้ยาถ่านกัมมันต์ คือ 
- ห้ามใช้ยานี้ในการรักษากับผู้ป่วยที่กลืนสารพิษจำพวกไซยาไนด์ กรดแก่ ด่างแก่ ตัวทำละลายต่างๆ (Organic Solvent) เกลือแร่ธาตุเหล็ก แอลกอฮอล์ สารจำพวกลิเทียม (Lithium)
		ห้ามใช้ยานี้กับผู้ป่วยที่มีภาวะลำไส้อุดตัน หรือผู้ที่มีแผลในกระเพาะอาหาร หรือในลำไส้
		ห้ามใช้ยานี้ร่วมกับยาถ่าย (ยาแก้ท้องผูก) ที่มีน้ำตาล Sorbitol เป็นส่วนประกอบ
		ระวังการใช้ยานี้หลังรับประทานอาหารภายในเวลา 1 ชั่วโมง อาจทำให้การบีบตัวของกระ    เพาะอาหาร-ลำไส้ลดลง จนทำให้การย่อยอาหารผิดปกติ 
- อาหารบางกลุ่มสามารถลดประสิทธิภาพในการรักษาของถ่านกัมมันต์ได้ เช่น นม ไอศกรีม      จึงควรหลีกเลี่ยงไม่บริโภคร่วมกัน
		ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึง ยาแผนปัจจุบันทุกชนิด (รวม ยาถ่านกัมมันต์ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิด ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ถ่านกัมมันต์มีปฏิกิริยาระหว่างยากับยาตัวอื่นอย่างไร? ///// 
ปฏิกิริยาระหว่างยาของยาถ่านกัมมันต์กับยาอื่นๆ คือ การใช้ยาถ่านกัมมันต์ร่วมกับการใช้ยารับประทานอื่นๆ ต้องปรับระยะเวลาของการรับประทานอย่างน้อย 1 ชั่วโมง ก่อนหรือหลัง การรับ   ประทานยานั้นๆ ทั้งนี้ด้วยฤทธิ์ของถ่านกัมมันต์ สามารถรบกวนการดูดซึมของยารับประทานอื่นๆได้     ทุกชนิด เช่น 
- กลุ่มยาแก้ปวด ยาลดไข้ เช่น Acetaminophen/Paracetamol, Aspirin 
- กลุ่มยาต้านแบคทีเรีย (ยาปฏิชีวนะ) เช่น Doxycycline, Tetracycline 
- กลุ่มยารักษาโรคหัวใจ เช่น Digoxin 
- กลุ่มยาขยายหลอดลม เช่น Theophylline 
- และยารับประทานทุกชนิด 
 ///// ควรเก็บรักษาถ่านกัมมันต์อย่างไร? ///// 
สามารถเก็บยาถ่านกัมมันต์ ภายใต้อุณหภูมิห้อง เก็บยาในภาชนะที่ปิดมิดชิด ป้องกันแสงและความชื้น เก็บยาให้พ้นมือเด็กและสัตว์เลี้ยง 
 ///// ถ่านกัมมันต์มีชื่ออื่นอีกไหม? ผลิตจากบริษัทอะไรบ้าง? ///// 
ยาถ่านกัมมันต์ในประเทศไทย มียาชื่อการค้าอื่นและชื่อบริษัทผู้ผลิต เช่น 
 ///// บรรณานุกรม ///// 
1. https://www.mims.com/Thailand/drug/search/activated%20charcoal [2014, May23 ].
	2. http://en.wikipedia.org/wiki/Activated_carbon [2014,May23 ].
	3. https://www.mims.com/THAILAND/Home/GatewaySubscription/?generic=charcoal%2c+activated [2014,May23].
	4. http://www.nejm.org/doi/pdf/10.1056/NEJM197410032911401 [2014,May23].
	5. https://www.mims.com/USA/drug/info/charcoal,%20activated/?type=full&amp;mtype=generic [2014,May23].
	6. http://www.mayoclinic.org/drugs-supplements/charcoal-activated-oral-route/proper-use/drg-20070087 [2014,May23].
	7. http://mims.com/Thailand/drug/info/Ca-R-Bon/?q=activated%20charcoal&amp;type=brief [2014,May23].
