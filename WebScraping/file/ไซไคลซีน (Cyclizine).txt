ไซไคลซีน (Cyclizine)
 ///// บทนำ ///// 
ยาไซไคลซีน (Cyclizine) เป็นยาต้านสารฮีสตามีน (Histamine) ที่อยู่ในกลุ่ม H1-receptor antagonists ถูกพัฒนาโดยบริษัทยาอเมริกันที่มีชื่อว่า Burroughs Wellcome ปัจจุบันคือบริษัท GlaxoSmithKline ประวัติที่ทำให้ยานี้เป็นที่รู้จักทางคลินิกน่าจะเป็นเรื่องที่องค์การบริหารการบินและอวกาศแห่งชาติสหรัฐอเมริกาหรือนาซา (National Aeronautics and Space Administration - NASA) ใช้ยาไซไคลซีนเป็นยาป้องกันการอาเจียนของนักบินอวกาศระหว่างที่เดินทางไปดวงจันทร์ ยาไซไคลซีนถูกใช้ในหลายประเทศอย่างต่อเนื่องมาจนถึงปัจจุบัน 
คุณประโยชน์ทางคลินิกอื่นๆของยาไซไคลซีนได้แก่ ป้องกันอาการคลื่นไส้จากเมารถ-เมาเรือ บรรเทาอาการวิงเวียนหลังจากการผ่าตัดซึ่งมีผลมาจากยาสลบและยาแก้ปวดกลุ่ม Opioids 
ทั้งนี้ สามารถใช้ยาไซไคลซีนได้ทั้งที่เป็นยาเดี่ยวและผสมร่วมกับยาอื่น ซึ่งยาไซไคลซีนจะออกฤทธิ์ที่สมองจึงก่อให้มีอาการข้างเคียง (ผลข้างเคียง) คล้ายกับยาต้านฮีสตามีน (Antihis tamine drug) ทั่วไปคือทำให้ง่วงนอน 
อนึ่ง เพื่อความปลอดภัยก่อนการใช้ยาไซไคลซีนผู้บริโภคควรเรียนรู้ข้อมูลเบื้องต้นบางประการของยานี้เช่น 
- ไม่ควรใช้กับผู้ที่แพ้ยาไซไคลซีน 
- การใช้ยากับสตรีที่กำลังตั้งครรภ์ สตรีที่อยู่ในภาวะให้นมบุตรและในเด็ก ควรต้องมีคำสั่ง จากแพทย์เท่านั้น 
- ต้องระวังการขับขี่ยวดยานพาหนะและการทำงานกับเครื่องจักรขณะใช้ยานี้ด้วยยาไซไคลซีนมีฤทธิ์สงบประสาทจึงทำให้ง่วงนอน 
- ระวังการใช้ยานี้กับผู้ที่มีประวัติเป็นโรคหืด โรคต้อหิน โรคต่อมลูกหมากโต ผู้ที่มีอาการปัสสาวะขัด ผู้ที่มีภาวะลำไส้อุดตัน 
- การรับประทานยานี้พร้อมสุรา/เครื่องดื่มแอลกอฮอล์จะทำให้อาการข้างเคียงจากยานี้เกิดมากกว่าปกติ 
ทั้งนี้ รูปแบบยาแผนปัจจุบันของยานี้ที่พบมากและใช้กันบ่อยได้แก่ ยาชนิดรับประทาน ซึ่งตัวยาสามารถดูดซึมได้จากระบบทางเดินอาหาร และออกฤทธิ์ภายใน 2 ชั่วโมง ระยะเวลาของการออกฤทธิ์อยู่ได้นานประมาณ 4 ชั่วโมง ร่างกายต้องใช้เวลาประมาณ 20 ชั่วโมงในการกำจัดปริมาณยาครึ่งหนึ่งออกจากกระแสเลือด 
เราอาจไม่ค่อยพบเห็นการใช้ยานี้ในประเทศไทยมากนัก แต่ที่ต่างประเทศผู้บริโภคจะคุ้นเคยภายใต้ชื่อการค้าว่า Marezine, Valoid และ Nausicalm อย่างไรก็ตามเพื่อความปลอดภัยของการใช้ยาควรต้องใช้ยานี้ภายใต้คำสั่งของแพทย์ผู้รักษาแต่เพียงผู้เดียว 
 ///// ไซไคลซีนมีสรรพคุณ (คุณสมบัติ) อย่างไร? ///// 
ยาไซไคลซีนมีสรรพคุณ/ข้อบ่งใช้เช่น 
- ใช้เป็นยาป้องกันการเมารถ-เมาเรือ 
- ใช้บรรเทาอาการเวียนศีรษะ 
- บรรเทาอาการคลื่นไส้อาเจียนหลังการผ่าตัด 
 ///// ไซไคลซีนมีกลไกการออกฤทธิ์อย่างไร? ///// 
กลไกการออกฤทธิ์ของยาไซไคลซีนคือ ตัวยาจะออกฤทธิ์กับตัวรับ (Receptor) ของยานี้ในสมอง ส่งผลช่วยสงบประสาท ส่งผลต่อเนื่องให้บรรเทาอาการคลื่นไส้ อาเจียน จากกลไกดังกล่าวจึงส่งผลให้ยานี้มีฤทธิ์รักษาตามสรรพคุณ 
 ///// ไซไคลซีนมีรูปแบบการจัดจำหน่ายอย่างไร? ///// 
ยาไซไคลซีนมีรูปแบบการจัดจำหน่าย เช่น 
- ยาเม็ดชนิดรับประทานขนาด 25 และ 50 มิลลิกรัม/เม็ด 
- ยาฉีดขนาด 50 มิลลิกรัม/มิลลิลิตร 
 ///// ไซไคลซีนมีขนาดรับประทานอย่างไร? ///// 
ยาไซไคลซีนมีขนาดรับประทานขึ้นกับแต่ละอาการและดุลพินิจของแพทย์ผู้รักษา ในที่นี้ขอยกตัวอย่างเช่น 
ก. สำหรับป้องกันอาการเมารถ-เมาเรือ: 
 
- ผู้ใหญ่: รับประทานครั้งละ 50 มิลลิกรัมก่อนออกเดินทางประมาณ 30 นาที อาจรับประ ทานได้ทุกๆ 4 - 6 ชั่วโมง ขนาดรับประทานสูงสุดไม่เกิน 200 มิลลิกรัม/วัน 
- เด็กอายุ 6 - 12 ปี: รับประทานครั้งละ 25 มิลลิกรัม อาจรับประทานได้ถึง 3 ครั้ง/วัน (ทุก 8 ชั่วโมง) 
- เด็กอายุ 13 - 18 ปี: รับประทานครั้งละ 50 มิลลิกรัม อาจรับประทานได้ถึง 4 ครั้ง/วัน(ทุก 6 ชั่วโมง) 
- เด็กอายุต่ำกว่า 6 ปี: ยังไม่มีข้อมูลที่แน่ชัดถึงขนาดยาและผลข้างเคียงของยานี้ในเด็กกลุ่มวัยนี้ การใช้ยานี้ในเด็กกลุ่มวัยนี้จึงอยู่ในดุลพินิจของแพทย์ผู้รักษา 
ข. สำหรับบรรเทาอาการคลื่นไส้-อาเจียน: 
- ผู้ใหญ่: รับประทานครั้งละ 50 มิลลิกรัมทุกๆ 4 - 6 ชั่วโมง หรือตามคำสั่งจากแพทย์ ขนาดรับประทานสูงสุดไม่เกิน 200 มิลลิกรัม/วัน 
- เด็ก: ยังไม่มีข้อมูลที่แน่ชัดถึงขนาดยาและผลข้างเคียงของยานี้ในเด็ก การใช้ยานี้ในเด็กจึงอยู่ในดุลพินิจของแพทย์ผู้รักษา 
*อนึ่ง: สามารถรับประทานยานี้ก่อนหรือพร้อมอาหารก็ได้ 
หมายเหตุ: 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาไซไคลซีน ผู้ป่วยควรแจ้งแพทย์/พยาบาลและเภสัชกร ดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาไซไคลซีนอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
เพื่อประสิทธิผลของการรักษา ควรรับประทานยาไซไคลซีนตรงเวลา หากลืมรับประทานยาไซไคลซีนสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
 ///// ไซไคลซีนมีผลไม่พึงประสงค์อย่างไร? ///// 
ยาไซไคลซีนอาจก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น มีอาการง่วงนอน อ่อนเพลีย นอนไม่หลับ กระสับกระส่าย อาจมีอาการปากแห้ง คลื่นไส้ ท้องผูก ความดันโลหิตต่ำ ชีพจรเต้นผิดปกติ หัวใจเต้นเร็วส่งผลให้ปริมาณเลือดออกจากหัวใจน้อยลง ความดันโลหิตจึงต่ำลง ปัสสาวะขัด และตาพร่า เป็นต้น 
 ///// มีข้อควรระวังการใช้ไซไคลซีนอย่างไร? ///// 
มีข้อควรระวังการใช้ไซไคลซีนเช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับเด็กที่อายุต่ำกว่า 6 ปี 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร นอกจากมีคำสั่งจากแพทย์ 
- ห้ามปรับขนาดรับประทานยานี้ด้วยตนเอง 
- ห้ามรับประทานยานี้พร้อมสุรา/เครื่องดื่มแอลกอฮอล์ด้วยจะทำให้เกิดประสาทหลอนได้ 
- ระวังการใช้ยานี้กับผู้ป่วยโรคต้อหิน ผู้ที่มีภาวะปัสสาวะขัด ผู้ป่วยโรค Porphyria (โรคทางพันธุกรรมที่พบได้น้อยจากมีการผิดปกติของเม็ดลือดแดง) ผู้ที่มีภาวะกระเพาะอาหาร-ลำไส้เคลื่อนตัว/บีบตัวได้น้อย ผู้ที่มีภาวะโรคหัวใจ ผู้ป่วยด้วยโรคความดันโลหิตสูง 
- ระวังการใช้ยานี้กับผู้สูงอายุ 
- ระหว่างการใช้ยานี้ควรหลีกเลี่ยงการขับขี่ยวดยานพาหนะหรือการทำงานกับเครื่องจักร 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
อนึ่ง: 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาไซไคลซีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไซไคลซีนมีปฏิกิริยาระหว่างยากับยาตัวอื่นอย่างไร? ///// 
ยาไซไคลซีนมีปฏิกิริยาระหว่างยากับยาตัวอื่นเช่น 
- การใช้ยาไซไคลซีนร่วมกับยา Propoxyphene อาจทำให้ผู้ป่วยได้รับอาการข้างเคียงของยาไซไคลซีนมากยิ่งขึ้นเช่น มีอาการวิงเวียน ง่วงนอน รู้สึกสับสน และขาดสติ หากไม่มีความจำ เป็นใดๆควรหลีกเลี่ยงการใช้ยาร่วมกัน 
- การใช้ไซไคลซีนร่วมกับยา Brompheniramine, Chlorpheniramine, Phenyltoloxa mine/ยาแก้แพ้ อาจทำให้เกิดอาการข้างเคียงเช่น ง่วงนอน ตาพร่า ปากแห้ง หน้าแดง ปัสสาวะขัด เหงื่อออกน้อย ตัวร้อน ท้องผูก หัวใจเต้นเร็ว หากไม่มีความจำเป็นใดๆควรหลีกเลี่ยงการใช้ยากลุ่มนี้ร่วมกัน 
- การใช้ไซไคลซีนร่วมกับยา Potassium chloride สามารถก่อให้เกิดการระคายเคืองต่อกระเพาะอาหารและลำไส้เล็กส่วนต้นจนอาจทำให้มีแผลและเลือดออกได้ เพื่อหลีกเลี่ยงอาการข้างเคียงดังกล่าวควรหลีกเลี่ยงการใช้ยาร่วมกัน 
 ///// ควรเก็บรักษาไซไคลซีนอย่างไร? ///// 
ควรเก็บยาไซไคลซีนในช่วงอุณหภูมิ 15 - 30 องศาเซลเซียส (Celsius) ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// ไซไคลซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไซไคลซีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugs.com/cdi/cyclizine.html   [2015,Sept12] 
https://en.wikipedia.org/wiki/Cyclizine  [2015,Sept12] 
http://www.nhs.uk/Medicine-Guides/pages/MedicineOverview.aspx?condition=Nausea%20and%20Vomiting&amp;medicine=Cyclizine%20Lactate&amp;preparation=Cyclizine%2050mg/1ml%20solution%20for%20injection%20ampoules  [2015,Sept12] 
http://www.mims.com/THAILAND/Home/GatewaySubscription/?generic=Cyclizine  [2015,Sept12] 
http://www.drugs.com/sfx/cyclizine-side-effects.html  [2015,Sept12] 
https://www.medicines.org.uk/emc/medicine/27036  [2015,Sept12] 
http://www.drugs.com/drug-interactions/cyclizine-index.html?filter=3&amp;generic_only=  [2015,Sept12] 
http://www.drugs.com/imprints/marezine-t4a-21117.html  [2015,Sept12] 
http://www.drugs.com/uk/valoid-50mg-tablets-leaflet.html  [2015,Sept12] 
http://www.medsafe.govt.nz/consumers/cmi/n/nausicalm.pdf  [2015,Sept12]
