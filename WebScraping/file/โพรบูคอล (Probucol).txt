โพรบูคอล (Probucol)
 ///// บทนำ ///// 
ยาโพรบูคอล (Probucol) เป็นยาที่ใช้ลดภาวะ/โรคไขมันในเลือดสูง เริ่มแรกที่มีการใช้ยานี้ จะใช้เพื่อวัตถุประสงค์ในการบำบัดโรคหลอดเลือดหัวใจ (Coronary artery disease) กลไกการออกฤทธิ์หลักๆคือ เพิ่มอัตราการเผาผลาญไขมันคอเลสเตอรอลชนิดแอลดีแอล (LDL) นอกจากนี้ตัวยาโพรบูคอลยังช่วยยับยั้งการสังเคราะห์ไขมันคอเลสเตอรอล และชะลอการดูดซึมไขมันชนิดนี้จากระบบทางเดินอาหารเข้ากระแสเลือดอีกด้วย 
กลุ่มผู้บริโภค/ผู้ป่วยที่แพทย์สามารถนำยานี้มาบำบัดรักษาได้นั้นจะต้องมีสภาพร่างกายหรือ ประวัติการเจ็บป่วยดังต่อไปนี้เช่น 
- ไม่ใช่ผู้ที่เคยแพ้ยาโพรบูคอลมาก่อน 
- ไม่ใช่ผู้ป่วยเด็กที่อายุต่ำกว่า 2 ขวบด้วยคอเลสเตอรอลจัดเป็นสารอาหารสำคัญของเด็กที่จำเป็นต่อพัฒนาการของร่างกาย 
- สตรีตั้งครรภ์หรือสตรีที่อยู่ในภาวะให้นมบุตรอยู่ในกลุ่มที่ควรหลีกเลี่ยงการใช้ยาต่างๆรวมถึงยาโพรบูคอลโดยไม่จำเป็น 
- ผู้ป่วยบางกลุ่มหรือที่มีโรคประจำตัวบางอย่างที่ควรหลีกเลี่ยงการใช้ยาโพรบูคอลด้วยเหตุ ผลของอาการข้างเคียง (ผลข้างเคียง) หรือทำให้อาการป่วยด้วยโรคดังกล่าวแย่ลงอาทิ ผู้ที่เป็นนิ่วในถุงน้ำดี ผู้ป่วยโรคหัวใจบางชนิด ผู้ป่วยด้วยโรคตับ เป็นต้น 
ทางคลินิกผู้ที่มีภาวะไขมันในร่างกายเกิน/สูงอาจจะไม่พบสัญญาณเตือนใดๆและยังรู้สึกเหมือนเป็นปกติ นอกจากได้รับการตรวจร่างกายแล้วแพทย์พบร่องรอยของโรค กรณีที่แพทย์ทำการจ่ายยาโพรบูคอล ผู้ป่วยต้องรับประทานยาตามคำสั่งแพทย์อย่างเคร่งครัดถึงแม้จะมีอาการเป็นปกติก็ตาม 
ยาโพรบูคอลถูกออกแบบมาเพื่อใช้ควบคุมระดับไขมันในเลือด ไม่ได้มุ่งเน้นเป็นยารักษาอาการเจ็บป่วยที่ทรุดหนักแล้ว นอกจากนี้ผู้ป่วยจะต้องควบคุมการรับประทานอาหารประเภทหวานจัด เค็มจัด เพื่อสนับสนุนประสิทธิภาพของยานี้ 
ข้อด้อยบางประการของยาโพรบูคอลคือ ตัวยาจะออกฤทธิ์ลดไขมันคอเลสเตอรอลชนิดดีที่เรียกว่า เฮชดีแอล (HDL) ด้วย จึงอาจเป็นเหตุผลให้บางประเทศในซีกโลกตะวันตกเพิกถอนและยกเลิกการใช้ยาโพรบูคอล 
 ///// โพรบูคอลมีสรรพคุณ (คุณสมบัติ) อย่างไร? ///// 
ยาโพรบูคอลมีสรรพคุณ/ข้อบ่งใช้เพื่อควบคุมระดับไขมันแอลดีแอล (LDL) ของร่างกายที่ เกินปกติ 
 ///// โพรบูคอลมีกลไกการออกฤทธิ์อย่างไร? ///// 
ยาโพรบูคอลมีกลไกการออกฤทธิ์โดย ตัวยาจะออกฤทธิ์ให้ร่างกายเพิ่มการเผาผลาญไขมัน แอลดีแอล (LDL) มากยิ่งขึ้น รวมถึงช่วยชะลอการสังเคราะห์ไขมันแอลดีแอล (LDL) ในทางคลินิกยังพบว่ายาโพรบูคอลช่วยยับยั้งการดูดซึมไขมันดังกล่าวจากระบบทางเดินอาหารได้เล็กน้อยอีกเช่นกัน จากกลไกเหล่านี้ส่งผลให้เกิดฤทธิ์ของการรักษาตามสรรพคุณ 
 ///// โพรบูคอลมีรูปแบบการจัดจำหน่ายอย่างไร? ///// 
ยาโพรบูคอลมีรูปแบบการจัดจำหน่ายเป็นยาเม็ดชนิดรับประทานขนาด 250 และ 500 มิลลิ กรัม/เม็ด 
 ///// โพรบูคอลมีขนาดรับประทานอย่างไร? ///// 
ยาโพรบูคอลมีขนาดรับประทานเช่น 
- ผู้ใหญ่: รับประทานครั้งละ 500 มิลลิกรัมวันละ 2 ครั้งหลังอาหารเช้า - เย็น และควรรับ ประทานยานี้พร้อมอาหาร 
- เด็ก: ห้ามใช้ยานี้กับเด็กที่อายุต่ำกว่า 2 ปีลงมา และหากจำเป็นต้องใช้ยานี้กับผู้ป่วยเด็กที่มีอายุมากกว่า 2 ปีขึ้นไปแพทย์ผู้รักษาเท่านั้นที่จะเป็นผู้พิจารณาการใช้ยาได้อย่างเหมาะสม 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโพรบูคอล ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาโพรบูคอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโพรบูคอลสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตามเพื่อประสิทธิผลของการรักษาควรรับประทานยาโพรบูคอลตรงเวลา 
 ///// โพรบูคอลมีผลไม่พึงประสงค์อย่างไร? ///// 
ยาโพรบูคอลสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบประสาท: เช่น เกิดอาการวิงเวียน เป็นลม ปวดศีรษะ ชานิ้วมือ ชาบริเวณใบหน้า 
- ผลต่อการทำงานของหัวใจ: เช่น หัวใจเต้นเร็วหรือหัวใจเต้นผิดจังหวะ อาจพบอาการใบหน้าบวม มือ-เท้า-ปากบวม 
- ผลต่อระบบทางเดินอาหาร: เช่น มีอาการท้องอืด ท้องเสีย คลื่นไส้ อาเจียน ปวดท้อง 
 ///// มีข้อควรระวังการใช้โพรบูคอลอย่างไร? ///// 
มีข้อควรระวังการใช้ยาโพรบูคอลเช่น 
- ห้ามใช้กับผู้ที่แพ้ยาโพรบูคอล 
- ห้ามใช้ยานี้กับเด็กที่มีอายุต่ำกว่า 2 ปีลงมา 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร 
- การใช้ยานี้ในผู้สูงอายุจะต้องได้รับคำสั่งจากแพทย์ผู้รักษาเท่านั้น 
- ห้ามปรับขนาดรับประทานด้วยตนเอง ควรรับประทานยาตรงเวลา 
- ห้ามซื้อยานี้มารับประทานเอง 
- ห้ามใช้ยาที่มีสภาพเปลี่ยนแปลงไปจากเดิม 
- ควรรับประทานอาหารมีประโยชน์ห้าหมู่ ออกกำลังกาย พักผ่อน ตามคำแนะนำของแพทย์ 
- กรณีเกิดอาการแพ้ยานี้เช่น ตัวบวม ใบหน้าบวม อึดอัด/หายใจไม่ออก/หายใจลำบาก ผื่น คันขึ้นเต็มตัว ให้หยุดใช้ยานี้ทันทีแล้วรีบนำตัวผู้ป่วยส่งโรงพยาบาลโดยเร็วทันที/ฉุกเฉิน 
- ควรตรวจสอบระดับไขมันในเลือดตามที่แพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโพรบูคอลด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// โพรบูคอลมีปฏิกิริยาระหว่างยากับยาตัวอื่นอย่างไร? ///// 
ยาโพรบูคอลมีปฏิกิริยาระหว่างยากับยาตัวอื่นเช่น 
- การใช้ยาโพรบูคอลร่วมกับยา Amiodarone, Ciprofloxacin, Clozapine, Dolasetron, Haloperidol, Quinidine, Sotalol อาจเพิ่มความเสี่ยงของภาวะหัวใจเต้นผิดจังหวะ หรือไม่ก็มีระดับเกลือแร่ในเลือด (อิเล็กโทรไลต์/Electrolyte) อย่างเช่นแมกนีเซียมและ/หรือโพแทสเซียม ในเลือดต่ำกว่าปกติ เพื่อมิให้เกิดภาวะดังกล่าวควรหลีกเลี่ยงการใช้ยาร่วมกัน 
- หลีกเลี่ยงการใช้ยาโพรบูคอลร่วมกับยา Bisacodyl ด้วยจะทำให้ร่างกายสูญเสียเกลือแมกนีเซียมและ/หรือโพแทสเซียม ส่งผลต่อสมดุลอิเล็กโทรไลต์ของร่างกายผิดปกติและเกิดภาวะอ่อนเพลีย อ่อนแรง วิงเวียน รู้สึกสับสน ติดตามมา 
- การใช้ยาโพรบูคอลร่วมกับยา Cyclosporine อาจส่งผลให้ประสิทธิภาพของ Cyclosporine ลดต่ำลง หากจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาโพรบูคอลอย่างไร? ///// 
ควรเก็บยาโพรบูคอลภายใต้อุณหภูมิห้องที่เย็น ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง เก็บยาในภาชนะที่ปิดมิดชิด พ้นแสงแดด ความร้อนและความชื้น และไม่เก็บยาในห้องน้ำหรือในรถยนต์ 
 ///// โพรบูคอลมีชื่ออื่นอีกไหม? ผลิตจากบริษัทอะไรบ้าง? ///// 
ยาโพรบูคอลที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
http://www.drugbank.ca/drugs/DB01599  [2016,March19] 
https://en.wikipedia.org/wiki/Probucol  [2016,March19] 
http://www.drugs.com/cons/probucol.html  [2016,March19] 
http://www.mayoclinic.org/drugs-supplements/probucol-oral-route/before-using/drg-20065644  [2016,March19] 
https://www.cimsasia.com/India/drug/info/probucol/?type=full&amp;mtype=generic#Dosage  [2016,March19] 
http://www.drugs.com/drug-interactions/probucol-index.html?filter=3&amp;generic_only=  [2016,March19] 
http://www.drugs.com/imprints/lorelco-250-2681.html  [2016,March19]
