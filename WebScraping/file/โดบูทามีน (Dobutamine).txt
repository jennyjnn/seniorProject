โดบูทามีน (Dobutamine)
 ///// บทนำ ///// 
ยาโดบูทามีน (Dobutamine หรือ Dobutamine hydrochloride) เป็นยาในกลุ่มซิมพาโทมิเมติค (Sympathomimetic drug) ที่สามารถออกฤทธิ์ต่อตัวรับ (Receptor) ที่ชื่อ เบต้า-1 (Beta-1 receptor, หรือ Beta-1 adrenoreceptor หรือ Beta-1 adrenoceptor หรือ Beta1 adrenergic receptor, ตัวรับที่เกี่ยวข้องกับการทำงานของหัวใจ) จึงส่งผลกระตุ้นการทำงานของหัวใจ ยาโดบูทามีนถูกนำมาบำบัดรักษาผู้ป่วยโรคหัวใจล้มเหลว ยานี้จะออกฤทธิ์ระยะสั้นเพื่อช่วยกระตุ้นให้หัวใจ                      มีแรงบีบตัวและยังสามารถใช้ยานี้เพื่อตรวจทดสอบสมรรถภาพการทำงานของหัวใจได้ด้วย (Cardiac stress test) 
ยาโดบูทามีนถูกพัฒนาขึ้นตั้งแต่ปี ค.ศ. 1970 (พ.ศ. 2513) โดยมีรูปแบบยาแผนปัจจุบันเป็นยาฉีด หลังจากฉีดยานี้เข้าหลอดเลือดของผู้ป่วย ตัวยาจะใช้เวลาประมาณ 2 นาทีก็จะเริ่มออกฤทธิ์ และมีระยะเวลาที่ยาออกฤทธิ์ไม่เกิน 10 นาที ตับจะเป็นอวัยวะที่คอยเปลี่ยนแปลงโครงสร้างของยานี้อย่างต่อเนื่องก่อนที่จะขับยานี้ทิ้งออกจากร่างกายโดยผ่านไปทางปัสสาวะและอุจจาระ 
ตัวยาโดบูทามีนมีข้อจำกัดและข้อห้ามใช้กับผู้ป่วยโรคหัวใจชนิด Idiophathic hypertrophic subaortic stenosis และผู้ป่วยเนื้องอกของต่อมหมวกไตชนิด Pheochromocytoma 
ผู้ป่วยที่ได้รับยาโดบูทามีนอาจมีอาการความดันโลหิตสูงและมีอัตราการเต้นของหัวใจเพิ่มขึ้น ในสูตรตำรับของยาโดบูทามีนจะมีส่วนประกอบของสาร Sodium metabisulfite ซึ่งอาจเป็นสาเหตุให้เกิดอาการแพ้ยาและทำให้ผู้ป่วยมีอาการหอบอย่างรุนแรงเกิดขึ้นได้ ดังนั้นระหว่างที่ผู้ป่วยได้รับยานี้จะต้องคอยตรวจสอบและควบคุมสัญญาณชีพต่างๆของผู้ป่วยให้เป็นปกติอยู่ตลอดเวลา 
การใช้ยาโดบูทามีนอาจจะไม่ได้ผลในกรณีที่ผู้ป่วยมีภาวะลิ้นหัวใจทำงานผิดปกติ (โรคลิ้นหัวใจ) หรือมีหลอดเลือดบริเวณหัวใจตีบ 
สำหรับผู้ที่ได้รับยาโดบูทามีนเกินขนาดอาจสังเกตจากผู้ป่วยจะมีอาการสั่น คลื่นไส้ อาเจียน วิตกกังวล ปวดศีรษะ ชีพจรเต้นผิดปกติ หายใจขัด/หายใจลำบาก เจ็บหน้าอกด้วยมีภาวะกล้ามเนื้อหัวใจขาดเลือด เป็นต้น โดยหากพบอาการเหล่านี้แพทย์จะหยุดการใช้ยานี้ทันที ซึ่งการบำบัดรักษากรณียานี้เกินขนาดจะโดยการใช้เครื่องช่วยหายใจ หากพบอาการหัวใจเต้นเร็วผิดจังหวะอย่างรุนแรง แพทย์อาจต้องสั่งจ่ายยา Propranolol หรือยา Lidocaine ให้กับผู้ป่วย 
ยาโดบูทามีนสามารถใช้ได้ทั้งกับผู้ใหญ่และกับเด็กตั้งแต่เป็นเด็กทารกขึ้นไป การใช้ยานี้กับสตรีตั้งครรภ์และสตรีที่อยู่ในภาวะให้นมบุตรต้องอยู่ในดุลยพินิจของแพทย์แต่เพียงผู้เดียว 
ประเทศไทยเราโดยคณะกรรมการอาหารและยาได้บรรจุให้ยาโดบูทามีน ไฮโดรคลอไรด์(Dobutamine hydrochloride) อยู่ในบัญชียาหลักแห่งชาติ การใช้ยานี้ต้องกระทำแต่ในสถานพยา บาลเท่านั้นอย่างเช่น ในห้องผ่าตัดหรือห้องฉุกเฉิน และสามารถพบเห็นการใช้ยานี้ได้ตามสถานพยาบาลทั้งของรัฐและเอกชนโดยทั่วไป 
 ///// โดบูทามีนมีสรรพคุณ (คุณสมบัติ) อย่างไร? ///// 
ยาโดบูทามีนมีสรรพคุณ/ข้อบ่งใช้เช่น 
- รักษาอาการหัวใจล้มเหลวแบบเฉียบพลัน (Acute heart failure) 
- ใช้ตรวจทดสอบสมรรถภาพการทำงานของหัวใจ (Cardiac stress test) 
 ///// โดบูทามีนมีกลไกการออกฤทธิ์อย่างไร? ///// 
ยาโดบูทามีนมีกลไกการออกฤทธิ์โดยตัวยาจะออกฤทธิ์ในบริเวณตัวรับของกล้ามเนื้อหัวใจที่มีชื่อเรียกว่า เบต้า 1 รีเซปเตอร์ (Beta 1 receptor) ส่งผลให้หัวใจมีแรงบีบตัวและกระตุ้นการสูบฉีดเลือดไปเลี้ยงร่างกายให้กลับมาเป็นปกติ 
 ///// โดบูทามีนมีรูปแบบการจัดจำหน่ายอย่างไร? ///// 
ยาโดบูทามีนมีรูปแบบการจัดจำหน่ายเช่น 
- ยาฉีดขนาด 250 มิลลิกรัม/20 มิลลิลิตร (250,000 ไมโครกรัม/20 มิลลิลิตร) 
- ยาฉีดขนาด 50 มิลลิกรัม/มิลลิลิตร (50,000 ไมโครกรัม/มิลลิลิตร) 
- ยาฉีดขนาด 12.5 มิลลิกรัม/มิลลิลิตร (12,500 ไมโครกรัม/มิลลิลิตร) 
 ///// โดบูทามีนมีขนาดการบริหารยาอย่างไร? ///// 
ยาโดบูทามีนมีขนาดการบริหารยา/ใช้ยาเช่น 
- สำหรับภาวะหัวใจล้มเหลวแบบเฉียบพลัน:ผู้ใหญ่อายุมากกว่า 18 ปีขึ้นไป: ให้ยาโดยหยดเข้าหลอดเลือดดำขนาด 2.5 - 15 ไมโครกรัม /น้ำหนักตัว 1 กิโลกรัม/นาที อาจเพิ่มขนาดการให้ยาครั้งละ 2.5 ไมโครกรัม/น้ำหนักตัว 1 กิโลกรัม/นาที โดยต้องมีการควบคุมสัญญาณชีพต่างๆควบคู่กันไปเช่น ความดันโลหิต รวมถึงการตรวจสอบปริมาณปัสสาวะ กรณีที่มีอาการรุนแรงการให้ยานี้อาจต้องใช้ยามากถึง 40 ไมโครกรัม/น้ำหนักตัว 1 กิโลกรัม/นาที
	เด็กทารก - อายุ 18 ปี: เริ่มต้นหยดยาเข้าหลอดเลือดดำขนาด 5 ไมโครกรัม/น้ำหนักตัว 1 กิโลกรัม/นาที การปรับขนาดการใช้ยาต้องดูการตอบสนองของร่างกายเด็กและต้องเป็นไปตามดุลยพินิจของแพทย์เท่านั้น 
*อนึ่ง: 
- ก่อนฉีดยาโดบูทามีนสามารถเจือจางตัวยาด้วยสารละลาย Glucose 5% หรือสารละลาย Sodium chloride 0.9% โดยทำตามขั้นตอนของเอกสารกำกับยา 
- ระหว่างการให้ยานี้จะต้องควบคุมสัญญาณชีพเช่น ความดันโลหิต, การตรวจคลื่นไฟฟ้าหัวใจ/ ECG, ปริมาณเลือดที่ถูกสูบฉีดออกจากหัวใจ รวมถึงแรงดันเลือดภายในปอด 
*****หมายเหตุ: ขนาดและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโดบูทามีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยา/ใช้ยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยา/ใช้ยาอะไรอยู่ เพราะยาโดบูทามีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารกจนก่อให้เกิดผลข้างเคียงได้ 
 ///// โดบูทามีนมีผลไม่พึงประสงค์อย่างไร? ///// 
ยาโดบูทามีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบหัวใจและหลอดเลือด: เช่น ก่อให้เกิดความดันโลหิตสูงหรือความดันโลหิตต่ำ อัตราการเต้นของหัวใจเพิ่มขึ้น เจ็บหน้าอก หัวใจเต้นเร็ว หัวใจเต้นผิดจังหวะ 
- ผลต่อผิวหนัง: เช่น เกิดภาวะผื่นคัน 
- ผลต่อระบบทางเดินอาหาร: เช่น เกิดอาการคลื่นไส้ อาเจียน 
- ผลต่อระบบการเผาผลาญพลังงานของร่างกาย: เช่น น้ำตาลกลูโคสในเลือดลดลง ระดับโพแทสเซียมในเลือดต่ำ ปริมาณกลีเซอรอล (Glycerol, สารประเภทน้ำตาล) และกรดไขมันในกระแสเลือดเพิ่มขึ้น 
- ผลต่อระบบประสาท: เช่น เกิดภาวะประสาทสัมผัสเพี้ยน ปวดศีรษะ มีอาการสั่น วิตกกังวล 
 ///// มีข้อควรระวังการใช้โดบูทามีนอย่างไร? ///// 
มีข้อควรระวังการใช้ยาโดบูทามีนเช่น 
- ห้ามใช้กับผู้ที่แพ้ยาหรือแพ้ส่วนประกอบของยานี้ 
- ห้ามใช้ยานี้กับผู้ป่วยโรคหัวใจชนิด Idiopathic hypertrophic subaortic stenosis และผู้ป่วยโรค Peochromocytoma 
- ห้ามใช้ยาที่เสื่อมสภาพไปจากเดิม 
- การใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุ จะต้องเป็นไปตามคำสั่งแพทย์เท่านั้น 
- ระวังการใช้ยานี้กับผู้ป่วยโรคต่อมไทรอยด์เป็นพิษ โรคกล้ามเนื้อหัวใจขาดเลือด ผู้ที่เพิ่งมีอาการหัวใจวายมาใหม่ๆ ผู้ที่มีภาวะช็อกด้วยอาการความดันโลหิตต่ำ ผู้ป่วยโรคเบาหวาน ผู้ป่วยโรคต้อหิน 
- หากสังเกตพบอาการผู้ป่วยได้รับยานี้เกินขนาดอย่างเช่น มีอาการคลื่นไส้ อาเจียน ปวดศีรษะ หายใจขัด/หายใจลำบาก เจ็บหน้าอก วิตกกังวล หัวใจเต้นเร็ว หัวใจเต้นผิดจังหวะ ความดันโลหิตต่ำ ให้หยุดการให้ยานี้ทันทีและต้องรีบแจ้งแพทย์ทันทีเพื่อทำการรักษา 
- ตรวจสอบว่าผู้ป่วยมีการใช้ยาอะไรอยู่ก่อนด้วยยาหลายรายการอาจเกิดปฏิกิริยาระหว่างยากับยาโดบูทามีนได้ 
- หลังการรักษาด้วยยานี้ผู้ป่วยต้องปฏิบัติตามคำแนะนำของแพทย์อย่างเคร่งครัดและมาพบแพทย์/มาโรงพยาบาลตามนัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาโดบูทามีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โดบูทามีนมีปฏิกิริยาระหว่างยากับยาตัวอื่นอย่างไร? ///// 
ยาโดบูทามีนมีปฏิกิริยาระหว่างยากับยาตัวอื่นเช่น 
- ห้ามใช้ยาโดบูทามีนร่วมกับยา Amitriptyline ด้วยการใช้ยาร่วมกันอาจส่งผลต่อความดันโลหิตของผู้ป่วย กรณีจำเป็นต้องใช้ยาร่วมกันแพทย์จะปรับขนาดการใช้ยาอย่างเหมาะสมเป็นกรณีไป 
- การใช้ยาโดบูทามีนร่วมกับยา Phenylpropranolamine สามารถทำให้ความดันโลหิตและอัตราการเต้นของหัวใจของผู้ใช้ยาเพิ่มสูงขึ้น หากมีความจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นรายบุคคลไป 
- หลีกเลี่ยงการใช้ยาโดบูทามีนร่วมกับยา Linezolid ด้วยอาจทำให้ความดันโลหิตของผู้ป่วยเพิ่มมากขึ้น หากต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาโดบูทามีนอย่างไร? ///// 
สามารถเก็บยาโดบูทามีนในช่วงอุณหภูมิ 15 - 30 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น 
อนึ่งกรณีตัวยานี้สัมผัสแสง/แสงแดดอาจทำให้เกิดการเปลี่ยนเป็นสีชมพูซึ่งไม่ควรใช้ ควรทิ้งยาไป 
 ///// โดบูทามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาโดบูทามีนที่จำหน่ายในประเทศไทย มียาชื่อการค้าอื่นและบริษัทผู้ผลิต/ผู้จำหน่ายเช่น 
 
 ///// บรรณานุกรม ///// 
https://en.wikipedia.org/wiki/Dobutamine  [25june16] 
http://drug.fda.moph.go.th:81/nlem.in.th/medicine/essential/list/41#item-8418   [25june16] 
http://www.drugs.com/pro/dobutamine.html  [25june16] 
http://www.mims.com/thailand/drug/info/dobutamine/?type=brief&amp;mtype=generic  [25june16] 
http://www.drugs.com/sfx/dobutamine-side-effects.html  [25june16]
