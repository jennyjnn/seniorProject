โคเดอโกคราย มิซิเลท (Co-dergocrine mesylate)
 ///// บทนำ ///// 
ยาโคเดอโกคราย มิซิเลท (Co-dergocrine mesylate หรือ Ergoloid mesylates หรือ Dihydroergotoxine mesylate)เป็นยากลุ่มอนุพันธ์ Ergot Alkaloid โดยมีส่วนประกอบของสารประกอบต่างๆดังนี้ Dihydroergocryptine mesylate, Dihydroergocristine  mesylate,   Dihydroergocornine mesylate,    ทางคลินิกนำมาใช้รักษาอาการความจำเสื่อมของผู้สูงอายุที่มีระดับความรุนแรงระดับปานกลางลงมา  ในบางประเทศยังนำยาโคเดอโกคราย มิซิเลทมารักษาโรคความดันโลหิตสูง  โรคไมเกรน  รวมถึงโรคหลอดเลือดส่วนปลาย/ส่วนแขน-ขา(Peripheral vascular disease)อีกด้วย  โดยรูปแบบเภสัชภัณฑ์ยานี้มีทั้งยาแบบรับประทานและยาฉีดเข้ากล้ามเนื้อ  ยาโคเดอโกคราย มิซิเลท สามารถอยู่ในกระแสเลือดได้นานประมาณ 2–5 ชั่วโมง ก่อนที่จะถูกขับทิ้งไปกับน้ำปัสสาวะ 
ปัจจุบันยังไม่มีข้อมูลทางคลินิกที่เป็นข้อห้ามใช้ยาโคเดอโกคราย มิซิเลท นอกจากผู้ที่แพ้ยานี้ หรือแพ้ส่วนประกอบในสูตรตำรับยานี้เท่านั้น  อย่างไรก็ตามแพทย์ก็ยังมีคำเตือนให้ระวังการใช้ยานี้กับผู้ที่มีภาวะหัวใจเต้นช้า  และผู้ป่วยที่ได้รับการฉีดยาชนิดนี้ต้องระวังภาวะความดันโลหิตต่ำตามมา 
ยาโคเดอโกคราย มิซิเลทยังสามารถก่อให้เกิดอาการข้างเคียง(ผลข้างเคียง)ต่อ   ระบบประสาท    ระบบทางเดินอาหาร   ผิวหนัง  ระบบการหายใจ  รวมถึงการทำงานของหัวใจ    ดังนั้นการใช้ยาประเภทนี้จึงต้องเป็นไปตามคำสั่งของแพทย์เท่านั้น 
ในประเทศไทยมีผลิตภัณฑ์ของยาโคเดอโกคราย มิซิเลทหลายชื่อการค้า  คณะกรรมการอาหารและยาของไทยได้ระบุให้ยานี้อยู่ในหมวดยาอันตราย  ห้ามมิให้ผู้บริโภค/ผู้ป่วยไปซื้อหามารับประทานด้วยตนเอง 
 
 ///// โคเดอโกคราย มิซิเลทมีสรรพคุณ(คุณสมบัติ)อย่างไร? ///// 
ยาโคเดอโกคราย มิซิเลทมีสรรพคุณ/ข้อบ่งใช้ เช่น บำบัดรักษาอาการ 
- ความจำเสื่อม 
- ภาวะเลือดไปเลี้ยงสมองไม่พอ 
- อาการวิงเวียน 
- ปวดศีรษะไมเกรน 
 
 ///// โคเดอโกคราย มิซิเลทมีกลไกการออกฤทธิ์อย่างไร? ///// 
ยาโคเดอโกคราย มิซิเลทเป็นยาในกลุ่ม Ergot alkaloids  โดยมีกลไกการออกฤทธิ์เป็นยาขยายหลอดเลือด  จึงทำให้เพิ่มการไหลเวียนของเลือดที่ไปเลี้ยงสมอง ส่งผลให้ความทรงจำของผู้ป่วยดีขึ้น 
 
 ///// โคเดอโกคราย มิซิเลทมีรูปแบบการจัดจำหน่ายอย่างไร? ///// 
ยาโคเดอโกคราย มิซิเลทมีรูปแบบการจัดจำหน่าย เช่น 
- ยาเม็ดชนิดรับประทานที่ประกอบด้วย Co-dergocrine mesylate  1 มิลลิกรัม/เม็ด 
- ยาฉีดที่มีส่วนประกอบ Co-dergocrine mesylate  1 มิลลิกรัม/มิลลิลิตร 
 
 ///// โคเดอโกคราย มิซิเลทมีขนาดรับประทานอย่างไร? ///// 
ยาโคเดอโกคราย มิซิเลท มีขนาดรับประทาน เช่น 
- ผู้ใหญ่: รับประทานยาครั้งละ 1 มิลลิกรัม (1 เม็ด) วันละ 3 ครั้ง พร้อมอาหาร ระยะเวลาการใช้ยาให้เป็นไปตามคำสั่งแพทย์ 
- เด็ก:   ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโคเดอโกคราย มิซิเลท ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น   โรคหัวใจ  โรคความดันโลหิตสูง  โรคความดันโลหิตต่ำ  รวมทั้งกำลังกินยา/ใช้ยาอะไรอยู่ เพราะยาโคเดอโกคราย มิซิเลท อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโคเดอโกคราย มิซิเลท  สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า  ให้รับประทานยาขนาดปกติ 
 
 ///// โคเดอโกคราย มิซิเลทมีผลไม่พึงประสงค์อย่างไร? ///// 
ยาโคเดอโกคราย มิซิเลทสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อตา:   เช่น  ตาพร่า 
- ผลต่อระบบทางเดินอาหาร:   เช่น  รู้สึกไม่สบายในช่องท้อง 
- ผลต่อระบบประสาท:   เช่น  ปวดศีรษะ 
- ผลต่อผิวหนัง:   เช่น  เกิดผื่นคัน 
- ผลต่อระบบการหายใจ:    เช่น  มีอาการคัดจมูก 
 
 ///// มีข้อควรระวังการใช้โคเดอโกคราย มิซิเลทอย่างไร? ///// 
มีข้อควรระวังการใช้ยาโคเดอโกคราย มิซิเลท เช่น 
- ห้ามใช้กับผู้ที่แพ้ยานี้ 
- ห้ามปรับขนาดรับประทานด้วยตนเอง 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก หรือมีผงปนในน้ำยา 
- ห้ามใช้กับสตรีมีครรภ์/ตั้งครรภ์  สตรีในภาวะให้นมบุตร  และเด็ก นอกจากมีคำสั่งแพทย์ 
- ระวังการใช้ยานี้กับผู้ที่มีภาวะหัวใจเต้นช้า 
- รับประทานยานี้ตรงตามขนาดและเวลาตามคำสั่งแพทย์อย่างเคร่งครัด 
- ปฏิบัติตัวตามคำแนะนำของ แพทย์  พยาบาล  เภสัชกร  เช่น  การพักผ่อน  การออกกำลังกาย  การรับประทานอาหารมีประโยชน์ 5 หมู่  และมาพบแพทย์/มาโรงพยาบาลตามแพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโคเดอโกคราย มิซิเลทด้วย) ยาแผนโบราณ   อาหารเสริม   ผลิตภัณฑ์เสริมอาหาร  ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โคเดอโกคราย มิซิเลทมีปฏิกิริยาระหว่างยากับยาตัวอื่นอย่างไร? ///// 
ยังไม่มีรายงานข้อมูลปฏิกิริยาระหว่างยาของยาโคเดอโกคราย มิซิเลทกับยาชนิดรับประทานใดๆ 
 
 ///// ควรเก็บรักษาโคเดอโกคราย มิซิเลทอย่างไร? ///// 
ควรเก็บยาโคเดอโกคราย มิซิเลทภายใต้อุณหภูมิห้องที่เย็น  ห้ามเก็บยาในช่องแช่แข็งตู้เย็น	 เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์ 
และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 
 ///// โคเดอโกคราย มิซิเลทมีชื่ออื่นอีกไหม? ผลิตจากบริษัทอะไรบ้าง? ///// 
ยาโคเดอโกคราย มิซิเลท มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น Hydergine, Ergovas, Ceregin, Cereloid, Migranil, Ergoline 
 ///// บรรณานุกรม ///// 
http://www.druginfosys.com/drug.aspx?drugcode=861&amp;type=1[2017,Aug5] 
https://en.wikipedia.org/wiki/Ergoloid[2017,Aug5] 
https://www.ncbi.nlm.nih.gov/pubmed/1606351[2017,Aug5] 
http://www.mims.com/thailand/drug/info/hydrine/?type=brief[2017,Aug5] 
http://www.mims.com/thailand/drug/info/vasian/?type=brief[2017,Aug5]
