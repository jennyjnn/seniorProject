ซาโมเทอรอล (Xamoterol)
 ///// บทนำ ///// 
ยาซาโมเทอรอล(Xamoterol หรือ Xamotero fumarate) เป็นยาในกลุ่ม Beta1 adrenergic agonist มีการออกฤทธิ์กระตุ้นการทำงานของกล้ามเนื้อหัวใจ ทำให้หัวใจมีแรงบีบตัวและมีอัตราการเต้นเพิ่มขึ้น  ทางคลินิกจึงนำมาใช้บำบัดอาการหัวใจล้มเหลว  ตัวยานี้สามารถถูกดูดซึมจากระบบทางเดินอาหารเพียงประมาณ 9% เมื่อยานี้เข้าสู่กระแสเลือดจะรวมตัวกับพลาสมาโปรตีนได้  3% ตัวยานี้จะถูกตับทำลายอย่างต่อเนื่อง  ซึ่งร่างกายต้องใช้เวลาประมาณ 16 ชั่วโมงเพื่อกำจัดยานี้ทิ้งไปกับปัสสาวะ  รูปแบบเภสัชภัณฑ์ของยานี้ที่อยู่ในขั้นตอนของการวิจัยขณะนี้ จะเป็นรูปแบบของยารับประทาน 
นักวิทยาศาสตร์เคยเปรียบเทียบการใช้ยาซาโมเทอรอลรักษาอาการหัวใจล้มเหลวโดยใช้ยาขนาด 200 มิลลิกรัม วันละ 2 ครั้ง เช้า-เย็น เปรียบเทียบกับ                  ยา Digoxin ขนาด 0.125 มิลลิกรัม เช้า-เย็น หรือ เช้า-กลางวัน-เย็น พบว่าตัวยาทั้งคู่
สามารถทำให้หัวใจทำงานได้ดีขึ้น แต่ในภาพรวม ยาซาโมเทอรอลจะมีประสิทธิผลการ                   รักษามากกว่า Digoxin  นอกจากนี้  ทางการแพทย์ยังสามารถใช้ยาซาโมเทอรอลในลักษณะของยาเดี่ยวได้ในการรักษาภาวะหัวใจล้มเหลวที่มีความรุนแรงระดับปานกลางลงมา 
ผู้ป่วยที่จัดอยู่ในกลุ่มเสี่ยงที่จะเกิดผลข้างเคียงที่รุนแรงต่อการใช้ยาซาโมเทอรอล ได้แก่  เด็ก  สตรีมีครรภ์/ตั้งครรภ์  สตรีที่อยู่ในภาวะให้นมบุตร  ผู้ป่วยโรคตับ  โรคไต  เป็นต้น 
จากข้อมูลการใช้ยาซาโมเทอรอลกับอาสาสมัครพบว่า ตัวยาซาโมเทอรอลอาจทำให้เกิดผลข้างเคียงได้เช่นเดียวกับยารักษาภาวะหัวใจล้มเหลวตัวอื่น เช่น  ทำให้มีความดันโลหิตต่ำ และหลอดลมหดเกร็งตัวจนอาจเกิดหายใจลำบาก 
กรณีหลังใช้ยาซาโมเทอรอล แล้วพบว่าเกิดอาการ วิงเวียน  ปวดศีรษะ  ชีพจรเต้นผิดปกติ ซึ่งเป็นผลข้างเคียงที่เป็นอุปสรรคต่อการดำรงชีวิตประจำวัน  ควรรีบพาผู้ป่วยมาพบแพทย์ที่โรงพยาบาลทันที/ฉุกเฉิน 
ปัจจุบันเราจะไม่ค่อยพบเห็นการใช้ยาซาโมเทอรอลสักเท่าใดนัก  อาจเป็นด้วยมียาทางเลือกอื่นๆที่ใช้ได้สะดวกและมีประสิทธิภาพเหนือกว่ายานี้ 
 ///// ซาโมเทอรอลมีสรรพคุณ(คุณสมบัติ)อย่างไร? ///// 
ยาซาโมเทอรอลมีสรรพคุณ/ข้อบ่งใช้เพื่อ 
- รักษาอาการหัวใจล้มเหลวตั้งแต่ระดับความรุนแรงน้อยไปจนถึงความรุนแรงระดับปานกลาง 
 ///// ซาโมเทอรอลมีกลไกการออกฤทธิ์อย่างไร? ///// 
ยาซาโมเทอรอลเป็นยาประเภท Beta1 adrenergic agonist   จึงมีกลไกการออกฤทธิ์กับตัวรับ(Receptor)ชนิด Beta receptor ที่กล้ามเนื้อหัวใจ  ทำให้หัวใจมีแรงบีบตัวและสูบฉีดเลือดไปเลี้ยงส่วนต่างๆของร่างกายได้อย่างปกติ และเป็นที่มาของสรรพคุณ 
 
 ///// ซาโมเทอรอลมีรูปแบบการจัดจำหน่ายอย่างไร? ///// 
ปัจจุบัน ยังไม่พบเห็นรูปแบบเภสัชภัณฑ์เพื่อการค้า แต่ด้านการศึกษาวิจัยทางคลินิก  มีการใช้ยานี้ขนาด 200 มิลลิกรัมต่อการรับประทานแต่ละครั้ง 
 
 ///// ซาโมเทอรอลมีขนาดรับประทานอย่างไร? ///// 
ยาซาโมเทอรอล มีขนาดรับประทาน เช่น 
- ผู้ใหญ่: รับประทานยาขนาด 200 มิลลิกรัม วันละ 2 ครั้ง เช้า-เย็น ก่อนหรือหลังอาหารก็ได้ 
- เด็ก: ยังไม่มีข้อมูลการใช้ยานี้ในเด็ก 
อนึ่ง: 
- ระหว่างที่ใช้ยานี้ควรได้รับการตรวจความดันโลหิตเป็นระยะๆตามคำแนะนำของแพทย์  หากพบภาวะความดันโลหิตต่ำ ต้องรีบพาผู้ป่วยมาพบแพทย์/มาโรงพยาบาลโดยเร็ว 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้เป็นเพียง                            ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาซาโมเทอรอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  อย่างเช่น  โรคตับ  โรคไต  โรคความดันโลหิตสูง   โรคความดันโลหิตต่ำ   รวมทั้งกำลังกินยา/ใช้ยาอะไรอยู่ เพราะยาซาโมเทอรอลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาซาโมเทอรอล  สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มปริมาณยาเป็น 2 เท่า ให้รับประทานยาขนาดปกติตามคำสั่งแพทย์ 
 
 ///// ซาโมเทอรอลมีผลไม่พึงประสงค์อย่างไร? ///// 
ยาซาโมเทอรอลสามารถก่อให้เกิดผลไม่พึงประสงค์จากยา  (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบการหายใจ:  เช่น   หลอดลมหดเกร็งตัวทำให้เกิดอาการหายใจลำบาก 
- ผลต่อระบบประสาท:  เช่น   วิงเวียน   ปวดศีรษะ 
- ผลต่อกล้ามเนื้อ: เช่น  เกิดตะคริว 
- ผลต่อผิวหนัง:  เช่น  เกิดผื่นคัน 
 
 ///// มีข้อควรระวังการใช้ซาโมเทอรอลอย่างไร? ///// 
มีข้อควรระวังการใช้ยาซาโมเทอรอล เช่น 
- ห้ามใช้กับผู้ที่แพ้ยานี้ 
- ห้ามรับประทานยานี้ร่วมกับเครื่องดื่มประเภทแอลกอฮอล์ด้วยจะทำให้เกิดผลข้างเคียงจากยานี้ที่รุนแรง 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก 
- ห้ามปรับขนาดรับประทานด้วยตนเอง และต้องใช้ยาตามขนาดรับประทาน                             ที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก เป็นต้น 
- ตรวจสอบความดันโลหิตเป็นประจำตามคำแนะนำของ แพทย์ พยาบาล 
- กรณีที่ใช้ยานี้แล้วไม่ได้ผล ให้กลับมาปรึกษาแพทย์/มาโรงพยาบาล เพื่อแพทย์พิจารณาปรับแนวทางการรักษา 
- มาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาซาโมเทอรอลด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆ เพราะยามีทั้งให้คุณและให้โทษดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ซาโมเทอรอลมีปฏิกิริยาระหว่างยากับยาตัวอื่นอย่างไร? ///// 
ยังไม่พบรายงานการเกิดปฏิกิริยาระหว่างยาของยาซาโมเทอรอลกับยาชนิดอื่น  อาจด้วยสาเหตุจากการใช้ยาชนิดนี้ยังมีน้อยอยู่ 
 
 ///// ควรเก็บรักษาซาโมเทอรอลอย่างไร? ///// 
ควรเก็บยาซาโมเทอรอลตามเงื่อนไขที่ระบุในเอกสารกำกับยา  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือรถยนต์ 
 
 ///// ซาโมเทอรอลมีชื่ออื่นอีกไหม? ผลิตจากบริษัทอะไรบ้าง? ///// 
ปัจจุบัน ถึงแม้ยังไม่พบการจัดจำหน่ายยาซาโมเทอรอลในลักษณะยาแผนปัจจุบันอย่างกว้างขวาง แต่ก็จะพบเห็นการจัดจำหน่ายในยาชื่อการค้า ดังต่อไปนี้ คือ 
 
 ///// บรรณานุกรม ///// 
http://www.druginfosys.com/drug.aspx?drugcode=757&amp;type=1#Dosage[2017,May13] 
https://academic.oup.com/eurheartj/search-results?f_TocHeadingTitle=Short%20Communications[2017,May13] 
https://en.wikipedia.org/wiki/Xamoterol[2017,May13] 
https://www.ncbi.nlm.nih.gov/pubmed/2572251[2017,May13] 
https://books.google.co.th/books?id=_J2ti4EkYpkC&amp;pg=PA3467&amp;lpg=PA3467&amp;dq=who+is+a+Manufacturers+of+Xamoterol+(Fumarate)&amp;source=bl&amp;ots=N5nwKexPyt&amp;sig=_Oo-3YVlzqgnXH2RroWw_bCPFV0&amp;hl=th&amp;sa=X&amp;ved=0ahUKEwiv6e_xhbjTAhVMpY8KHaXvAxkQ6AEINTAB#v=onepage&amp;q=who%20is%20a%20Manufacturers%20of%20Xamoterol%20(Fumarate)&amp;f=false[2017,May13]
