ยาล้างหูคาร์บาไมด์ เปอร์ออกไซด์ (Carbamide peroxide otic solution)
 ///// บทนำ ///// 
คาร์บาไมด์ เปอร์ออกไซด์ (Carbamide peroxide) เป็นสารที่มีองค์ประกอบของสารยูเรีย(Urea) และไฮโดรเจน เปอร์ออกไซด์(Hydrogen peroxide) โดยมีลักษณะเป็นของแข็ง  ยาคาร์บาไมด์ เปอร์ออกไซด์ยังมีชื่อเรียกอื่นอีก เช่น Hydrogen peroxide-urea หรือ Hyperol หรือ Artizone  สารประกอบชนิดนี้มีฤทธิ์ฆ่าเชื้อโรคได้ในระดับหนึ่ง และยังสามารถเป็นสารฟอกขาวอีกด้วย  ด้วยคุณสมบัติดังกล่าว สาร/ยาคาร์บาไมด์ เปอร์ออกไซด์ จึงถูกนำไปผลิตเป็นเภสัชภัณฑ์สำหรับฟอกสีของฟันในคลินิกทันตกรรม  รวมถึงผลิตเป็น ยาล้างแผล  น้ำยาบ้วนปาก  น้ำยาทำความสะอาดเลนส์สัมผัส และน้ำยาล้างหู/ยาหยอดหู ที่เรียกว่า ยาหยอดหู/ยาล้างหูคาร์บาไมด์ เปอร์ออกไซด์ (Carbamide peroxide otic solution) 
สำหรับน้ำยาล้างหูคาร์บาไมด์ เปอร์ออกไซด์เป็นเภสัชภัณฑ์ที่มีลักษณะของสารละลายที่มีความเข้มข้น 6.5%  การหยอดยาเพียง 5–10 หยด ลงในหูที่มีการอุดตันของขี้หู(ขี้หูอุดตัน)วันละ 2 ครั้ง ก็สามารถทำให้ขี้หูซึ่งมีลักษณะเหมือนขี้ผึ้ง อ่อนตัวและถูกกำจัดออกมาได้ง่ายขึ้น 
ยาล้างหูคาร์บาไมด์ เปอร์ออกไซด์เป็นผลิตภัณฑ์ใช้ภายนอกก็จริง แต่ผู้บริโภค/ผู้ป่วยก็ควรเรียนรู้ข้อระวังและข้อควรปฏิบัติบางประการดังนี้ เช่น 
- หลีกเลี่ยงการใช้ผลิตภัณฑ์นี้เมื่อตนเองมีประวัติแพ้ยานี้ และ/หรือแพ้ไฮโดรเจนเปอร์ออกไซด์ 
- ห้ามใช้ผลิตภัณฑ์นี้ขณะที่มีอาการวิงเวียนศีรษะ หรือเพิ่งได้รับการผ่าตัดช่องหูมาใหม่ๆ 
- กรณีมีปัญหาเกิดขึ้นในช่องหู เช่น มีหนองไหลออกมา  ปวดในรูหู  แก้วหูทะลุ  ตลอดจนมีอาการคันในช่องหู  ผู้ป่วยต้องปรึกษาแพทย์เท่านั้นว่า สมควรรักษาอย่างไรและไม่แนะนำให้ใช้ยาล้างหูคาร์บาไมด์ เปอร์ออกไซด์ในทันที 
- ห้ามใช้ผลิตภัณฑ์นี้นานเกินกว่าคำสั่งแพทย์ 
- ห้ามใช้ผลิตภัณฑ์นี้หยอดตา  กลืนเข้าปาก  ล้างแผลสด  ด้วยจะก่อให้เกิด	  อันตรายและไม่ตรงกับวัตถุประสงค์การใช้งาน 
- การใช้ผลิตภัณฑ์กับเด็กอายุต่ำกว่า 12 ปีลงมา ควรเป็นไปตามคำสั่งของแพทย์เท่านั้น 
- สำหรับสตรีมีครรภ์/ตั้งครรภ์  สตรีในช่วงให้นมบุตร เป็นกลุ่มเสี่ยงต่อการใช้ยาหลายประเภทรวมถึงยาล้างหูที่รวมถึงยาคาร์บาไมด์ เปอร์ออกไซด์ด้วย  ดังนั้นก่อนใช้ยาล้างหูคาร์บาไมด์ เปอร์ออกไซด์กับผู้ป่วยกลุ่มนี้ ควรต้องปรึกษาแพทย์ก่อนเสมอ 
- เรียนรู้วิธีการใช้งานผลิตภัณฑ์นี้อย่างถูกต้องก่อนนำมาใช้งานเสมอ 
- กรณีหยอดหูด้วยยานี้แล้วมีอาการผื่นคันหรือเกิดผื่นแดง  ผิวลอก  มีไข้  	  แน่นหน้าอก  หายใจมีเสียงวี๊ด  ใบหน้า-ปาก-คอ-ลิ้นมีอาการบวม  ผู้ป่วยต้อง
หยุดใช้ยาหยอดหูชนิดนี้ทันที และรีบนำตัวผู้ป่วยส่งโรงพยาบาลทันที/ฉุกเฉิน 
- การใช้ผลิตภัณฑ์นี้อาจรู้สึกระคายเคืองในช่องหูได้บ้าง  ผู้บริโภคไม่ต้องเป็น	  กังวลจนเกินไป อาการดังกล่าวจะหายไปเองเมื่อหยุดใช้ยานี้ 
- หลีกเลี่ยงการใช้ผลิตภัณฑ์หยอดหูชนิดอื่นร่วมกับยาล้างหูคาร์บาไมด์ เปอร์ออกไซด์โดยไม่มีคำสั่งแพทย์ 
- หลังการใช้ผลิตภัณฑ์นี้เพื่อกำจัดขี้หูตามคำสั่งแพทย์ทุกประการ แล้วยังพบว่า
มีขี้หูมากเหมือนเดิม  ควรต้องรีบกลับมาพบแพทย์/มาโรงพยาบาล เพื่อแพทย์พิจารณาหาหนทางกำจัดขี้หูเสียใหม่ 
การใช้ยากำจัดขี้หูชนิดใดๆก็ตามที่รวมถึงยาคาร์บาไมด์ เปอร์ออกไซด์ เป็นเรื่องปลายเหตุ  การป้องกันที่ต้นเหตุเป็นเรื่องที่น่าให้ความสนใจมากกว่า  ผู้บริโภคสามารถสอบถามวิธีป้องกันขี้หูอุดตันได้จากแพทย์ผู้ทำการรักษา หรือหาความรู้เพิ่มเติมจากบทความ “ภาวะขี้หูอุดตัน (Impacted cerumen)” โดยแพทย์หญิงอุศนา พรหมโยธิน ในเว็บไซด์หาหมอ.com 
 
 ///// ยาล้างหูคาร์บาไมด์ เปอร์ออกไซด์มีสรรพคุณ(คุณสมบัติ)อย่างไร? ///// 
ยาล้างหูคาร์บาไมด์ เปอร์ออกไซด์มีสรรพคุณ/ข้อบ่งใช้เพื่อ 
- ใช้บำบัดภาวะขี้หูอุดตัน (Impacted cerumen) ช่วยทำให้ขี้หูนิ่มจนสามารถกำจัดออกได้ง่าย 
 
 ///// ยาล้างหูคาร์บาไมด์ เปอร์ออกไซด์มีกลไกการออกฤทธิ์อย่างไร? ///// 
ยาล้างหูคาร์บาไมด์ เปอร์ออกไซด์ มีกลไกการออกฤทธิ์ โดยตัวยาจะปลดปล่อยแก๊สออกซิเจน และทำให้เกิดลักษณะเป็นฟองฟู่  กลไกนี้จะทำให้ขี้หูอ่อนนุ่ม ลดแรงยึดติดกับผิวภายในรูหู  ด้วยเหตุผลดังกล่าว จึงทำให้เกิดข้อบ่งใช้ได้ตามสรรพคุณ 
 
 ///// ยาล้างหูคาร์บาไมด์ เปอร์ออกไซด์มีรูปแบบการจัดจำหน่ายอย่างไร? ///// 
ยาล้างหูคาร์บาไมด์ เปอร์ออกไซด์มีรูปแบบการจัดจำหน่าย เช่น 
- ยาที่มีลักษณะเป็นสารละลายและมีส่วนประกอบของ Carbamide Peroxide  6.5% 
 
 ///// ยาล้างหูคาร์บาไมด์ เปอร์ออกไซด์มีขนาดการบริหารยาอย่างไร? ///// 
ยาล้างหูคาร์บาไมด์ เปอร์ออกไซด์ มีขนาดการบริหารยา/ใช้ยา เช่น 
- ผู้ใหญ่และเด็กอายุ 12–18 ปี:  หยอดยา 5–10 หยด ในช่องหูข้างที่มีขี้หูอุดตัน 
วันละ 2 ครั้ง เช้า-เย็น ติดต่อกัน 4 วัน 
- เด็กอายุต่ำกว่า 12 ปีลงมา:   หยอดยา 1–5 หยด ในช่องหูข้างที่มีขี้หูอุดตัน วันละ 2 ครั้ง เช้า-เย็น  ติดต่อกัน 4 วัน  แต่ต้องเป็นไปตามคำสั่งแพทย์เท่านั้น 
อนึ่ง: ขั้นตอนปฏิบัติการใช้ยาหยอดหูทั่วไปเป็นดังนี้ 
1. ล้างมือให้สะอาดก่อนและหลังใช้ผลิตภัณฑ์ยา 
2. นอนตะแคงโดยหันหูด้านที่มีการอุดตันของขี้หูขึ้นด้านบน 
3. ดึงใบหูให้ผายออกไปด้านหลังเล็กน้อย ออกแรงดึงเพียงเบาๆ ไม่จำเป็นต้องใช้แรงดึงมากจนเกิดอาการเจ็บ 
4. หยอดยาตามขนาดที่แพทย์แนะนำ รอทิ้งไว้ประมาณ 2 นาทีเพื่อให้ยามีการซึมเข้าในขี้หูได้มากที่สุด  จากนั้นใช้สำลีอุดรูหูหลังหยอดยา ทิ้งไว้ประมาณ 15 นาทีจึงนำสำลีออก 
5. ใช้น้ำอุ่นล้างช่องหู เพื่อกำจัดขี้หูให้ไหลออกมาได้สะดวกขึ้น นำลูกยางนิ่มสำหรับดูดน้ำและขี้หูออกมาอย่างระมัดระวัง  ห้ามใช้กระบอกฉีดยาที่มีลักษณะแข็งทิ่มหรือแหย่เข้ารูหู  ด้วยอาจเกิดการกระแทกและทำให้เกิดบาดแผลภายในช่องหู 
*****หมายเหตุ: ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาคาร์บาไมด์ เปอร์ออกไซด์  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยา ทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ รวมทั้งกำลังกินยา/ใช้ยาอะไรอยู่ เพราะยาล้างหูคาร์บาไมด์เปอร์ออกไซด์อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมใช้ยาหยอดหูควรทำอย่างไร? ///// 
กรณีลืมหยอดยาคาร์บาไมด์ เปอร์ออกไซด์ สามารถหยอดยาทันทีเมื่อนึกขึ้นได้  หากเวลาใกล้เคียงกับการใช้ยาในครั้งถัดไป ไม่จำเป็นต้องเพิ่มปริมาณการใช้ยาเป็น 2 เท่า ให้หยอดยาที่ขนาดปกติ 
 
 ///// ยาล้างหูคาร์บาไมด์ เปอร์ออกไซด์มีผลไม่พึงประสงค์อย่างไร? ///// 
โดยทั่วไป ยาละลายขี้หู/ ยาล้างหู/ ยาหยอดหู ที่รวมถึงยาคาร์บาไมด์ เปอร์ออกไซด์ จะก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ได้น้อยมาก  ด้วยการใช้ยานี้ในปริมาณต่ำตามแพทย์/เภสัชกรแนะนำ ผู้บริโภคบางรายอาจพบอาการระคายเคือง  แสบ  คัน รวมถึงอาจพบอาการหูอื้อได้บ้าง 
 
 ///// มีข้อควรระวังการใช้ยาล้างหูคาร์บาไมด์ เปอร์ออกไซด์อย่างไร? ///// 
มีข้อควรระวังการใช้ยาล้างหูคาร์บาไมด์ เปอร์ออกไซด์ เช่น 
- ห้ามใช้กับผู้ที่มีอาการแพ้ยานี้ 
- ห้ามรับประทาน หรือให้ยานี้เข้าตา 
- ห้ามใช้ยาคาร์บาไมด์ เปอร์ออกไซด์ด้วยตนเอง หากมีอาการต่างๆเหล่านี้ร่วมด้วย เช่น  แก้วหูทะลุ  เกิดการติดเชื้อในช่องหู/หูอักเสบ  เกิดบาดแผลในรูหู หรือเพิ่งได้รับการผ่าตัดภายในหูมาใหม่ๆ 
- ก่อนการใช้ยานี้กับสตรีมีครรภ์  สตรีในช่วงให้นมบุตร ควรต้องปรึกษาและได้รับคำสั่งจากแพทย์เท่านั้น 
- หากพบอาการแพ้ยาหลังใช้ยานี้ เช่น  แน่นหน้าอก  หายใจไม่ออก/หายใจลำบาก  ผื่นขึ้นเต็มตัว ต้องหยุดใช้ยานี้ทันที และรีบนำผู้ป่วยส่งโรงพยาบาลทันที/ฉุกเฉิน 
- ความถี่และระยะเวลาในการใช้ยานี้ ให้ปฏิบัติตามคำสั่งแพทย์ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาล้างหูคาร์บาไมด์ เปอร์ออกไซด์ด้วย) ยาแผนโบราณ    อาหารเสริม   ผลิตภัณฑ์เสริมอาหาร  ทุกชนิด และสมุนไพรต่างๆ  เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// ยาล้างหูคาร์บาไมด์ เปอร์ออกไซด์มีปฏิกิริยาระหว่างยากับยาตัวอื่นอย่างไร? ///// 
ด้วยยาละลายขี้หู /ยาล้างหู/ ยาหยอดหู ที่รวมถึงยาคาร์บาไมด์ เปอร์ออกไซด์ เป็นยาใช้ภายนอกเฉพาะที่ จึงยังไม่มีรายงานที่พบพบปฏิกิริยาระหว่างยากับยารับประทานชนิดใดๆ 
 
 ///// ควรเก็บรักษายาล้างหูคาร์บาไมด์ เปอร์ออกไซด์อย่างไร? ///// 
เก็บยาคาร์บาไมด์ เปอร์ออกไซด์ ภายใต้อุณหภูมิ 25  องศาเซลเซียส(Celsius)  ห้ามเก็บในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 
 ///// ยาล้างหูคาร์บาไมด์ เปอร์ออกไซด์มีชื่ออื่นอีกไหม? ผลิตจากบริษัทอะไรบ้าง? ///// 
ยาล้างหูคาร์บาไมด์ เปอร์ออกไซด์ มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Hydrogen_peroxide_-_urea [2017,Nov11] 
https://www.drugs.com/cdi/carbamide-peroxide-otic-solution.html [2017,Nov11] 
https://www.drugs.com/monograph/carbamide-peroxide.html [2017,Nov11] 
https://www.drugs.com/sfx/carbamide-peroxide-otic-side-effects.html [2017,Nov11] 
https://www.medicinenet.com/carbamide_peroxide-otic/article.html [2017,Nov11] 
file:///C:/Users/apai/Downloads/20120712_755d3234-2df4-4464-a2c5-b04276065fc5%20(1).pdf [2017,Nov11]
