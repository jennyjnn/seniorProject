อาร์ฟอร์โมเทอรอล (Arformoterol)
 ///// บทนำ ///// 
ยาอาร์ฟอร์โมเทอรอล(Arformoterol หรือ Arformoterol tartrate) เป็นยาประเภทเบต้า2 อะโกนิสต์ชนิดที่มีระยะเวลาออกฤทธิ์นาน(Long-acting beta2 agonists) ใช้บำบัดโรคปอดอุดกั้นเรื้อรัง (Chronic obstructive pulmonary disease ย่อว่า COPD),  โรคถุงลมโป่งพอง(Emphysema) รวมถึงหลอดลมอักเสบเรื้อรัง (Chronic bronchitis) แต่ไม่สามารถนำมาใช้รักษาอาการหอบหืดได้ แต่กลับมีผลตรงกันข้าม คือ ยานี้อาจก่อให้เกิดอาการหอบหืดตามมาจนถึงขั้นเสียชีวิตได้ จึงเป็นเหตุผลทางคลินิกที่ห้ามใช้ยาอาร์ฟอร์โมเทอรอลกับผู้ป่วยโรคหืด หรือกรณีจำเป็นต้องใช้ยานี้กับผู้ที่เป็นโรคหืด แพทย์จะต้องสั่งจ่ายยาควบคุมอาการหอบหืดที่มีการออกฤทธิ์ยาวนานมาพร้อมกัน อย่างเช่น ยาในกลุ่มคอร์ติโคสเตียรอยด์ชนิดสูดพ่น (Inhale corticosteroid) เป็นต้น 
ข้อจำกัดของการใช้ยาอาร์ฟอร์โมเทอรอลที่ผู้บริโภค/ผู้ป่วยควรทราบมีดังนี้ เช่น 
 
- ห้ามใช้กับผู้ที่มีประวัติแพ้ยาอาร์ฟอร์โมเทอรอล 
- ห้ามใช้ร่วมกับยากลุ่มเบต้า อะโกนิสต์(Beta agonist)ที่มีระยะเวลาออกฤทธิ์นาน เช่นยา  Salmelterol 
- ห้ามใช้กับผู้ที่กำลังมีปัญหาการหายใจในระดับที่รุนแรง เช่น  ผู้ที่มีภาวะถุงลมปอดอุดกั้นเรื้อรังแบบทันทีทันใด ซึ่งสังเกตได้จากอาการ แน่นหน้าอก  ไอ  หายใจขัด/หายใจลำบาก  และหายใจมีเสียงหวีด(Wheezing)ร่วมด้วย 
- ห้ามใช้กับผู้ป่วยด้วยโรคหืดที่ไม่มีการใช้ยาที่มีฤทธิ์ควบคุมอาการหอบหืดใน	  ระยะที่ควบคุมโรคได้ยาวนานแล้ว 
ยาอาร์ฟอร์โมเทอรอลเป็นยาสูดพ่นที่ต้องใช้เครื่องพ่นยาเข้าได้ทั้งทางจมูกและทางปากที่เรียกว่า เนบูไลเซอร์ (Nebulizer) โดยมากการให้ยานี้กับผู้ป่วยมักจะกระทำแต่ในสถานพยาบาล  ด้วยเป็นยาที่ออกฤทธิ์นาน  การให้ยากับผู้ป่วยไม่ควรเกิน 2 ครั้ง/วัน กรณีผู้ป่วยใช้เครื่องพ่นยาส่วนตัวและมีการใช้ยาอาร์ฟอร์โมเทอรอลในที่พักอาศัย ผู้ป่วยจะต้องเรียนรู้การใช้เครื่องพ่นยา  ขนาดของยาที่จะบรรจุในเครื่องพ่นยา  ห้ามผสมยาอื่นร่วมกับยาอาร์ฟอร์โมเทอรอลลงในเครื่องพ่นยาเพื่อพ่นยาพร้อมกัน  เรียนรู้วิธีการปฏิบัติตัวขณะที่เครื่องพ่นยาทำงาน  การพ่นยาอาจใช้เวลาประมาณ 5 – 10 นาที ผู้ป่วยควรหายใจช้าๆและลึกๆขณะพ่นยา ควรรอจนละอองไอของยาหมดจึงหยุดการพ่นยา  ทำความสะอาดเครื่องตามคำแนะนำในคู่มือ และของแพทย์ พยาบาล  หากพบว่าหลังการพ่นยาแล้วมีอาการวิงเวียน ควรพักอยู่กับที่และหลีกเลี่ยงการขับขี่ยวดยานพาหนะต่างๆ และ/หรือการทำงานกับเครื่องจักร ด้วยจะเกิดอุบัติเหตุได้ง่าย 
นอกจากนี้ยังอาจพบอาการน้ำตาลในเลือดสูงเมื่อใช้ยาอาร์ฟอร์โมเทอรอล   ซึ่งถือเป็นผลข้างเคียงอีกประการหนึ่งของยานี้ โดยสังเกตได้จากอาการ รู้สึกสับสน  ง่วงนอน  กระหายน้ำ  หายใจเร็ว  ลมหายใจมีกลิ่นคล้ายผลไม้  หากพบอาการน้ำตาลในเลือดสูงดังกล่าว ควรเข้ามาพบแพทย์เพื่อปรับแนวทางการใช้ยาอาร์ฟอร์โมเทอรอล 
ยาอาร์ฟอร์โมเทอรอลไม่ได้ถูกออกแบบมาเพื่อใช้กับผู้ป่วย เด็ก  สตรีตั้งครรภ์และสตรีที่อยู่ในภาวะให้นมบุตร  การที่จะใช้ยากับผู้ป่วยกลุ่มดังกล่าว แพทย์จะต้องใช้ดุลยพินิจและคำนึงถึงประโยชน์ที่ผู้ป่วยจะได้รับเสียก่อน 
ยาอาร์ฟอร์โมเทอรอลยังสามารถก่อให้เกิดอาการข้างเคียง(ผลข้างเคียง)ที่พบได้บ่อยๆ อาทิเช่น  ปวดหลัง  ท้องเสีย  ปากแห้ง  ปวดศีรษะ  คลื่นไส้  กระสับกระส่าย  คัดจมูก  ตัวสั่น/มือสั่น  นอนไม่หลับ  และอาเจียน เป็นต้น 
กรณีเกิดข้อผิดพลาดโดยสูดพ่นยาอาร์ฟอร์โมเทอรอลมากจนเกินไปจนทำให้ผู้ป่วยได้รับยาเกินขนาด อาจสังเกตจากอาการ เจ็บแน่นหน้าอก  เป็นลม  หายใจเร็ว  ชีพจรเต้นเร็ว  ปวดกล้ามเนื้อ   อ่อนแรง  เป็นตะคริว  วิงเวียนอย่างรุนแรง  คลื่นไส้  ง่วงนอนอย่างมาก  รวมถึงมีอาการเหมือนกับภาวะน้ำตาลในเลือดสูงดังที่กล่าวมาแล้ว  หากผู้ป่วยอยู่ในสถานพยาบาลให้รีบแจ้ง แพทย์หรือพยาบาลโดยเร็ว หรือกรณีผู้ป่วยอยู่ในที่พักอาศัย ก็ควรรีบต้องนำตัวผู้ป่วยส่งโรงพยาบาลทันที/ฉุกเฉิน 
กรณีที่ใช้ยาอาร์ฟอร์โมเทอรอลในระยะเวลาที่เหมาะสมตามแพทย์แนะนำแล้วอาการป่วยยังไม่ดีขึ้น  ควรต้องปรึกษาแพทย์เช่นกัน เพื่อแพทย์พิจารณาปรับเปลี่ยนแนวทางการรักษา 
หากผู้ป่วย/ผู้บริโภคมีคำถามเพิ่มเติมเกี่ยวกับการใช้ยาอาร์ฟอร์โมเทอรอล ผู้บริโภคสามารถสอบถามได้จากแพทย์ผู้ที่ทำการตรวจรักษา หรือจากเภสัชกรได้โดยทั่วไป 
 ///// อาร์ฟอร์โมเทอรอลมีสรรพคุณ(คุณสมบัติ)อย่างไร? ///// 
ยาอาร์ฟอร์โมเทอรอลมีสรรพคุณ/ข้อบ่งใช้เพื่อ บำบัดรักษาโรคปอดอุดกั้นเรื้อรัง (Chronic obstructive pulmonary disease) 
 
 ///// อาร์ฟอร์โมเทอรอลมีกลไกการออกฤทธิ์อย่างไร? ///// 
กลไกการออกฤทธิ์ของยาอาร์ฟอร์โมเทอรอลคือ   ตัวยาจะสามารถอยู่ในร่างกายได้เป็นเวลานานถึงประมาณ 26 ชั่วโมง  หลังจากที่ผู้ป่วยสูดพ่นยาไปประมาณ 7 – 20 นาที ตัวยาจะเริ่มออกฤทธิ์ต่อกล้ามเนื้อเรียบที่ผนังหลอดลม โดยทำให้เกิดการคลายตัวของกล้ามเนื้อเรียบนั้น การหายใจจึงสะดวกมากขึ้น และส่งผลให้เกิดฤทธิ์ของการรักษาได้ตามสรรพคุณ 
 
 ///// อาร์ฟอร์โมเทอรอลมีรูปแบบการจัดจำหน่ายอย่างไร? ///// 
ยาอาร์ฟอร์โมเทอรอลมีรูปแบบการจัดจำหน่ายเป็น ยาน้ำชนิดสูดพ่น ขนาดความแรง 15 ไมโครกรัม/2 มิลลิลิตร 
 
 ///// อาร์ฟอร์โมเทอรอลมีขนาดการบริหารยาอย่างไร? ///// 
ยาอาร์ฟอร์โมเทอรอลมีขนาดการบริหารยา/ใช้ยา เช่น 
 
- ผู้ใหญ่: พ่นยาครั้งละ 15 ไมโครกรัม โดยผ่านเครื่องพ่นยา วันละ 2 ครั้ง ขนาดการพ่นยาสูงสุดไม่เกิน 30 ไมโครกรัม/วัน 
- เด็ก:  ยังไม่มีข้อมูลทางคลินิกที่แน่ชัดถึง ขนาดยา  ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- ผู้สูงอายุ ใช้ขนาดการพ่นยาเท่ากับขนาดการพ่นของผู้ใหญ่ 
- ไม่ต้องปรับขนาดการใช้ยากับผู้ป่วยโรคตับ-ไต 
- กรณีพ่นยานี้ในสถานที่พัก ผู้ป่วยและผู้ดูแลจะต้องเรียนรู้วิธีการใช้เครื่องพ่นยารวมถึงการบำรุงรักษาทำความสะอาดได้อย่างถูกต้อง 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม	ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอาร์ฟอร์โมเทอรอล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคหืด  โรคหัวใจ  รวมทั้งกำลังกินยา/ใช้ยาอะไรอยู่ เพราะยาอาร์ฟอร์โมเทอรอล อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมพ่นยาควรทำอย่างไร? ///// 
เมื่อลืมพ่นยาอาร์ฟอร์โมเทอรอล สามารถพ่นยาเมื่อนึกขึ้นได้ ถ้าเวลาใกล้เคียงกับการใช้ยาในครั้งถัดไป  ไม่จำเป็นต้องเพิ่มปริมาณยาเป็น 2 เท่า  ให้พ่นยาในขนาดเดิม 
แต่อย่างไรก็ดี  การลืมพ่นยาอาร์ฟอร์โมเทอรอลบ่อยๆ หลายครั้ง สามารถก่อให้เกิดผลกระทบ(ผลเสีย)กับตัวผู้ป่วยได้ เช่น อาการป่วยไม่ทุเลา หรือกำเริบมากขึ้น 
 
 ///// อาร์ฟอร์โมเทอรอลมีผลไม่พึงประสงค์อย่างไร? ///// 
ยาอาร์ฟอร์โมเทอรอลสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินหายใจ: เช่น  อึดอัด/แน่นหน้าอก/ หายใจลำบาก  ไซนัสอักเสบ  มีอาการคล้ายไข้หวัด 
- ผลต่อระบบหัวใจและหลอดเลือด:  เช่น เจ็บแน่นหน้าอก  บวมตามมือ–เท้า หัวใจเต้นผิดจังหวะ  หัวใจล้มเหลว  หัวใจเต้นเร็ว 
- ผลต่อผิวหนัง:  เช่น  เกิดผื่นคัน  ผิวแห้ง  เกิดโรคเริม  งูสวัด  ผิวซีดจาง 
- ผลต่อระบบทางเดินอาหาร:  เช่น  การติดเชื้อที่เหงือก/เหงือกอักเสบ   ท้องเสียหรือท้องผูก กระเพาะอาหารอักเสบ  มีเลือดออกที่ทวารหนัก/อุจจาระเป็นเลือด 
- ผลต่อกล้ามเนื้อและกระดูก:  เช่น  ปวดหลัง  เกิดตะคริวที่ขา  ปวดเชิงกราน  ข้ออักเสบ  เกิดภาวะโรคข้อรูมาตอยด์  เกิดการหดเกร็งของเอ็นกล้ามเนื้อ 
- ผลต่อระบบเผาผลาญพลังงานของร่างกาย:  เช่น  เกิดภาวะขาดน้ำ  น้ำตาลในเลือดสูงหรือไม่ก็ต่ำ  ไขมันในเลือดสูง  มีภาวะเกลือโพแทสเซียมในเลือดต่ำ 
- ผลต่อระบบประสาท:  เช่น  มีการรบกวนการทำงานของสมอง  เช่น เกิดความรู้สึกสัมผัสเพี้ยน  ง่วงนอน  ตัวสั่น  เป็นอัมพาต 
- ผลต่อตา:  เช่น  การมองเห็นผิดปกติ  เกิดโรคต้อหิน 
- ผลต่อระบบทางเดินปัสสาวะ:  เช่น   ปัสสาวะมีผลึกแคลเซียมปน  มีน้ำตาลปนมากับปัสสาวะ  ปัสสาวะมีเลือดปน/ปัสสาวะเป็นเลือด  เกิดนิ่วที่ไต   ท่อปัสสาวะอักเสบ 
 
 ///// มีข้อควรระวังการใช้อาร์ฟอร์โมเทอรอลอย่างไร? ///// 
มีข้อควรระวังการใช้ยาอาร์ฟอร์โมเทอรอล เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับ สตรีตั้งครรภ์  สตรีที่อยู่ในภาวะให้นมบุตร  เด็ก และผู้สูงอายุ โดยไม่มีคำสั่งจากแพทย์ 
- ห้ามใช้ยานี้กับผู้ที่เป็นโรคหืดโดยไม่มีการใช้ยาควบคุมอาการหอบหืดที่มีการ              ออกฤทธิ์ยาวนานร่วมด้วย เช่น ยาคอร์ติโคสเตียรอยด์(Corticosteroid) 
- ห้ามใช้ยาที่มีสิ่งเจือปนหรือสิ่งแปลกปลอมในขวดบรรจุ 
- ระวังการใช้ยานี้กับผู้ป่วย  โรคหัวใจ  ผู้ป่วยโรคเบาหวาน  ผู้ป่วยโรคตับ  ผู้ป่วยโรคความดันโลหิตสูง  ผู้ที่มีภาวะเกลือโพแทสเซียมในเลือดต่ำ 
- มียาหลายตัวที่สามารถเกิดปฏิกิริยาระหว่างยากับยาอาร์ฟอร์โมเทอรอลได้ เช่นยา Corticosteroids,  ยาขับปัสสาวะ,  ยากลุ่มXanthines,  ยากลุ่มMAOI,  ยา กลุ่มTCA,  และ ยากลุ่ม Beta-blocker  โดยอาจทำให้เกิดผลข้างเคียงสูงขึ้นจากยาต่างๆที่ใช้ร่วมกัน 
- สูดพ่นยานี้ตรงตามเวลาที่แพทย์กำหนดและหลีกเลี่ยงการลืมพ่นยา 
- มาพบแพทย์/มาโรงพยาบาลตามแพทย์นัดหมาย เพื่อแพทย์ตรวจดูความก้าวหน้าของการรักษา และเพื่อพิจารณาปรับเปลี่ยนการรักษาให้เหมาะสม 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอาร์ฟอร์โมเทอรอลด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// อาร์ฟอร์โมเทอรอลมีปฏิกิริยาระหว่างยากับยาตัวอื่นอย่างไร? ///// 
ยาอาร์ฟอร์โมเทอรอลมีปฏิกิริยาระหว่างยากับยาตัวอื่น เช่น 
- การใช้ยาอาร์ฟอร์โมเทอรอลร่วมกับยาในกลุ่ม Beta blocker เช่น  Nadolol,  Carvedilol,  Propranolol,  Carteolol,  Sotalol,  Timolol,  อาจทำให้ประสิทธิภาพในการรักษาของยาทั้ง 2 กลุ่มด้อยลงไปและอาจเกิดผลข้างเคียงที่สูงขึ้น เพื่อป้องกันภาวะดังกล่าว  จึงควรหลีกเลี่ยงการใช้ยาร่วมกัน 
- การใช้ยาอาร์ฟอร์โมเทอรอลร่วมกับยา Pseudoephedrine  อาจทำให้เกิดผลข้างเคียงต่อหัวใจ เช่น  ทำให้หัวใจเต้นเร็วหรือเต้นผิดจังหวะ  ความดันโลหิตผิดปกติ                  เช่น มีความดันโลหิตสูง  หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- การใช้ยาอาร์ฟอร์โมเทอรอลร่วมกับยาขับปัสสาวะ อย่างเช่น  HCTZ  จะเสี่ยงต่อภาวะโพแทสเซียมในเลือดต่ำ   หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยาอาร์ฟอร์โมเทอรอลร่วมกับยา Aminophylline  อาจทำให้เกิดอาการ            ข้างเคียงต่อการทำงานของหัวใจ เช่น  หัวใจเต้นผิดปกติ  หัวใจเต้นเร็ว  ความดันโลหิตสูงขึ้น  รวมถึงเกิดภาวะเกลือโพแทสเซียมในเลือด/ในร่างกายต่ำ กรณีที่จำเป็นต้องใช้ยาร่วมกัน   แพทย์จะปรับขนาดการให้ยาให้เหมาะสมเป็นกรณีบุคคลไป 
 ///// ควรเก็บรักษาอาร์ฟอร์โมเทอรอลอย่างไร? ///// 
ควรเก็บยาอาร์ฟอร์โมเทอรอลในช่วงอุณหภูมิ 2 – 8 องศาเซลเซียส(Celsius)  ไม่เก็บยาในช่องแช่แข็งของตู้เย็น เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือรถยนต์  และเก็บยาในภาชนะที่ปิดมิดชิด พ้นแสงแดด ความร้อนและความชื้น 
 ///// อาร์ฟอร์โมเทอรอลมีชื่ออื่นอีกไหม? ผลิตจากบริษัทอะไรบ้าง? ///// 
ยาอาร์ฟอร์โมเทอรอลที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่งยาชื่อการค้าของยานี้ในต่างประเทศ เช่น Deriform resp 
 ///// บรรณานุกรม ///// 
https://www.drugs.com/cdi/arformoterol.html [2016,Dec10] 
https://www.drugs.com/ppa/arformoterol.html [2016,Dec10] 
https://www.drugs.com/drug-interactions/arformoterol-index.html?filter=3&amp;generic_only= [2016,Dec10] 
http://www.brovana.com/brovana-approved-labeling-text.pdf [2016,Dec10]
