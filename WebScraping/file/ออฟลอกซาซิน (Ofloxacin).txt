ออฟลอกซาซิน (Ofloxacin)
 ///// บทนำ ///// 
ออฟลอกซาซิน (Ofloxacin) เป็นยาปฏิชีวนะรุ่นที่ 2 ของหมวดยา Quinolone (โดยอยู่ในหมวดย่อยที่เรียกว่า Fluoroquinolones) ถูกวิจัยและพัฒนาโดยมียา Norfloxacin ซึ่งเป็นตันแบบและเป็นยารุ่นที่ 1 ในหมวด Quinolone เช่นเดียวกัน 
ออฟลอกซาซินถูกจดสิทธิบัตรครั้งแรกในปี ค.ศ. 1982 (พ.ศ. 2525) และเป็นที่รู้จักกันแพร่หลายในชื่อการค้าว่า “Floxin” ด้วยออฟลอกซาซินเป็นยาปฏิชีวนะที่ออกฤทธิ์กว้าง สามารถต่อต้านเชื้อแบคทีเรียทั้งชนิดแกรมบวก (Gram+) และแกรมลบ (Gram-) ส่งผลให้มีประโยชน์ทางการแพทย์และถูกนำไปใช้รักษาโรคที่มีการติดเชื้อของแบคทีเรียได้หลากหลายอาทิเช่น รักษาการติดเชื้อระบบทางเดินหายใจ การติดเชื้อทางเดินปัสสาวะ และการติดเชื้อในอวัยวะระบบสืบพันธุ์ แต่ออฟลอกซาซินไม่สามารถใช้รักษาโรคจากการติดเชื้อซิฟิลิส อีกทั้งยังพบว่าระยะหลังมีการดื้อยาของเชื้อโกโนเรีย (Gonorrhea, โรคหนองใน) อีกด้วย 
เราสามารถพบเห็นออฟลอกซาซินในรูปแบบของยาเม็ด ยาน้ำชนิดรับประทาน ยาฉีด ตลอดจนยาหยอดตาและยาหยอดหู 
จากการศึกษาด้านเภสัชจลนศาสตร์ (Pharmacokinetic, การศึกษาความเป็นไปของยา เมื่อยาเข้าสู่ร่างกาย) พบว่า ออฟลอกซาซินสามารถดูดซึมเข้าร่างกายหลังรับประทานได้ประมาณ 85 - 95% และจะเข้าจับกับโปรตีนในกระแสเลือดประมาณ 32% ตัวยาสามารถรวมตัวกับน้ำดีซึมผ่านไปกับของเหลวในร่างกายผ่านเข้ารกและน้ำนมของมารดาได้ และร่างกายจะใช้เวลาประมาณ 4 - 5 ชั่วโมงในการกำจัดยานี้ 50% ออกจากกระแสเลือดโดยผ่านไปกับปัสสาวะและส่วนน้อยไปกับอุจจาระ 
คณะกรรมการอาหารและยาของไทยบรรจุออฟลอกซาซินลงในบัญชียาหลักแห่งชาติในรูปแบบของยารับประทานและยาหยอดหู การเลือกใช้ยานี้ให้เหมาะสมกับอาการโรครวมถึงป้องกันการดื้อยาของเชื้อโรคเป็นหน้าที่ของแพทย์ และผู้ป่วยต้องใช้ยาตามคำสั่งแพทย์อย่างเคร่งครัด ไม่หยุดยาหรือซื้อยานี้ใช้ด้วยตนเอง 
 ///// ออฟลอกซาซินมีสรรพคุณ (คุณสมบัติ) อย่างไร? ///// 
ยาออฟลอกซาซินมีสรรพคุณดังนี้เช่น 
- รักษาหลอดลมอักเสบชนิดเรื้อรัง (Chronic bronchitis) 
- รักษาปอดบวม (Pneumonia) 
- รักษาการติดเชื้อบริเวณผิวหนัง 
- รักษาโรคเรื้อน (Leprosy) 
- รักษาท่อทางเดินปัสสาวะและปากมดลูกอักเสบที่ไม่ได้มีสาเหตุจากเชื้อโกโนเรีย (Nongonococcal urethritis and cervicitis) 
- รักษาอุ้งเชิงกรานอักเสบ (การติดเชื้อในอุ้งเชิงกราน) ชนิดเฉียบพลัน (Acutepelvic inflammatory disease) 
- รักษากระเพาะปัสสาวะอักเสบ (Cystitis) 
- รักษาท่อทางเดินปัสสาวะอักเสบ/โรคติดเชื้อระบบทางเดินปัสสาวะ (Urinary tract infections) 
- รักษาต่อมลูกหมากอักเสบ (Prostatitis) 
- รักษาการติดเชื้อโกโนเรีย (หนองใน) ที่ปากมดลูก (Cervical gonorrhea) 
 ///// ออฟลอกซาซินมีกลไกการออกฤทธิ์อย่างไร? ///// 
กลไกการออกฤทธิ์ของยาออกฟลอกซาซินคือ ตัวยาจะออกฤทธิ์ยับยั้งการทำงานของเอนไซม์ 2 ชนิดในตัวแบคทีเรียคือ Topoisomerase IV และ DNA gyrase enzyme ทำให้กระบวน การในการสร้างสารพันธุกรรมรวมถึงการสร้างและการแพร่พันธุ์ของตัวแบคทีเรียหยุดลง จึงทำให้มีฤทธิ์ในการรักษาตามสรรพคุณ 
 ///// ออฟลอกซาซินมีรูปแบบการจัดจำหน่ายอย่างไร? ///// 
ยาออฟลอกซาซินมีรูปแบบการจัดจำหน่ายดังนี้เช่น 
- ยาเม็ด ขนาด 100 และ 200 มิลลิกรัม/เม็ด 
- ยาหยอดตา ขนาดความแรง 3 มิลลิกรัม/มิลลิลิตร 
- ยาหยอดหู ขนาดความแรง 3 มิลลิกรัม/มิลลิลิตร 
 ///// ออฟลอกซาซินมีขนาดรับประทานอย่างไร? ///// 
ยาออฟลอกซาซินมีขนาดรับประทานดังนี้เช่น 
1. สำหรับโรคเรื้อน (Leprosy): 
-ผู้ใหญ่: รับประทาน 400 มิลลิกรัม/วัน ระยะเวลาในการใช้ยาขึ้นกับดุลพินิจของแพทย์ 
2. สำหรับโกโนเรีย/หนองใน (Uncomplicated gonorrhea): 
-ผู้ใหญ่: รับประทาน 400 มิลลิกรัมครั้งเดียว 
3. สำหรับหลอดลมอักเสบแบบเฉียบพลัน (Acute bacterial exacerbation of chronic bronchitis): 
-ผู้ใหญ่: รับประทาน 400 มิลลิกรัมเช้า - เย็นเป็นเวลา 10 วัน 
4. สำหรับปอดบวม (Community - acquired pneumonia): 
-ผู้ใหญ่: รับประทาน 400 มิลลิกรัมเช้า - เย็นเป็นเวลา 10 วัน 
5. สำหรับการติดเชื้อที่ผิวหนัง (Uncomplicated skin infections): 
-ผู้ใหญ่: รับประทาน 400 มิลลิกรัมเช้า - เย็นเป็นเวลา 10 วัน 
6. สำหรับรักษาปากมดลูกอักเสบที่ไม่ได้เกิดจากเชื้อโกโนเรีย (Non - gonococcal cervicitis): 
-ผู้ใหญ่: รับประทาน 200 - 300 มิลลิกรัมวันละ 2 ครั้งเช้า - เย็นเป็นเวลา 7 วัน 
7. สำหรับการติดเชื้อที่ท่อปัสสาวะและปากมดลูกอันมีสาเหตุจากเชื้อแบคทีเรีย Chlamydia trachomatis และ Neisseria gonorrhoeae : 
-ผู้ใหญ่: รับประทาน 200 - 300 มิลลิกรัมวันละ 2 ครั้งเช้า - เย็นเป็นเวลา 7 วัน 
8. สำหรับอุ้งเชิงกรานอักเสบ/การติดเชื้อในอุ้งเชิงกราน (Pelvic inflammatory disease): 
-ผู้ใหญ่: รับประทาน 400 มิลลิกรัมวันละ 2 ครั้งเช้า - เย็นเป็นเวลา 14 วัน 
9. สำหรับกระเพาะปัสสาวะอักเสบ (Uncomplicated cystitis): 
-ผู้ใหญ่: หากเกิดจากเชื้อ E.coli/Escherichia coli หรือเชื้อ Klebsiella pneumoniae, รับประทาน 200 มิลลิกรัมวันละ 2 ครั้งเช้า - เย็นเป็นเวลา 3 วัน, ถ้าเป็นเชื้อชนิดอื่นที่ตอบสนองกับออฟลอกซาซินต้องเพิ่มเวลาการรับประทานเป็น 7 วัน 
10. สำหรับท่อทางเดินปัสสาวะอักเสบ/โรคติดเชื้อระบบทางเดินปัสสาวะ (Complicated urinary tract infection): 
-ผู้ใหญ่: รับประทาน 200 มิลลิกรัมวันละ 2 ครั้งเช้า - เย็นเป็นเวลา 10 วัน 
11. สำหรับไข้ไทฟอยด์ (Typhoid fever) 
-ผู้ใหญ่: รับประทาน 200 - 400 มิลลิกรัมวันละ 2 ครั้งเช้า - เย็นเป็นเวลา 7 - 14 วัน 
*****หมายเหตุ: 
- ขนาดยานี้ของผู้ป่วยที่มีโรคไตโรคตับจะถูกปรับตามสภาพร่างกายโดยต้องเป็นไปตามคำสั่งแพทย์เท่านั้น 
- สามารถรับประทานยาออฟลอกซาซินก่อนหรือพร้อมอาหารก็ได้ 
- เด็ก: ขนาดการใช้ยานี้ในเด็ก/อายุต่ำกว่า 18 ปียังไม่มีการศึกษาถึงผลข้างเคียงของยาอย่างชัดเจน ดังนั้นการใช้ยานี้ในเด็กจึงต้องอยู่ในดุลพินิจของแพทย์เท่านั้น 
- ยาหยอดตาและยาหยอดหู: ขนาดการใช้ยาขึ้นกับคำสั่งแพทย์ 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์ หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาออฟลอกซาซิน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาออฟลอกซาซินอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาออฟลอกซาซินสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// ออฟลอกซาซินมีผลไม่พึงประสงค์อย่างไร? ///// 
ยาออฟลอกซาซินสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้ เช่น มีอาการคลื่นไส้ อาเจียน ปวดท้อง ท้องเสีย ปวดศีรษะ วิงเวียน นอนไม่หลับ จิต/ประสาทหลอน ช่องคลอดอักเสบ เส้นเอ็นอักเสบ เบื่ออาหาร มีอาการตัวสั่น ผิวหนังไวต่อแสงแดดเกินปกติ (ผิวหนังอักเสบ) 
อนึ่ง หากมีอาการแพ้ยาเช่น ขึ้นผื่น หายใจลำบาก ใจสั่น เป็นลม ชัก ให้หยุดยาทันที แล้วรีบมาพบแพทย์/ไปโรงพยาบาล และควรนำยาที่รับประทานอยู่มาให้แพทย์ดูด้วย 
 ///// มีข้อควรระวังการใช้ออฟลอกซาซินอย่างไร? ///// 
มีข้อควรระวังการใช้ยาออฟลอกซาซินดังนี้เช่น 
- ห้ามใช้กับผู้ที่แพ้ยาออฟลอกซาซิน 
- ห้ามใช้ยานี้กับผู้ที่มีประวัติแพ้ยาในกลุ่ม Quinolones 
- ห้ามใช้ยานี้ในสตรีตั้งครรภ์และสตรีที่อยู่ในภาวะให้นมบุตร 
- ห้ามใช้ยานี้กับผู้ที่มีภาวะโพแทสเซียมในเลือดต่ำและยังไม่ทราบสาเหตุที่ชัดเจน 	 (Uncorrected hypokalaemia) 
- ระวังการใช้ยานี้กับผู้ป่วยที่มีประวัติเป็นโรคลมชัก ผู้ป่วยโรคไต โรคตับ ผู้ป่วยโรค	 กล้ามเนื้ออ่อนแรงเอมจี (Myasthaenia gravis) 
- ระวังการใช้ยากับเด็กที่อายุน้อยกว่า 18 ปีและผู้สูงอายุ 
- หลีกเลี่ยงการโดนแสงแดดจัดขณะใช้ยานี้ 
- ดื่มน้ำตามให้เพียงพอหลังรับประทานยานี้ 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาออฟลอกซาซินด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ออฟลอกซาซินมีปฏิกิริยาระหว่างยากับยาตัวอื่นอย่างไร? ///// 
ยาออฟลอกซาซินมีปฏิกิริยาระหว่างยากับยาตัวอื่นดังนี้เช่น 
- การใช้ยาออฟลอกซาซินร่วมกับยา Probenecid จะทำให้ยาออฟลอกซาซินอยู่ในร่างกายได้นานขึ้นและส่งผลต่อการรักษา รวมถึงผลข้างเคียงที่อาจตามมาในเวลาเดียวกัน การใช้ยาร่วมกันจะต้องเป็นไปตามคำสั่งแพทย์เท่านั้น 
- การใช้ยาออฟลอกซาซินร่วมกับยาลดกรดสามารถลดการดูดซึมของยาออฟลอกซาซินได้ หากต้องใช้ยาร่วมกันควรรับประทานให้มีเวลาห่างกันอย่างน้อยประมาณ 2 ชั่วโมง 
- การใช้ยาออฟลอกซาซินร่วมกับยา Cimetidine สามารถเพิ่มความเข้มข้นของยาออฟลอกซาซินในกระแสเลือดได้ แพทย์จะปรับขนาดรับประทานให้เหมาะสมกับผู้ป่วยเป็นกรณีไป 
- การใช้ยาออฟลอกซาซินร่วมกับยารักษาเบาหวานควรต้องควบคุมระดับน้ำตาลในกระแสเลือดให้เป็นปกติอย่างสม่ำเสมอ 
 ///// ควรเก็บรักษาออฟลอกซาซินอย่างไร? ///// 
ควรเก็บรักษาออฟลอกซาซินดังนี้ 
- ยาชนิดรับประทาน เก็บระหว่างอุณหภูมิ 20 - 25 องศาเซลเซียส (Celsius) 
- ยาหยอดตาและยาหยอดหู เก็บระหว่างอุณหภูมิ 15 - 25 องศาเซลเซียส 
อนึ่ง เก็บยาทุกชนิดในภาชนะที่ปิดมิดชิด พ้นแสงแดดและความชื้น ห้ามเก็บยาในช่องแช่แข็งของตู้เย็น ไม่ควรเก็บยาในห้องน้ำ และเก็บยาให้พ้นมือเด็กและสัตว์เลี้ยง 
 ///// ออฟลอกซาซินมีชื่ออื่นอีกไหม? ผลิตจากบริษัทอะไรบ้าง? ///// 
ยาออฟลอกซาซินที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1. http://en.wikipedia.org/wiki/Ofloxacin [2014,Dec20]
	2. http://www.mims.com/USA/drug/info/ofloxacin/?type=full&amp;mtype=generic [2014,Dec20]
	3. http://www.mims.com/THAILAND/Home/GatewaySubscription/?generic=ofloxacin [2014,Dec20]
	4. http://www.mims.com/Thailand/drug/search/?q=ofloxacin [2014,Dec20]
	5. http://www.mims.com/Thailand/drug/info/Tarivid%20Otic%20Solution/?type=brief [2014,Dec20]
	6. http://www.drugs.com/cdi/ofloxacin.html [2014,Dec20]
	7. http://www.drugs.com/pro/ofloxacin.html [2014,Dec20]
