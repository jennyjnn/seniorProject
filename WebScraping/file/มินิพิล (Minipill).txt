มินิพิล (Minipill)
 ///// บทนำ ///// 
ยามินิพิล(Minipill) เป็นยาเม็ดคุมกำเนิดประเภทที่มีฮอร์โมนโปรเจสติน(Progestin หรือ Progestogen) อีกชื่อ คือยา POP(Progestogen only pill) เพียงตัวเดียวโดยไม่มีส่วนผสมของฮอร์โมนเอสโตรเจน(Estrogen)  โดยทั่วไป ปริมาณฮอร์โมนโปรเจนตินในยามินิพิลจะมีปริมาณที่น้อยกว่าโปรเจสตินในยาเม็ดคุมกำเนิดชนิดฮอร์โมนรวม(Estrogen + Progestin)  ยามินิพิลมีกลไกการออกฤทธิ์ป้องกันการตั้งครรภ์อย่างง่ายๆ โดยฮอร์โมนโปรเจสตินจะทำให้ปากมดลูกมีเมือกออกมาเป็นปริมาณมากซึ่งกลไกดังกล่าวเป็นอุปสรรคที่ทำให้ตัวอสุจิไม่สามารถเข้าไปปฏิสนธิกับไข่ของเพศหญิงได้  และทำให้เยื่อบุมดลูกบางตัวลง จนไม่เหมาะสมกับการฝังตัวเจริญเติบโตของไขที่ปฏิสนธิแล้ว  นอกจากนี้ ยามินิพิลยังอาจกดการตกไข่ในสตรีเพศอีกด้วย   ซึ่งแพทย์/เภสัชกร/พยาบาล มักจะแนะนำให้ผู้บริโภครับประทานยามินิพิลตรงตามเวลา และต่อเนื่อง  เพื่อเกิดประสิทธิผลในการคุมกำเนิด 
กลุ่มสตรีผู้ที่สามารถใช้ยามินิพิลในการคุมกำเนิดได้มีดังนี้ เช่น 
- อยู่ในภาวะเลี้ยงลูกด้วยนมบุตร: เป็นที่ทราบกันดีว่า ยาเม็ดคุมกำเนิดประเภทฮอร์โมนรวมที่มีเอสโตรเจนเป็นส่วนประกอบ จะส่งผลยับยั้งการหลั่งน้ำนมของมารดา  ยามินิพิลซึ่งมีเพียงฮอร์โมนโปรเจสติน ไม่มีฤทธิ์ยับยั้งการหลั่งน้ำนมมารดาจึงเหมาะที่จะใช้คุมกำเนิดในสตรีที่อยู่ในภาวะให้นมบุตร 
- สตรีที่มีปัญหาสุขภาพด้านหลอดเลือดในปอดอุดตันจากลิ่มเลือด หรือเป็นเส้นเลือด/หลอดเลือดขอด   ที่อาจได้รับผลกระทบ(ผลข้างเคียง)มากขึ้น หากใช้ยาคุมกำเนิดที่มีส่วนประกอบของเอสโตรเจน 
- ยามินิพิลไม่ก่อให้เกิดความดันโลหิตสูง และยังใช้ได้กับสตรีที่มีอายุมากกว่า 35 ปีขึ้นไป ยานี้จึงเป็นอีกหนึ่งทางเลือกสำหรับผู้บริโภคกลุ่มนี้ 
- ผู้ที่ใช้ยาเม็ดคุมกำเนิดที่มีเอสโตรเจนเป็นส่วนประกอบแล้วเกิดอาการข้างเคียง(ผลข้างเคียง)มาก 	 แพทย์จึงหลีกเลี่ยงการใช้ยาคุมกำเนิดที่มีฮอร์โมนรวม (Estrogen + Progentin)ดังกล่าว และแนะนำให้หันมาใช้ยามินิพิลซึ่งมีฮอร์โมนโปรเจสติน (Progestin) เพียงตัวเดียว 
ยาเม็ดคุมกำเนิดมินิพิล สามารถตอบสนองต่อการคุมกำเนิดได้ดีในระดับหนึ่ง  หากผู้ใช้มีความประสงค์อยากจะมีบุตร ก็สามารถหยุดการใช้ยามินิพิลเพื่อกลับมาตั้งครรภ์ได้ตามปกติ โดยใช้เวลาหลังหยุดการใช้ยามินิพิลเพียงไม่นาน 
อย่างไรก็ตาม การเลือกใช้ยามินิพิลมีข้อจำกัดอยู่หลายประการที่ทำให้ผู้บริโภคบางกลุ่มไม่สามารถใช้ยาฮอร์โมนชนิดนี้ได้  เช่น 
- มีประวัติแพ้ยานี้ หรือแพ้โปรเจสติน 
- เป็นสตรีที่ป่วยหรือมีประวัติเป็นมะเร็งเต้านม 
- มีโรคตับเป็นโรคประจำตัว หรือมีเนื้องอกที่ตับ 
- มีประจำเดือนมาผิดปกติโดยที่ยังไม่ทราบสาเหตุ 
- อยู่ในช่วงลดน้ำหนักโดยอาศัยวิธีการผ่าตัด 
- ผู้ที่ได้รับยารักษาวัณโรค  ยารักษาเอชไอวี/เอดส์  หรือยารักษาโรคลมชัก  	 	  ควรหลีกเลี่ยงการใช้ร่วมกับยามินิพิล เพื่อป้องกันภาวะยาตีกัน(ปฏิกิริยาระหว่างยา) 
- ผู้ที่ไม่สามารถรับประทานยาได้ตรงเวลา  สม่ำเสมอ ทั้งนี้อาจขึ้นกับภาระหน้าที่   	 การงานหรือมีปัจจัยอื่นๆตามแต่บุคคล 
ถึงแม้การใช้ยามินิพิล สามารถป้องกันการตั้งครรภ์ได้มากกว่า 85% ขึ้นไป นั่นหมายความว่าผู้ที่ใช้ยามินิพิลก็มีโอกาสตั้งครรภ์ได้เช่นกัน หรือกรณีที่เกิดการตั้งครรภ์ขึ้นมาขณะที่ใช้ยามินิพิล  ก็มีข้อมูลทางคลินิกมาสนับสนุนว่ายามินิพิล ไม่ก่อให้เกิดความเสี่ยงที่จะเป็นอันตรายต่อทารกแต่อย่างใด เพียงต้องหยุดการใช้ยามินิพิล แล้วรีบมาพบสูตินารีแพทย์โดยเร็ว 
ยามินิพิลเป็นฮอร์โมนที่ใช้คุมกำเนิด จึงไม่มีฤทธิ์ต่อต้านหรือรักษาโรคติดต่อทางเพศสัมพันธ์    นอกจากนั้น ผู้ที่ใช้ยาคุมกำเนิดอย่างยามินิพิล  อาจได้รับอาการข้างเคียงเกิดขึ้นได้บ้าง อย่างเช่น ซึมเศร้า  อ่อนเพลีย  ปวดศีรษะ  คลื่นไส้  เกิดซีสต์/Cyst/ถุงน้ำรังไข่   น้ำหนักตัวเพิ่มหรือลดลง 
ผู้ที่มีความประสงค์จะใช้ยามินิพิล ควรต้องผ่านการตรวจคัดกรองจากแพทย์ก่อน และสามารถสอบถามข้อมูลก่อนการใช้ยานี้ได้จากเภสัชกรตามร้านขายยาโดยทั่วไป 
 ///// มินิพิลมีสรรพคุณ(คุณสมบัติ)อย่างไร? ///// 
ยามินิพิลมีสรรพคุณ/ข้อบ่งใช้ เช่น 
- ใช้เป็นยาเม็ดคุมกำเนิดในสตรีที่อยู่ในภาวะให้นมบุตร หรือในผู้ที่แพ้ฮอร์โมนเอสโตรเจนในยาเม็ดคุมกำเนิดแบบชนิดรวม 
- ช่วยบรรเทากลุ่มอาการก่อนมีประจำเดือน 
 
 ///// มินิพิลมีกลไกการออกฤทธิ์อย่างไร? ///// 
ยามินิพิลประกอบไปด้วยฮอร์โมนโปรเจสตินที่มีกลไกการออกฤทธิ์กระตุ้นให้เกิดเมือกในบริเวณปากมดลูก ทำให้การเดินทางของตัวอสุจิที่จะผ่านเข้าโพรงมดลูกเป็นไปได้ยาก     โปรเจสตินยังส่งผลทำให้เยื่อบุมดลูกบางและมีการสร้างหลอดเลือดที่เป็นทางลำเลียงอาหารมาเลี้ยงตัวอ่อนน้อยลงจึงไม่เหมาะกับการฝังตัวของไข่  นอกจากนี้ โปรเจสติน อาจยับยั้งการตกไข่จากรังไข่ได้อีกด้วย  ด้วยกลไกดังที่กล่าวมา จึงส่งผลให้ยามินิพิลมีคุณสมบัติในการคุมกำเนิดตามสรรพคุณ 
 
 
 ///// มินิพิลมีรูปแบบการจัดจำหน่ายอย่างไร? ///// 
ยามินิพิลมีรูปแบบการจัดจำหน่ายเป็น ยาเม็ดชนิดรับประทานบรรจุฮอร์โมนโปรเจสตินที่มีชื่อว่า Desogestrel ขนาด  75 ไมโครกรัม/เม็ด ขนาดบรรจุ 28 เม็ด/แผง 
 
 ///// มินิพิลมีขนาดรับประทานอย่างไร? ///// 
ยามินิพิลมีขนาดรับประทาน เช่น 
- ผู้ใหญ่:   รับประทานยาเม็ดแรกในวันแรกที่เริ่มมีประจำเดือน โดยเลือกยาจากแถวบน   ของแผงยาให้ตรงกับวันที่รับประทาน เช่น มีประจำเดือนวันพุธก็ให้รับประทานยาที่ระบุของวันพุธ โดยดูวันกำกับจากด้านหลังของแผงยา  จากนั้นให้รับประทานยาต่อเนื่องวันละเม็ดในเวลาเดิมไปจนหมดแผง 
- เด็ก: ห้ามใช้ยานี้กับเด็ก 
อนึ่ง: 
- ห้ามใช้ยานี้ในหญิงตั้งครรภ์ 
- สามารถรับประทานยานี้ ก่อนหรือหลัง อาหารก็ได้ 
- หากเริ่มรับประทานยานี้ในวันที่ 2 – 5 ของการมีประจำเดือน ควรต้องใช้การคุมกำเนิดวิธีอื่นร่วมใน 7 วันแรกของการรับประทานยามินิพิล เช่น การใช้ถุงยางอนามัยชาย 
- ระหว่างที่รับประทานยามินิพิลแล้วเกิดมีประจำเดือน ไม่ต้องหยุดรับประทาน ให้รับประทานยาต่อเนื่องเหมือนปกติ 
- เมื่อรับประทานยาหมดแผงแล้ว สามารถเริ่มรับประทานยาแผงใหม่ในวันถัดไปได้เลย 
- กรณีเปลี่ยนการใช้ยาคุมกำเนิดแบบฮอร์โมนรวมมาเป็นยามินิพิล หลังจาก รับประทานยาฮอร์โมนรวมเม็ดสุดท้ายแล้ว ในวันถัดมาก็สามารถรับประทานยามินิพิลต่อเนื่องได้เลย 
- กรณีเปลี่ยนจากการใช้ยาคุมกำเนิดแบบฮอร์โมนชนิดฉีด(ยาฉีดคุมกำเนิด)มาเป็นยามินิพิล  เมื่อถึง กำหนดวันที่จะต้องฉีดยาคุมกำเนิดครั้งใหม่ ก็ให้หยุดการฉีดยาฮอร์โมนคุมกำเนิดดังกล่าว แล้วเริ่มรับประทานยามินิพิลได้ทันที 
- หลังคลอดบุตร หากต้องการใช้ยามินิพิล ให้เริ่มรับประทานยาในช่วงวันที่ 21 – 28 หลังจากที่คลอดบุตร  หากเริ่มรับประทานยามินิพิลหลังจากวันที่ 28 ของการคลอดบุตร ในช่วง 7 วันแรกของการรับประทานยามินิพิล จะต้องใช้วิธีคุมกำเนิดอื่น อย่างการใช้ถุงยางอนามัยชายร่วมด้วย 
- กรณีเกิดการตั้งครรภ์ขณะใช้ยามินิพิล ให้หยุดการใช้ยานี้ แล้วรีบมาพบสูตินรีแพทย์เพื่อทำการฝากครรภ์ 
- การใช้ยามินิพิลกับสตรีที่อยู่ในช่วงให้นมบุตร พบว่าตัวยามิได้รบกวนการสร้างน้ำนมของมารดา ตัวยาอาจผ่านทางน้ำนมไปถึงทารกได้บ้าง  แต่มีรายงานทางคลินิกว่า ไม่ก่อให้เกิดผลกระทบ(ผลข้างเคียง)ต่อทารกแต่อย่างใด 
- เมื่อหยุดการใช้ยามินิพิล ก็สามารถกลับมาตั้งครรภ์ได้เหมือนปกติ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยามินิพิล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ  โรคลมขัก  มีเส้นเลือด/หลอดเลือดขอด  รวมทั้งกำลังกินยา/ใช้ยาอะไรอยู่ เพราะยามินิพิลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยามินิพิลเป็นเวลาน้อยกว่า 12 ชั่วโมง ให้รับประทานยาทันทีที่นึกขึ้นได้  แล้วรับประทานยามื้อต่อไปในวันถัดไปตามปกติที่เคย 
หากลืมรับประทานยามินิพิลนานมากกว่า 12 ชั่วโมง  ให้รับประทานยาทันทีที่นึกขึ้นได้ และรับประทานยามื้อถัดๆไปในเวลาเดิม(หมายความว่า วันนั้นกินยา 2 เม็ด) 
*อนึ่ง   เพื่อประสิทธิภาพในการคุมกำเนิด ควรรับประทานยามินิพิลตรงตามเวลาและต่อเนื่องตามแพทย์สั่ง และเมื่อลืมรับประทานยานี้ ควรใช้การคุมกำเนิดวิธีอื่น อย่างเช่น ถุงยางอนามัยชาย ร่วมด้วยในช่วง 7 วันถัดจากวันที่ลืมรับประทานยานี้ 
 
 
 ///// มินิพิลมีผลไม่พึงประสงค์อย่างไร? ///// 
ยามินิพิลสามารถก่อให้เกิดผลไม่พึงประสงค์(ผลข้างเคียง/อาการข้างเคียง) ต่อการทำงานของระบบอวัยวะต่างๆในร่างกายดังนี้ เช่น 
- ผลต่อระบบประสาท:   เช่น  ปวดศีรษะ  วิงเวียน 
- ผลต่อสภาพจิตใจ:  เช่น  ซึมเศร้า  อารมณ์ทางเพศถดถอย 
- ผลต่อระบบทางเดินอาหาร:  เช่น  คลื่นไส้ อาเจียน 
- ผลต่อผิวหนัง:  เช่น  เกิดสิว  ผมร่วง  ผื่นคัน 
- ผลต่อกระบวนการเผาผลาญพลังงานของร่างกาย:   เช่น คัดตึงเต้านม   เต้านม ขยายใหญ่ขึ้น   ประจำเดือนผิดปกติ    ประจำเดือนขาด   ปวดประจำเดือน  น้ำหนักตัวเพิ่ม  อ่อนเพลีย  ตัวบวม 
 
 ///// มีข้อควรระวังการใช้มินิพิลอย่างไร? ///// 
มีข้อควรระวังการใช้ยามินิพิล เช่น 
- ห้ามใช้กับผู้แพ้ยานี้ 
- ห้ามใช้ยานี้กับ เด็ก  สตรีตั้งครรภ์  ผู้ที่มีเลือดประจำเดือนมาผิดปกติโดยไม่ทราบสาเหตุ ผู้ป่วยที่มีโรคหลอดเลือดแดง  ผู้ป่วยเนื้องอกในตับ  ผู้ที่มีประวัติเป็นมะเร็งเต้านม 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามปรับขนาดรับประทานด้วยตนเอง 
- ห้ามใช้เป็นยาป้องกันโรคติดต่อทางเพศสัมพันธ์ 
- ห้ามซื้อยารับประทานเองโดยไม่ขอคำปรึกษาก่อนจากแพทย์หรือเภสัชกรประจำร้านขายยา 
- ระวังการใช้ยานี้กับ  ผู้ป่วยโรคหัวใจ  ผู้ที่เป็นซีสต์/ถุงน้ำรังไข่  ผู้ที่มีแนวโน้มป่วยเป็นโรคตับ  	  ผู้ที่มีอาการดีซ่าน   ผู้ป่วยโรคเบาหวาน  ผู้ป่วยโรคหืด  ผู้ป่วยโรคความดันโลหิตสูง    ผู้ป่วยโรคลมชัก  ผู้ป่วยไมเกรน  ผู้ที่มีอารมณ์ซึมเศร้า   รวมถึงผู้ที่มีภาวะ 	 Thromboembolism(ลิ่มเลือดในหลอดเลือดดำ) 
- กรณีที่รับประทานยามินิพิลเกินขนาด  อาจพบอาการ คลื่นไส้ อาเจียน และมี	 ประจำเดือนมาเล็กน้อย 
- ระหว่างใช้ยามินิพิล ควรหลีกเลี่ยงการออกแดดจัดโดยตรง เพราะอาจเกิดผื่นแพ้แสงแดดได้ง่าย 
- การใช้ยาฮอร์โมนคุมกำเนิดที่รวมถึงยามินิพิล ควรต้องเรียนรู้การตรวจสอบการเปลี่ยนแปลงของร่างกายตนเองร่วมด้วย เช่น การตรวจคลำเต้านมด้วยตนเองว่า มีก้อนเนื้ออะไรผิดปกติหรือไม่  ปวดศีรษะไมเกรนบ่อย  หรือมีหลอดเลือดขอดเพิ่มขึ้นหรือไม่ ซึ่งหากพบอาการผิดปกติต่างๆดังกล่าวต้องรีบพบแพทย์/มาโรงพยาบาล 
- ควรตรวจร่างกายประจำปี เพื่อตรวจสอบ และควบคุมความผิดปกติต่างๆของร่างกายจากการใช้ยาคุมกำเนิด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยามินิพิลด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร   และสมุนไพร ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บhaamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// มินิพิลมีปฏิกิริยาระหว่างยากับยาตัวอื่นอย่างไร? ///// 
ยามินิพิลมีปฏิกิริยาระหว่างยากับยาตัวอื่น เช่น 
- การใช้ยามินิพิล/Desogestrel ร่วมกับยา Phenobarbital,  Amprenavir,  Boceprevir/ยาต้านไวรัส,  Carbamazepine,  Griseofluvin,  Rifampin,  Clarithromycin,  อาจทำให้ประสิทธิภาพการคุมกำเนิดของยามินิพิลด้อยลงไป  หากไม่มีความจำเป็นใดๆ  ควรหลีกเลี่ยงการใช้ยาร่วมกัน 
- การใช้ Desogestrel ร่วมกับยารักษาโรคเบาหวาน อย่างเช่น  Metformin,  Glimepiride,  อาจทำให้ประสิทธิภาพการควบคุมน้ำตาลในเลือดด้อยลงไป  หากจำเป็นต้องใช้ยาร่วมกัน    แพทย์จะปรับขนาดรับประทานให้เหมาะสมเป็นกรณีไป 
- การใช้ Desogestrel ร่วมกับยา Theophylline  อาจทำให้ระดับความเข้มข้นของยา Theophylline ในกระแสเลือดเพิ่มขึ้น จนอาจทำให้ผู้ป่วยได้รับอาการข้างเคียงจากยา Theophylline สูงขึ้น   กรณีที่จำเป็นต้องใช้ยาร่วมกัน   แพทย์จะปรับขนาดรับประทานให้เหมาะสมเป็นรายบุคคลไป 
- การใช้ Desogestrel ร่วมกับยา Diltiazem  อาจทำให้ระดับของยา Desogestrel ในกระแสเลือดเพิ่มสูงขึ้นจนส่งผลให้เกิดผลข้างเคียงสูงขึ้น   หากจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีบุคคลไป 
 
 ///// ควรเก็บรักษามินิพิลอย่างไร? ///// 
ควรเก็บยามินิพิลภายใต้อุณหภูมิ 2 – 30 องศาเซลเซียส(Celsius)  ห้ามเก็บยาในช่องแช่แข็งของตู้เย็น  เก็บยาในภาชนะที่ปิดมิดชิด พ้นแสงแดด  ความร้อนและความชื้น เก็บยาให้พ้นมือเด็กและสัตว์เลี้ยง  และไม่เก็บยาในห้องน้ำหรือในรถยนต์ 
 ///// มินิพิลมีชื่ออื่นอีกไหม? ผลิตจากบริษัทอะไรบ้าง? ///// 
ยามินิพิล ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ในต่างประเทศ เช่น  Camila, Errin, Heather, Jolivette, Micronor, Nor-Q.D, Norethindrone, Cerelle, Norgestrel, Femulen, Norgeston, Noriday 
 ///// บรรณานุกรม ///// 
http://www.mayoclinic.org/tests-procedures/minipill/basics/why-its-done/prc-20012857[2016,Nov12] 
http://www.mims.com/thailand/drug/info/cerazette/?type=brief[2016,Nov12] 
http://www.netdoctor.co.uk/conditions/sexual-health/a2226/the-mini-pill-progestogen-only-pill-or-pop/[2016,Nov12] 
http://www.netdoctor.co.uk/medicines/sexual-health/a8922/aizea-desogestrel/[2016,Nov12] 
http://www.mims.com/thailand/drug/info/cerazette/dosage[2016,Nov12] 
https://www.drugs.com/uk/pdf/leaflet/825858.pdf[2016,Nov12] 
http://www.mims.com/thailand/drug/info/desogestrel/?q=desogestrel&amp;mtype=generic[2016,Nov12]
