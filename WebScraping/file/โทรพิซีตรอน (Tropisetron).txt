โทรพิซีตรอน (Tropisetron)
 ///// บทนำ ///// 
ยาโทรพิซีตรอน(Tropisetron หรือ Tropisetron hydrochloride) เป็นยาในกลุ่ม เซโรโทนิน 5เอชที 3 รีเซ็ปเตอร์ แอนตาโกนิสต์(Serotonin 5-HT3 receptor antagonist) วางจัดจำหน่ายโดยบริษัท Novartis ในแถบยุโรป ออสเตรเลีย  นิวซีแลนด์  ญี่ปุ่น เกาหลีใต้ และฟิลิปปินส์   ทางคลินิก นำยานี้มาใช้ป้องกันอาการคลื่นไส้อาเจียนในผู้ป่วยมะเร็งที่ต้องการเข้ารับการรักษาด้วยยาเคมีบำบัด 
ยาโทรพิซีตรอนมีรูปแบบผลิตภัณฑ์ยาเป็นยารับประทานและยาฉีด  กรณียารับประทาน ยาจะถูกดูดซึมจากระบบทางเดินอาหารเข้าร่างกาย และมีความเข้มข้นในเลือดสูงสุดภายในประมาณ 3 ชั่วโมงหลังรับประทาน  ตัวยาในเลือดจะเข้าจับกับพลาสมาโปรตีนประมาณ 71%  ตับจะคอยเปลี่ยนโครงสร้างทางเคมีของยานี้อย่างต่อเนื่อง  ซึ่งร่างกายต้องใช้เวลาประมาณ 6 - 8 ชั่วโมงในการกำจัดยานี้ออกจากร่างกาย โดยผ่านทิ้งไปปัสสาวะและบางส่วนไปกับอุจจาระ 
สำหรับข้อห้ามใช้ยาโทรพิซีตรอนในผู้ป่วยบางกลุ่มที่ควรทราบ ดังนี้ เช่น 
- เป็นผู้ที่มีประวัติแพ้ยาโทรพิซีตรอน 
- อยู่ในภาวะตั้งครรภ์ หรืออยู่ในภาวะให้นมบุตร ด้วยยังไม่มีข้อมูลทางคลินิกอย่าง              แน่ชัดว่ายานี้สามารถส่งผลต่อทารกในครรภ์ หรือส่งผ่านจากน้ำนมของมารดาไปถึงทารกได้หรือไม่ 
นอกจากนี้ หากผู้ป่วยมีโรคประจำตัวก็ควรต้องแจ้งให้ แพทย์ พยาบาล เภสัชกร ทราบก่อนทำการรักษาทุกครั้ง  โดยเฉพาะ โรคไต  โรคตับ  โรคหัวใจ  โรคความดันโลหิตสูงที่ยังไม่สามารถควบคุมได้  หรือกรณีที่มีการใช้ยาอื่นๆบางประเภท ก็อาจเกิดปฏิกิริยาระหว่างยาโทรพิซีตรอนกับยาโทรพิซีตรอนได้ อย่างเช่นยา  Rifampicin,   Phenobarbital,  ยารักษาโรคหัวใจบางตัว รวมถึงยาต้านเศร้าประเภท Serotonergic drug 
ระหว่างการใช้ยาโทรพิซีตรอนนี้ หากพบ อาการหัวใจเต้นผิดปกติ เป็นลม ผื่นคัน อึดอัด/หายใจไม่ออก/หายใจลำบาก   ตัวบวม ย่อมแสดงถึงอาการแพ้ยานี้  จะต้องหยุดใช้ยานี้ทันที และรีบนำผู้ป่วยมาพบแพทย์/มารงพยาบาลทันที/ฉุกเฉิน 
การใช้ยาโทรพิซีตรอนได้อย่างเหมาะสมและปลอดภัย ควรต้องเป็นไปตามคำสั่งของแพทย์ผู้รักษาเท่านั้น และผู้ป่วยจะต้องใช้ยานี้อย่างมีวินัย เช่น  รับประทานยานี้ตรงเวลา  ไม่ปรับขนาดการรับประทานยานี้ด้วยตนเองซึ่งจะส่งผลดีต่อตัวผู้ป่วยเอง 
 ///// โทรพิซีตรอนมีสรรพคุณ(คุณสมบัติ)อย่างไร? ///// 
ยาโทรพิซีตรอนมีสรรพคุณ/ข้อบ่งใช้ เช่น 
- รักษาและบรรเทาอาการ คลื่นไส้ อาเจียน ในผู้ป่วยที่ต้องได้รับยาเคมีบำบัด 
- รักษาและบรรเทาอาการคลื่นไส้ อาเจียนหลังการผ่าตัด 
 ///// โทรพิซีตรอนมีกลไกการออกฤทธิ์อย่างไร? ///// 
กลไกการออกฤทธิ์ของยาโทรพิซีตรอนคือ ตัวยาจะแสดงฤทธิ์เป็น 5-HT3 receptor antagonist  โดยตัวยาจะเข้ารวมตัวกับตัวรับ(Receptor)ชนิด 5-HT3 receptor(5-hydroxytryptamine receptor) ในสมอง  ส่งผลให้เกิดการยับยั้งอาการคลื่นไส้ อาเจียน และทำให้อาการของผู้ป่วยดีขึ้นเป็นลำดับ 
 ///// โทรพิซีตรอนมีรูปแบบการจัดจำหน่ายอย่างไร? ///// 
ยาโทรพิซีตรอน มีรูปแบบการจัดจำหน่าย เช่น 
- ยาฉีด ขนาด 2 มิลลิกรัม/2 มิลลิลิตร  และ 5 มิลลิกรัม/5 มิลลิลิตร 
- ยารับประทานชนิดแคปซูล ขนาด 5 มิลลิกรัม/แคปซูล 
 ///// โทรพิซีตรอนมีขนาดการบริหารยาอย่างไร? ///// 
ยาโทรพิซีตรอนมีขนาดการบริหารยา/ใช้ยา เช่น 
ก.	สำหรับป้องกันอาการคลื่นไส้อาเจียนหลังการผ่าตัด: 
- ผู้ใหญ่: ให้ยาขนาด 2 มิลลิกรัมเข้าทางหลอดเลือดดำ ก่อนเข้ารับการผ่าตัด
หรือหลังการผ่าตัดแล้วมีอาการคลื่นไส้-อาเจียน  สามารถฉีดยาขนาด 2 มิลลิกรัม เข้าหลอดเลือดดำได้เช่นกัน 
ข.สำหรับบำบัดอาการคลื่นไส้อาเจียนที่มีสาเหตุจากการได้รับยาเคมีบำบัด: 
- ผู้ใหญ่: ให้ยาขนาด 5 มิลลิกรัมเข้าทางหลอดเลือดดำก่อนเข้ารับการทำเคมีบำบัด	จากนั้นให้รับประทานยาขนาด 5 มิลลิกรัมก่อนอาหารเช้า 1 ชั่วโมง เป็นเวลา 5 วัน  บางครั้งแพทย์อาจต้องให้ยา Dexamethasone ร่วมด้วย  ทั้งนี้ต้องเป็นไปตามคำสั่งของแพทย์ผู้รักษาแต่เพียงผู้เดียว 
อนึ่ง: 
- สำหรับยาฉีด ให้เตรียมยาโดยผสมตัวยากับสารน้ำ  Sodium chloride 0.9% หรือสารน้ำ Glucose 5% หรือ Ringer's solution ตามคำแนะนำในเอกสารกำกับยา 
- สำหรับยารับประทาน: ควรรับประทานยานี้ตรงเวลาในแต่ละวัน 
- เด็ก:  การใช้ยานี้กับเด็ก ควรต้องเป็นไปตามดุลยพินิจของแพทย์ผู้รักษาเท่านั้น 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น  ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโทรพิซีตรอน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาโทรพิซีตรอน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาโทรพิซีตรอน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มขนาดรับประทานเป็น 2เท่า 
อย่างไรก็ดี เพื่อประสิทธิผลของการรักษา ควรรับประทานยาโทรพิซีตรอน ตรงเวลา 
 ///// โทรพิซีตรอนมีผลไม่พึงประสงค์อย่างไร? ///// 
การใช้ยาโทรพิซีตรอนอาจก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกายดังนี้ เช่น 
- ผลต่อระบบประสาท:  เช่น ปวดศีรษะ  วิงเวียน  อ่อนแรง  หน้าแดง 
- ผลต่อระบบทางเดินอาหาร:  เช่น ปวดท้อง  ท้องเสียหรือท้องผูก  เบื่ออาหาร 
- ผลต่อสภาพจิตใจ:  เช่น เห็นภาพหลอน 
*กรณีได้รับยานี้เกินขนาด อาจสังเกตได้จากอาการ เห็นภาพหลอน  มีความดันโลหิตสูง  เกิดอาการชัก  หากพบอาการเหล่านี้ ต้องรีบนำผู้ป่วยส่งโรงพยาบาลทันที/ฉุกเฉิน 
 ///// มีข้อควรระวังการใช้โทรพิซีตรอนอย่างไร? ///// 
มีข้อควรระวังการใช้ยาโทรพิซีตรอน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีตั้งครรภ์ และสตรีที่อยู่ในภาวะให้นมบุตร 
- ห้ามปรับขนาดรับประทานด้วยตนเอง และควรรับประทานยานี้ตรงเวลา 
- หากพบอาการแพ้ยานี้ เช่น  หายใจไม่ออก/หายใจลำบาก  แน่นหน้าอก  มีผื่นคัน เกิดอาการตัวบวม  ต้องหยุดใช้ยานี้ทันที และรีบพาผู้ป่วยมาพบแพทย์/มาโรงพยาบาลโดยเร็ว ทันที/ฉุกเฉิน 
- ปฏิบัติตามคำแนะนำของ แพทย์ พยาบาล เภสัชกร และมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึงยาแผนปัจจุบันทุกชนิด (รวมยาโทรพิซีตรอนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติ          ตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// โทรพิซีตรอนมีปฏิกิริยาระหว่างยากับยาตัวอื่นอย่างไร? ///// 
ยาโทรพิซีตรอนมีปฏิกิริยาระหว่างยากับยาตัวอื่น เช่น 
- การใช้ยาโทรพิซีตรอนร่วมกับยารักษาอาการหัวใจเต้นผิดจังหวะ,  กลุ่มยาเบต้า   บล็อกเกอร์(Beta blocker)  อาจเกิดความเสี่ยงที่จะทำให้หัวใจของผู้ป่วยเต้นผิดจังหวะ  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- การใช้ยาโทรพิซีตรอนร่วมกับยา Tramadol  และ Paracetamol  อาจทำให้ฤทธิ์ลดอาการเจ็บปวดของ Tramadol  และของ Paracetamol ด้อยลงไป  หากจำเป็นต้องใช้ยาร่วมกัน   แพทย์จะปรับขนาดการใช้ยาให้เหมาะสมเป็นกรณีไป 
 ///// ควรเก็บรักษาโทรพิซีตรอนอย่างไร? ///// 
ควรเก็บยาโทรพิซีตรอน ชนิดรับประทานภายใต้อุณหภูมิ 30 องศาเซลเซียส(Celsius)  สำหรับยาฉีดที่มีการเจือจางเป็นสารละลายแล้ว  ควรเก็บภายใต้อุณหภูมิ 2 – 8 องศาเซลเซียส  และเก็บได้ไม่เกิน 24 ชั่วโมง 
ยานี้ทุกรูปแบบ ห้ามเก็บในช่องแช่แข็งตู้เย็น  ไม่เก็บยาชนิดรับประทานในห้องน้ำหรือในรถยนต์ เก็บยาในภาชนะที่ปิดมิดชิด พ้นแสงแดด ความร้อนและความชื้น และ เก็บยาให้พ้นมือเด็กและสัตว์เลี้ยง 
 ///// โทรพิซีตรอนมีชื่ออื่นอีกไหม? ผลิตจากบริษัทอะไรบ้าง? ///// 
ยาโทรพิซีตรอน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Setrovel, Tropindol 
 ///// บรรณานุกรม ///// 
https://en.wikipedia.org/wiki/Tropisetron  [2016,Sept3] 
http://www.mims.com/thailand/drug/info/tropisetron/?type=brief&amp;mtype=generic   [2016,Sept3] 
http://www.news-medical.net/drugs/Navoban.aspx [2016,Sept3] 
http://www.mims.com/thailand/drug/info/navoban/  [2016,Sept3]
