เตตราเบนาซีน (Tetrabenazine)
 ///// บทนำ ///// 
ยาเตตราเบนาซีน(Tetrabenazine) เป็นยาที่นำมารักษา “โรคฮันติงตัน(Huntington's disease)” หรือที่เรียกว่า “โรคฮันติงตัน โคเรีย(Huntington's chorea)” เป็นโรคทางพันธุกรรมที่พบได้น้อยมาก โดยผู้ป่วยจะมีความผิดปกติจากเซลล์สมองตายส่งผลให้มีอาการทางอารมณ์และจิตใจผิดปกติ  อีกทั้งทำให้การประสานงานและการเคลื่อนไหวของร่างกายผิดปกติ  พัฒนาการของโรคนี้จะทำให้ความสามารถทางกายภาพของผู้ป่วยถดถอยและเกิดภาวะสมองเสื่อมในที่สุด โรคนี้สามารถพบได้ระหว่างอายุ 30 ถึง 50 ปี  นักวิทยาศาสตร์เชื่อว่ายาเตตราเบนาซีนจะทำให้ปริมาณสารสื่อประสาทประเภทโมโนเอมีน (Monoamine, สารสื่อประสาทที่เกี่ยวข้องในการทำงานของสมอง เช่น การรับรู้ อารมณ์ การตื่นตัว และความจำ)มีปริมาณลดลงและส่งผลให้อาการป่วยดีขึ้น  รูปแบบเภสัชภัณฑ์ของยาเตตราเบนาซีนคือยารับประทาน  ตัวยาในร่างกายจะถูกทำลายโดยตับ และถูกขับทิ้งไปกับปัสสาวะและอุจจาระ 
อนึ่ง มีผู้ป่วยบางกลุ่มที่ถูกจำกัดและห้ามใช้ยาเตตราเบนาซีน  อาทิ 
- ผู้ป่วยที่มีประวัติชอบทำร้ายตนเอง  ผู้ป่วยที่มีภาวะซึมเศร้าที่ยังรักษาไม่ได้  	  อาการป่วยดังกล่าวจะรุนแรงมากขึ้นหากได้รับยาเตตราเบนาซีน 
- ผู้ที่มีสภาวะตับทำงานลดลง  การใช้ยาเตตราเบนาซีนกับผู้ป่วยกลุ่มนี้จะทำให้ตัวยาเตตราเบนาซีนสะสมในร่างกายได้นานมากขึ้นจนเป็นเหตุให้ได้รับอาการข้างเคียง(ผลข้างเคียง)จากยานี้ที่สูงขึ้นตามมา 
- ผลข้างเคียงประการหนึ่งของยานี้ คือ ทำให้ความดันโลหิตต่ำ จึงถือเป็นเหตุผลห้ามใช้ยานี้กับผู้ที่มี โรคหัวใจ ชนิดที่มีหัวใจเต้นผิดปกติ 
- ยาบางประเภทที่ใช้ร่วมกับยาเตตราเบนาซีนสามารถส่งผลกระตุ้นให้หัวใจเต้นผิดปกติจึงถือเป็นข้อห้ามใช้ยาร่วมกัน  ยากลุ่มดังกล่าว เช่นยา  Moxifloxacin, 	  Amiodarone, Sotalol, Quinidine, Procainamide, Chlorpromazine,  	  	  Thioridazine, Ziprasidone 
- ผู้ที่ได้รับยากลุ่ม MAOI (อย่างเช่นยา Phenelzine) จะทำให้ลดประสิทธิภาพการรักษาขอยาเตตราเบนาซีน, หรือ การใช้ยา Reserpine  จะเป็นกลุ่มยาที่สนับสนุนให้เกิดอาการข้างเคียงจากยาเตตราเบนาซีนได้มากยิ่งขึ้น    ทั้งนี้การจะใช้ยาเตตราเบนาซีน ต้องเว้นระยะเวลาและหยุดใช้ยา MAOI และ Reserpine ไปแล้วอย่างน้อย 20 วัน 
- สตรีมีครรภ์/ตั้งครรภ์  สตรีในภาวะให้นมบุตร ล้วนเป็นกลุ่มเสี่ยงต่อการใช้ยาหลายประเภทที่จะเกิดผลข้างเคียงจากยาที่รุนแรง ซึ่งรวมถึงยาเตตราเบนาซีน  การจะใช้ยาเตตราเบนาซีนกับผู้ป่วยกลุ่มนี้หรือไม่นั้น ขึงต้องขึ้นอยู่กับดุลยพินิจของแพทย์แต่ผู้เดียว 
- ผู้ป่วยที่ได้รับยานี้ ห้ามปรับขนาดรับประทานยาเพิ่มขึ้นด้วยตนเอง   และมีรายงานทางคลินิกพบว่า การใช้ยานี้เป็นเวลานานๆสามารถส่งผลต่อการเคลื่อนไหวผิดปกติของกล้ามเนื้อร่างกาย  กรณีเกิดเหตุการณ์เหล่านี้ ควรต้องรีบพาผู้ป่วยไปพบแพทย์/ไปโรงพยาบาลโดยเร็ว ไม่ต้องรอถึงวันแพทย์นัด 
- การใช้ยานี้ ต้องอาศัยความต่อเนื่องตามแพทย์สั่ง หากหยุดใช้ยานี้กะทันหัน จะทำให้เกิดความผิดปกติของการควบคุมการเคลื่อนไหวของร่างกายภายใน 12–18 ชั่วโมง หลังหยุดรับประทานยา 
ผู้ป่วยที่ใช้ยาเตตราเบนาซีนเป็นประจำ  ต้องมาพบแพทย์เพื่อตรวจร่างกายโดยเฉพาะอย่างยิ่ง ตรวจการทำงานของตับและหัวใจว่า เกิดความผิดปกติหรือไม่ 
*กรณีมีข้อผิดพลาดจากการรับประทานทำให้ผู้ป่วยได้รับยาเตตราเบนาซีนเกินขนาด จะพบอาการการทำงานของกล้ามเนื้อร่างกายผิดปกติ   รู้สึกสับสน  ท้องเสีย  ประสาทหลอน  ผิวหนังมีสีแดง  ง่วงนอน หรือวิงเวียน อย่างรุนแรง  เหงื่อออกมาก และมีอาการตัวสั่น  หากพบเห็นผู้ที่ได้รับยานี้เกินขนาด ต้องรีบนำผู้ป่วยส่งโรงพยาบาลทันที/ฉุกเฉิน 
ทั้งนี้ ในตลาดยาแผนปัจจุบัน เราจะพบเห็นการจัดจำหน่ายยาเตตราเบนาซีนภายใต้ชื่อการค้าว่า Xenazine และ Nitoman 
 
 ///// เตตราเบนาซีนมีสรรพคุณ(คุณสมบัติ)อย่างไร? ///// 
ยาเตตราเบนาซีนมีสรรพคุณ/ข้อบ่งใช้ เช่น 
- บำบัดรักษาโรคฮันติงตัน (Huntington’s disease) 
 
 ///// เตตราเบนาซีนมีกลไกการออกฤทธิ์อย่างไร? ///// 
ยาเตตราเบนาซีน มีกลไกการออกฤทธิ์ โดยตัวยาจะลดปริมาณสารสื่อประสาทในสมองประเภท Monoamine เช่น Dopamine, Serotonin, Norepinephrine,  ส่งผลทำให้ร่างกายสามารถรักษาสมดุลการเคลื่อนไหวได้ใกล้เคียงปกติ และเป็นเหตุให้เกิดฤทธิ์การรักษาได้ตามสรรพคุณ 
 
 ///// เตตราเบนาซีนมีรูปแบบการจัดจำหน่ายอย่างไร? ///// 
ยาเตตราเบนาซีนมีรูปแบบการจัดจำหน่าย เช่น 
- ยาเม็ดชนิดรับประทาน ที่มีส่วนประกอบ Tetrabenazine 12.5 และ 25 มิลลิกรัม/เม็ด 
 
 ///// เตตราเบนาซีนมีขนาดรับประทานอย่างไร? ///// 
ยาเตตราเบนาซีน มีขนาดรับประทาน เช่น 
- ผู้ใหญ่: เริ่มต้นรับประทานยา 12.5 มิลลิกรัม วันละ1ครั้ง ก่อนหรือหลังอาหารเช้าแพทย์อาจปรับขนาดรับประทานเพิ่มอีก 12.5–25 มิลลิกรัม โดยแบ่งรับประทาน
เป็น 3 ครั้ง/วัน  ขนาดรับประทานสูงสุดไม่เกิน 200 มิลลิกรัม/วัน 
- เด็ก:  การใช้ยานี้ในเด็กอยู่ในดุลพินิจของแพทย์เป็นกรณีๆไป 
อนึ่ง: 
- การปรับขนาดรับประทานยานี้เพิ่มขึ้นหรือลดลง ต้องเป็นไปตามคำสั่งแพทย์ 
- ห้ามหยุดใช้ยานี้โดยกะทันหันด้วยจะทำให้เกิดภาวะถอนยาตามมา 
*****หมายเหตุ:  ขนาดยาและระยะเวลาในการใช้ยาที่ระบุในบทความนี้ เป็นเพียง
ตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยา ควรแจ้งแพทย์/พยาบาล และเภสัชกรอย่างไร? ///// 
เมื่อมีการสั่งยาทุกชนิดรวมยาเตตราเบนาซีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคตับ   โรคหัวใจ  รวมทั้งกำลังกินยา/ใช้ยาอะไรอยู่  เพราะยาเตตราเบนาซีน อาจส่งผลให้อาการของโรคเหล่านั้นรุนแรงขึ้นหรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเตตราเบนาซีน  สามารถรับประทานเมื่อนึกขึ้นได้  ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มปริมาณยาเป็น 2เท่า  ให้รับประทานยาขนาดปกติ 
แต่อย่างไรก็ดี การลืมรับประทานยาเตตราเบนาซีน  อาจก่อให้เกิดอาการถอนยาตามมา 
 
 ///// เตตราเบนาซีนมีผลไม่พึงประสงค์อย่างไร? ///// 
ยาเตตราเบนาซีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น  คลื่นไส้ อาเจียน  ปวดท้อง  ท้องผูกหรือ ท้องเสีย 
- ผลต่อระบบประสาท:  เช่น  ง่วงนอน  วิงเวียน  ปวดศีรษะ  การทรงตัวทำได้ยาก  ตัวสั่น 
- ผลต่อระบบทางเดินปัสสาวะ:    เช่น ปัสสาวะขัด 
- ผลต่อระบบทางเดินหายใจ:  เช่น  โรคติดเชื้อทางเดินหายใจ  หายใจขัด/หายใจลำบาก   ปอดบวม 
- ผลต่อผิวหนัง:   เช่น  เหงื่อออกมาก  เกิดผื่นคันตามผิวหนัง 
- ผลต่อระบบกล้ามเนื้อและกระดูก:  เช่น  กล้ามเนื้อหดเกร็งและแข็ง 
- ผลต่อระบบการเผาผลาญพลังงานของร่างกาย:   เช่น  เบื่ออาหาร 
- ผลต่อระบบเลือด:  เช่น  มีภาวะเม็ดเลือดขาวต่ำ 
- ผลต่อระบบหัวใจและหลอดเลือด:  เช่น  ความดันโลหิตต่ำ 
- ผลต่อสภาพจิตใจ:  เช่น  นอนไม่หลับ    ซึม    วิตกกังวล   กระสับกระส่าย  รู้สึกฉุนเฉียวง่าย 
- ผลต่อตา:  เช่น  ตากลัวแสง 
 
 ///// มีข้อควรระวังการใช้เตตราเบนาซีนอย่างไร? ///// 
มีข้อควรระวังการใช้ยาเตตราเบนาซีน เช่น 
- ห้ามใช้กับผู้ที่แพ้ยานี้ 
- ห้ามปรับขนาดการใช้ยานี้ด้วยตนเอง และให้ใช้ยาตามที่แพทย์แนะนำ 
- ห้ามใช้ยาที่มีสภาพเปลี่ยนไปจากเดิม เช่น เม็ดยาแตกหัก 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร และเด็ก 
- ห้ามหยุดการใช้ยานี้อย่างกะทันหัน 
- กรณีที่ใช้ยานี้แล้วไม่ได้ผล ให้รีบกลับมาปรึกษาแพทย์/มาโรงพยาบาลโดยไม่ต้องรอถึงวันแพทย์นัด 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเตตราเบนาซีนด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เตตราเบนาซีนมีปฏิกิริยาระหว่างยากับยาตัวอื่นอย่างไร? ///// 
ยาเตตราเบนาซีนมีปฏิกิริยาระหว่างยากับยาตัวอื่น เช่น 
- ห้ามใช้ยาเตตราเบนาซีนร่วมกับยา Amoxapine , Promethazine, เพราะจะทำให้หัวใจเต้นผิดจังหวะ รวมถึงมีอาการคล้ายเป็นโรคพาร์กินสันเกิดขึ้น 
- หลีกเลี่ยงการใช้ยาเตตราเบนาซีนร่วมกับ Diphenhydramine ด้วยจะทำให้มีอาการ วิงเวียน  ง่วงนอน  รู้สึกสับสน ตามมา 
- ห้ามใช้ยาเตตราเบนาซีนร่วมกับยา Selegiline ด้วยจะทำให้เกิดความดันโลหิตสูงมากจนอาจเป็นอันตรายจนถึงขั้นเสียชีวิต 
- หลีกเลี่ยงการใช้ยาเตตราเบนาซีนร่วมกับยา Fluphenazine ด้วยจะทำให้เกิดภาวะหัวใจเต้นผิดจังหวะ และได้รับอาการข้างเคียงจากยา Fluphenazine สูงขึ้นตามมา 
 ///// ควรเก็บรักษาเตตราเบนาซีนอย่างไร? ///// 
ควรเก็บยาเตตราเบนาซีนภายใต้อุณหภูมิ 25 องศาเซลเซียส(Celsius)  ห้ามเก็บยาในช่องแช่แข็งตู้เย็น  เก็บยาให้พ้นมือเด็กและสัตว์เลี้ยง  ไม่เก็บยาในห้องน้ำหรือในรถยนต์  และเก็บยาในภาชนะที่ปิดมิดชิด พ้นแสง/แสงแดด ความร้อนและความชื้น 
 ///// เตตราเบนาซีนมีชื่ออื่นอีกไหม? ผลิตจากบริษัทอะไรบ้าง? ///// 
ยาเตตราเบนาซีน มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าอื่นของยานี้ เช่น  Revocon, Tetmodis 
 ///// บรรณานุกรม ///// 
https://www.drugs.com/cdi/tetrabenazine.html[2017,Aug19] 
https://www.accessdata.fda.gov/drugsatfda_docs/label/2008/021894lbl.pdf[2017,Aug19] 
http://www.mims.com/thailand/drug/info/tetrabenazine/?type=brief&amp;mtype=generic[2017,Aug19] 
http://www.lundbeck.com/upload/us/files/pdf/Products/Nitoman_PIL_IE_EN.pdf[2017,Aug19] 
https://en.wikipedia.org/wiki/Tetrabenazine[2017,Aug19] 
https://www.drugs.com/drug-interactions/tetrabenazine-index.html?filter=3&amp;generic_only=[2017,Aug19]
