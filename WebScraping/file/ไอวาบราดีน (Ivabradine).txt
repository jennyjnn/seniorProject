ไอวาบราดีน (Ivabradine)
 ///// บทนำ ///// 
ยาไอวาบราดีน(Ivabradine หรือ S-16257) เป็นยาที่ช่วยลดอัตราการเต้นของหัวใจ มีกลไกการออกฤทธิ์ที่แตกต่างจากยากลุ่ม Beta blockers และกลุ่ม Calcium channel blockers   ทางคลินิกนำมาใช้บำบัดอาการเจ็บหน้าอก และอาการหัวใจล้มเหลว   รูปแบบยาแผนปัจจุบันของยานี้จะเป็นยาชนิดรับประทาน  โดยตัวยานี้จะถูกดูดซึมจากระบบทางเดินอาหารเข้าสู่กระแสเลือดเพียงประมาณ 40%  จากนั้นยาไอวาบราดีนในเลือด ก็จะเข้าจับกับพลาสมาโปรตีนประมาณ 70% ก่อนที่จะถูกส่งไปทำลายโครงสร้างที่ตับ   ร่างกายต้องใช้เวลาประมาณ 2 ชั่วโมงเป็นอย่างต่ำในการกำจัดยานี้ออกไปกับปัสสาวะและกับอุจจาระ 
ข้อจำกัดของการใช้ยาไอวาบราดีนกับผู้บริโภค/ผู้ป่วยที่ควรทราบมีดังนี้ คือ 
- ห้ามใช้กับผู้ป่วยด้วยโรคหัวใจล้มเหลวแบบเฉียบพลัน (Acute decompensated 	 heart failure) หรือ ผู้ที่มีความดันโลหิตต่ำกว่า 90/50 มิลลิเมตรปรอท 
- ห้ามใช้กับผู้ป่วยโรคหัวใจชนิดต่างๆ อย่าง Sick sinus syndrome,  Sinoatrial block,  ผู้ที่มีอัตราการเต้นของหัวใจขณะร่างกายหยุดพักต่ำกว่า 60 ครั้งต่อนาที,  ผู้ที่มีภาวะโรคตับระยะรุนแรง 
- ห้ามใช้ร่วมกับ ยา CYP3A4 inhibitors คือยาที่มีฤทธิ์ยับยั้งการทำงานของเอนไซม์ ไซโตโครมพี450 3เอ4 (Cytochrome P450 3A4 ย่อว่า  CYP3A4, เอนไซม์ในร่างกายที่เกี่ยวข้องกับการทำลายยาต่างๆ)  ยาCYP3A4 inhibitors เช่น ยา  Ritonavir, Clarithromycin, Ketoconazole 
- ระวังการใช้ยานี้กับสตรีตั้งครรภ์  สตรีที่อยู่ในภาวะให้นมบุตร รวมถึงผู้ป่วยที่ต้องใช้เครื่องกระตุ้นการเต้นของหัวใจ (Pacemaker) เพื่อให้อาการเจ็บหน้าอก จากภาวะกล้ามเนื้อหัวใจขาดเลือด(Angina) ดีขึ้น 
ทั้งนี้ ผู้ป่วยจะต้องรับประทานยาไอวาบราดีน ตรงเวลาและตามขนาดที่แพทย์สั่งจ่าย ซึ่งยานี้ควรรับประทานพร้อมอาหาร 
ระหว่างที่ได้รับยาไอวาบราดีน ผู้ป่วยอาจมีความผิดปกติของการมองเห็น จึงควรหลีกเลี่ยงการขับขี่ยวดยานพาหนะต่างๆ รวมไปถึงการทำงานกับเครื่องจักร เพราะจะเกิดอุบัติเหตุได้ง่าย   หลีกเลี่ยงการรับประทานยานี้ร่วมกับน้ำผลไม้อย่าง Grape fruit juice และต้องหมั่นตรวจตราความดันโลหิต และอัตราการเต้นของหัวใจว่า ยังเป็นปกติดีหรือไม่ตามคำแนะนำของแพทย์ผู้รักษา พยาบาล และ/หรือเภสัชกร  และผู้ป่วยอาจได้รับการตรวจคลื่นไฟฟ้าหัวใจ (ECG) จากแพทย์ผู้รักษา/สถานพยาบาลเป็นระยะๆ 
สำหรับประเทศไทยโดยคณะกรรมการอาหารและยา ได้กำหนดให้ยาไอวาบราดีน เป็นยาควบคุมพิเศษ   ที่มีใช้แต่ในสถานพยาบาล ซึ่งต้องมีใบสั่งจ่ายยาจากแพทย์กำกับเท่านั้น 
 
 ///// ไอวาบราดีนมีสรรพคุณ(คุณสมบัติ)อย่างไร? ///// 
ยาไอวาบราดีนมีสรรพคุณ/ข้อบ่งใช้ เช่น 
- บำบัดรักษาอาการหัวใจล้มเหลว (Congestive heart failure) 
- บำบัดอาการเจ็บหน้าอกจากภาวะกล้ามเนื้อหัวใจขาดเลือด (Chronic stable angina  pectoris in coronary artery disease patients with normal sinus rhythm) 
 ///// ไอวาบราดีนมีกลไกการออกฤทธิ์อย่างไร? ///// 
กลไกการออกฤทธ์ของยาไอวาบราดีนคือ ตัวยาจะออกฤทธิ์ยับยั้งกระแสประสาทที่กระตุ้นการเต้นของหัวใจ  ส่งผลให้อัตราการเต้นของหัวใจลดต่ำลง โดยทำให้จังหวะการคลายตัวของหัวใจทำได้อย่างสม่ำเสมอ   จากผลดังกล่าว ทำให้มีเลือดมาเลี้ยงบริเวณหัวใจได้เพียงพอมากขึ้น และยังทำให้หัวใจไม่ทำงานหนักมากจนเกินไป  จากกลไกนี้ จึงก่อให้เกิดฤทธิ์ของการรักษาตามสรรพคุณ 
 ///// ไอวาบราดีนมีรูปแบบการจัดจำหน่ายอย่างไร? ///// 
ยาไอวาบราดีนมีรูปแบบการจัดจำหน่าย เช่น 
- ยาเม็ดชนิดรับประทาน ขนาด 5 และ 7.5 มิลลิกรัม/เม็ด 
 ///// ไอวาบราดีนมีขนาดรับประทานอย่างไร? ///// 
ยาไอวาบราดีนมีขนาดรับประทาน เช่น 
- ผู้ใหญ่: เริ่มต้นรับประทานครั้งละ 5 มิลลิกรัม วันละ 2 ครั้ง เช้า-เย็น พร้อมอาหาร ขนาดรับประทานสูงสุดไม่เกินครั้งละ 7.5 มิลลิกรัม เช้า-เย็น 
- ผู้ใหญ่อายุตั้งแต่ 75 ปีขึ้นไป: รับประทานครั้งละ 2.5 มิลลิกรัม วันละ 2 ครั้ง เช้า-เย็น 
- เด็ก: ทางคลินิก ยังไม่มีข้อมูลเรื่องผลข้างเคียงของยานี้ในเด็ก อย่างชัดเจน การใช้ยานี้ในเด็ก  จึงอยู่ในดุลพินิจของแพทย์ผู้รักษาเป็นกรณีไป 
*อนึ่ง: 
- ระหว่างการรักษา แพทย์อาจปรับขนาดรับประทานยานี้ทุก 3-4สัปดาห์ โดยประเมินจากอาการผู้ป่วยต่อการตอบสนองต่อยานี้ เช่น สัญญาณชีพ เป็นต้น  โดยร่วมกับดุลพินิจของแพทย์ผู้รักษา 
- ห้ามใช้ยานี้กับผู้ป่วยโรคตับระยะรุนแรง 
*****หมายเหตุ:	 ขนาดและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสม  ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาไอวาบราดีน ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ  รวมทั้งกำลังกินยา/ใช้ยาอะไรอยู่ เพราะยาไอวาบราดีนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรี ควรแจ้งว่าอยู่ในภาวะตั้งครรภ์ หรือ กำลังให้นมบุตร                        เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาไอวาบราดีน สามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป  ไม่จำเป็นต้องเพิ่มขนาดรับประทานเป็น 2 เท่า 
อย่างไรก็ตาม เพื่อประสิทธิผลของการรักษา ควรรับประทานยาไอวาบราดีนตรงเวลา 
 ///// ไอวาบราดีนมีผลไม่พึงประสงค์อย่างไร? ///// 
การใช้ยาไอวาบราดีนสามารถก่อให้เกิดผลไม่พึงประสงค์(ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อหัวใจ:  เช่น  เกิดภาวะหัวใจล้มเหลว  หัวใจเต้นช้าผิดปกติ  มีความดันโลหิตผิดปกติ คือ อาจสูงหรือไม่ก็ต่ำ  มีภาวะหัวใจเต้นผิดจังหวะ (Atrial fibrillation)  เจ็บหน้าอก  กล้ามเนื้อหัวใจขาดเลือด 
- ผลต่อการมองเห็น:  เช่น ตาพร่า  การมองเห็นภาพทำได้ไม่ชัดเจน 
- ผลต่อระบบทางเดินหายใจ:  เช่น  ปอดบวม   หลอดลมอักเสบเฉียบพลัน เยื่อจมูกอักเสบ  มีการติดเชื้อในระบบทางเดินหายใจช่วงบน  เกิดภาวะปอดอุดกั้นเรื้อรัง 
- ผลต่อระบบการเผาผลาญพลังงานของร่างกาย:  เช่น น้ำตาลในเลือดสูงขึ้นคล้ายเป็นเบาหวาน  ไขมันคอเลสเตอรอลสูง  เกลือโพแทสเซียมในเลือดต่ำ   มีภาวะกรดยูริคในเลือดสูงขึ้น 
- ผลต่อระบบทางเดินอาหาร:  เช่น  ท้องเสียหรือไม่ก็ท้องผูก  กระเพาะอาหารอักเสบ  คลื่นไส้    ปวดท้อง 
- ผลต่อไต:  เช่น ไตล้มเหลว 
- ผลต่อตับ:  เช่น  เอนไซม์ทรานซามิเนส(Transaminase,เอนไซม์ที่บอกการทำงานของตับ)ในเลือดเพิ่มสูงขึ้น 
- ผลต่อผิวหนัง:  เช่น พบผื่นคัน  และลมพิษ 
 ///// มีข้อควรระวังการใช้ไอวาบราดีนอย่างไร? ///// 
มีข้อควรระวังการใช้ยาไอวาบราดีน เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับผู้ที่มีอัตราการเต้นของหัวใจต่ำกว่า 60 ครั้ง/นาที  ผู้ที่อยู่ในภาวะช็อก  ผู้ที่มีภาวะหัวใจล้มเหลวเฉียบพลัน  ผู้ที่มีความดันโลหิตต่ำกว่า 90/50 มิลลิเมตรปรอท  ผู้ป่วยด้วยโรคหัวใจชนิด Sick sinus syndrome   ผู้ที่ใช้เครื่องกระตุ้นการเต้นของหัวใจ(Pacemaker) 
- ห้ามใช้ยานี้กับผู้ป่วยโรคตับระยะรุนแรง 
- ห้ามใช้ยานี้กับสตรีตั้งครรภ์  สตรีที่อยู่ในภาวะให้นมบุตร และเด็ก 
- ห้ามปรับขนาดรับประทาน และต้องรับประทานยานี้ตรงเวลาอย่างสม่ำเสมอ 
- ระวังการใช้ยานี้กับผู้ป่วยโรคไต 
- หมั่นตรวจสอบความดันโลหิต  และอัตราการเต้นของหัวใจในขณะได้รับยานี้ตามแพทย์ผู้รักษาแนะนำ 
- ระวังการรับประทานยานี้เกินขนาด โดยสังเกตจากอาการที่หัวใจเต้นช้ากว่าปกติ ซึ่งถ้ามีอาการดังกล่าว ให้รีบแจ้งแพทย์ พยาบาล(เมื่อยังได้รับการรักษาอยู่ในสถานพยาบาล) หรือรีบมาโรงพยาบาลทันที/ฉุกเฉิน กรณีอาการเกิดขึ้นที่บ้าน 
- หลีกเลี่ยงการรับประทานยานี้กับน้ำผลไม้ประเภท Grape fruit juice 
- หากมีอาการแพ้ยานี้ อย่างเช่น  ตัวบวม  ผื่นคันขึ้นทั่วตัว  อึดอัด/หายใจไม่ออก/หายใจลำบาก  ให้หยุดใช้ยานี้ทันที  แล้วรีบแจ้ง แพทย์/พยาบาล และ/หรือมาโรงพยาบาลทันที/ฉุกเฉินกรณีอาการเกิดที่บ้าน 
- การปรับขนาดรับประทานยานี้ แพทย์อาจต้องใช้เวลาในการพิจารณาประมาณ 3 – 4 สัปดาห์หลังเริ่มรับประทานยานี้ โดยแพทย์จะเป็นผู้พิจารณาความเหมาะสม และสั่งปรับขนาดรับประทานเอง 
- มาพบแพทย์ตามนัดทุกครั้ง  ด้วยผู้ป่วยอาจต้องรับการตรวจ ECG 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาไอวาบราดีนด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ(อ่านเพิ่มเติมได้ในเว็บ haamor.comบทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ไอวาบราดีนมีปฏิกิริยาระหว่างยากับยาตัวอื่นอย่างไร? ///// 
ยาไอวาบราดีนมีปฏิกิริยาระหว่างยากับยาตัวอื่น เช่น 
- การใช้ยาไอวาบราดีนร่วมกับยาบางกลุ่ม อย่างเช่น  Rifampin,  Barbiturates,  Phenytoin,  อาจทำให้ระดับยาไอวาบราดีนในกระแสเลือดลดต่ำลงจนส่งผลเสียต่อการรักษา  หากมีความจำเป็นต้องใช้ยาร่วมกัน  แพทย์จะปรับขนาดการใช้ยาให้เหมาะสมเป็นกรณีไป 
- ห้ามรับประทานยาไอวาบราดีนร่วมกับน้ำผลไม้บางประเภทอย่าง Grape fruit  ด้วยอาจทำให้ระดับความเข้มข้นของยาไอวาบราดีนในกระแสเลือดเพิ่มขึ้น จนก่อให้เกิดอาการข้างเคียงต่างๆของยาไอวาบราดีนตามมา 
- หลีกเลี่ยงการใช้ยาไอวาบราดีนร่วมกับยา Ofloxacin  ด้วยจะเสี่ยงต่อการเกิดภาวะหัวใจเต้นผิดจังหวะตามมา 
- ห้ามใช้ยาไอวาบราดีนร่วมกับยา Ritonavir  ด้วยจะทำให้ระดับยาไอวาบราดีนในกระแสเลือดเพิ่มสูงขึ้น จนทำให้ได้รับอาการข้างเคียงต่างๆจากยาไอวาบราดีนสูงขึ้นตามมา เช่น  หัวใจเต้นช้าลง 
 ///// ควรเก็บรักษาไอวาบราดีนอย่างไร? ///// 
ควรเก็บยาไอวาบราดีนภายใต้อุณหภูมิ 25 องศาเซลเซียส(Celsius) เก็บยาในภาชนะที่ปิดมิดชิด พ้นแสงแดด  ความร้อนและความชื้น  เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// ไอวาบราดีนมีชื่ออื่นอีกไหม? ผลิตจากบริษัทอะไรบ้าง? ///// 
ยาไอวาบราดีน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
อนึ่ง ยาชื่อการค้าของยานี้ในต่างประเทศ เช่น Procoralan, Coralan, Corlentor, Coraxan, Ivabid,  Bradia 
 ///// บรรณานุกรม ///// 
https://www.drugs.com/cdi/ivabradine.html  [2016,July30] 
https://en.wikipedia.org/wiki/Ivabradine [2016,July30] 
http://www.mims.com/thailand/drug/info/coralan/?type=brief  [2016,July30] 
https://www.drugs.com/drug-interactions/ivabradine-index.html?filter=3&amp;generic_only=#P  [2016,July30]
