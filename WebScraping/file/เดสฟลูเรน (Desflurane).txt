เดสฟลูเรน (Desflurane)
 ///// บทนำ ///// 
ยาเดสฟลูเรน(Desflurane) เป็นสารประกอบประเภทฮาโลอัลเคน (Haloalkane, สารเคมีชนิดหนึ่งที่ใช้เป็นตัวทำละลายในอุตสาหกรรมทางเคมี) ลักษณะเป็นของเหลว และมีจุดเดือดประมาณ 23.5 องศาเซลเซียส(Celsius)  ทางคลินิกนำมาใช้เป็นยาสลบแบบสูดพ่นเข้าจมูก   โดยต้องใช้เครื่องพ่นยาที่ควบคุมแรงดันหรือที่เรียกว่า วาโพไรเซอร์ (Vaporizer) ซึ่งจะพบเห็นการใช้แต่ในห้องผ่าตัดเท่านั้น 
ขณะที่ผู้ป่วยได้รับยาเดสฟลูเรน ตัวยาจะยับยั้งการนำส่งกระแสประสาท  ทำให้ร่างกายหมดสติ รวมถึงไม่สามารถรับรู้ถึงความเจ็บปวดจากหัตถการผ่าตัด  การให้ยานี้กับผู้ป่วยเพียง 1–2 นาที ตัวยาก็จะเริ่มออกฤทธิ์  และยาเดสฟลูเรนจะถูกดูดซึมเข้ากระแสเลือดได้ต่ำมาก จึงไม่สามารถส่งไปทำลายที่ตับ แต่จะถูกขับออกจากร่างกายโดยผ่านมากับลมหายใจ 
ยาเดสฟลูเรนสามารถใช้ได้ทั้งในผู้ใหญ่และในเด็ก ซึ่งก็พบว่าเด็กที่มีอายุต่ำกว่า 6 ปีลงมา หลังได้รับยานี้อาจเกิดอาการข้างเคียง(ผลข้างเคียง) อย่างเช่น                   ไอ  แน่นหน้าอก  การหายใจไม่ปกติ 
ก่อนได้รับยาเดสฟลูเรน แพทย์จะทำการสัมภาษณ์สอบถามผู้ป่วยถึงโรคประจำตัวต่างๆที่เป็นอยู่  ด้วยยาเดสฟลูเรนสามารถส่งผลกระทบและทำให้โรคประจำตัวบางประเภทเกิดความรุนแรงขึ้นมาได้ โดยเฉพาะอย่างยิ่ง โรคหืด  โรค  กล้ามเนื้ออ่อนแรงหรือเป็นอัมพาต  โรคหัวใจ  โรคหลอดเลือด   ภาวะโพแทสเซียมในเลือดสูง    มีการติดเชื้อในระบบทางเดินหายใจส่วนต้น   ภาวะ Malignant hyperthermia    โรคตับชนิดต่างๆ อย่างเช่น   ตับแข็ง   ตับอักเสบ 
สำหรับคำเตือนที่แพทย์มักจะแนะนำผู้ป่วยภายใน 24 ชั่วโมงหลังได้รับยาเดสฟลูเรน คือ 
- ยานี้อาจก่อให้เกิดอาการ  ง่วงนอน  อ่อนเพลีย  เหนื่อยง่าย  และทำให้การทรงตัวทำได้ลำบาก  จึงถือเป็นข้อห้ามมิให้ผู้ป่วยขับขี่ยวดยานพาหนะ หรือทำงานที่เกี่ยว กับเครื่องจักรด้วยจะเกิดอุบัติเหตุได้ง่าย 
- ห้ามผู้ป่วยที่ได้รับการวางยาสลบชนิดนี้ภายใน 24 ชั่วโมง  ดื่มเครื่องดื่มที่มีแอลกอฮอล์เป็นส่วนประกอบ  ด้วยจะทำให้มีภาวะกดการทำงานของสมองมากขึ้น 
ทั้งนี้ ระหว่างที่มีการให้ยาเดสฟลูเรนกับผู้ป่วย  จะต้องมีการควบคุม สัญญาณชีพต่างๆร่วมด้วย เช่น  ความดันโลหิต  อัตราและจังหวะการเต้นของหัวใจ  รวมถึงระดับออกซิเจนในเลือด  การเปลี่ยนแปลงของระดับคาร์บอนไดออกไซด์และระดับยาเดสฟลูเรนในเลือดก่อนที่จะทำการผ่าตัด  นอกจากนี้ยังต้องประเมินช่องทางเดินหายใจของผู้ป่วยว่าทำงานเป็นปกติ  ไม่เกิดการตีบหรือมีสิ่งกีดขวางใดๆเกิดขึ้น 
อาการข้างเคียงอื่นๆที่อาจเกิดขึ้นและพบเห็นกับผู้ที่ได้รับยาเดสฟลูเรน เช่น  ริมฝีปากมีสีคล้ำ  ปวดตามร่างกาย  คัดจมูก  ไอ  คอแห้ง   มีไข้   เสียงแหบ  แน่นหน้าอก  หายใจลำบาก  การกลืนอาหารอาจทำได้ยาก/กลืนลำบาก  อาการข้างเคียงเหล่านี้บางอาการ ไม่จำเป็นต้องใช้ยามาช่วยบำบัด  แต่บางอาการข้างเคียงที่ส่งผลต่อการดำรง ชีวิต เช่น  หายใจลำบาก  แน่นหน้าอก  ควรต้องรีบแจ้ง แพทย์ พยาบาลโดยเร็ว 
*กรณีที่ผู้ป่วยได้รับยานี้เกินขนาด จะสังเกตได้จากเกิดภาวะกดการเต้นของหัวใจ/หัวใจเต้นช้าลง   ความดันโลหิตต่ำ  เกิดการคั่งของแก๊สคาร์บอนไดออกไซด์ในเลือด และมีภาวะออกซิเจนในเลือดต่ำ  หากพบอาการดังกล่าว แพทย์จะให้การช่วยเหลือโดยให้ออกซิเจนบริสุทธิ์ผ่านเข้าทางเดินหายใจ และช่วยกระตุ้นการไหลเวียนโลหิตของร่างกาย 
ยาเดสฟลูเรนเป็นยาอีกรายการที่ถูกบรรจุอยู่ในบัญชียาหลักแห่งชาติของไทยและจัดอยู่ในประเภทยาควบคุมพิเศษ  คณะกรรมการอาหารและยาของไทยได้ระบุเงื่อนไขของการใช้ยาเดสฟลูเรนเป็นยาทางเลือกเพื่อระงับความรู้สึกในกรณีต่อไปนี้ 
1. โรคอ้วน (Morbidly obese) ที่มีภาวะ obstructive sleep apnea (OSA) ร่วมด้วย 
2. โรคอ้วน (Morbidly obese) ที่มี Body Mass Index (BMI)/ดัชนีมวลกาย ตั้งแต่ 35 kg/m2(กิโลกรัม/ตารางเมตร) ขึ้นไป 
3. การผ่าตัดซึ่งต้องการให้ผู้ป่วยตื่นเร็ว เช่น  ผู้ป่วยในภาวะฉุกเฉิน หรือการผ่าตัดเล็กที่ไม่ต้องรับผู้ป่วยไว้ค้างคืน 
4. การผ่าตัดสมอง 
อนึ่ง หากผู้บริโภค/ผู้ป่วยต้องการทราบข้อมูลเพิ่มเติมของยาเดสฟลูเรน สามารถสอบถามได้จากแพทย์ และจากเภสัชกรได้โดยทั่วไป 
 
 ///// เดสฟลูเรนมีสรรพคุณ(คุณสมบัติ)อย่างไร? ///// 
ยาเดสฟลูเรนมีสรรพคุณ/ข้อบ่งใช้ โดยใช้เป็นยาสลบเพื่อหัตถการผ่าตัด 
 ///// เดสฟลูเรนมีกลไกการออกฤทธิ์อย่างไร? ///// 
กลไกการออกฤทธิ์ของยาเดสฟลูเรนคือ ตัวยาเป็นยาสลบที่ระเหยได้  หลังการบรรจุยานี้เข้าเครื่องดมยาสลบ  ตัวยาจะถูกขับเคลื่อนเข้าสู่ระบบทางเดินหายใจของผู้ป่วยภายใน 1–2 นาที จากนั้นจะเริ่มออกฤทธิ์ยับยั้งการนำกระแสประสาทของการรับรู้ความรู้สึก และทำให้ร่างกายหมดสติ  ด้วยสภาวะนี้ทำให้ผู้ป่วยไม่รับรู้ต่อความเจ็บปวดจากการผ่าตัด  จึงเป็นที่มาของสรรพคุณ 
 
 ///// เดสฟลูเรนมีรูปแบบการจัดจำหน่ายอย่างไร? ///// 
ยาเดสฟลูเรนมีรูปแบบการจัดจำหน่ายเป็น ยาประเภทสารละลายที่มีขนาดบรรจุ 240 มิลลิลิตร/ขวด 
 
 ///// เดสฟลูเรนมีขนาดการบริหารยาอย่างไร? ///// 
ยาเดสฟลูเรนมีขนาดการบริหารยา/ใช้ยา เช่น 
- ผู้ใหญ่: เริ่มต้นให้ยาเดสฟลูเรนด้วยเครื่องดมยาสลบ  โดยควบคุมการให้ยาที่ 3%(โดยปริมาตร) โดยแพทย์จะเพิ่มปริมาณยา 0.5–1% ทุกๆ 2–3 ครั้งของการหายใจ และความเข้มข้นสุดท้ายของยาควรอยู่ที่ 4–11% แพทย์อาจใช้ยาดมสลบ Nitrous oxide ร่วมกับยาเดสฟลูเรน เพื่อทำให้ร่างกายอยู่ในสภาวะสลบตลอดการผ่าตัด 
- เด็ก: แพทย์อาจใช้ยาเดสฟลูเรนร่วมกับยาสลบชนิดอื่น เช่น Nitrous oxide ร่วมด้วยหรือไม่ก็ได้  ทั้งนี้การใช้ยาสลบอื่นร่วมด้วย รวมถึงขนาดยา ต้องเป็นไปตามดุลพินิจของแพทย์วิสัญญี/แพทย์เฉพาะทางด้านยาสลบเท่านั้น 
อนึ่ง: 
- ระหว่างการให้ยาเดสฟลูเรน แพทย์ พยาบาล ต้องควบคุมสัญญาณชีพของผู้ป่วยตลอดเวลา 
- หลังการได้รับยาสลบนี้ แพทย์จะเป็นผู้พิจารณาว่า สมควรให้ผู้ป่วยกลับบ้านได้ ภายในวันเดียวกัน หรือให้รอพักฟื้นที่สถานพยาบาล 
*****หมายเหตุ:	 ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเดสฟลูเรน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น โรคไต  โรคตับ  โรคความดันโลหิตสูง  โรคความดันโลหิตต่ำ   รวมทั้งกำลังกินยา/ใช้ยาอะไรอยู่ เพราะยาเดสฟลูเรนอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                   เพราะยาหลายประเภทสามารถผ่านทางน้ำนม หรือรก และเข้าสู่ทารกจนก่อให้เกิดผลข้างเคียงได้ 
 ///// เดสฟลูเรนมีผลไม่พึงประสงค์อย่างไร? ///// 
ยาเดสฟลูเรนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบเลือด:  เช่น  เกิดภาวะเลือดออกง่าย 
- ผลต่อระบบทางเดินอาหาร:  เช่น   คลื่นไส้ อาเจียน  ตับอ่อนอักเสบ  ปวดท้อง 
- ผลต่อระบบประสาท: เช่น   มีน้ำลายมากขึ้น ตัวสั่น เกิดลมชัก วิงเวียน 
- ผลต่อระบบหัวใจและหลอดเลือด:  เช่น  หัวใจเต้นช้าหรือไม่ก็เร็ว  ความดันโลหิตสูงหรือไม่ก็ต่ำ  หัวใจเต้นผิดจังหวะ  กล้ามเนื้อหัวใจขาดเลือด  คลื่นไฟฟ้าหัวใจผิดปกติ  หัวใจหยุดเต้น 
- ผลต่อตับ:  เช่น  มีภาวะตับอักเสบ  ตับวาย  ตับแข็ง เกิดดีซ่าน  เอนไซม์การทำงานของตับในเลือด ผิดปกติ เช่น  เอนไซม์  ทรานซามิเนส(Transaminases)  อะลานีน อะมิโนทรานเฟอสเฟอเรส(Alanine aminotransferase) และ แอสปาร์เตท อะมิโนทรานเฟอสเฟอเรส (Aspartate aminotransferase) เพิ่มสูงขึ้น 
- ผลต่อผิวหนัง:  เช่น  เกิดผื่นคัน  ลมพิษ 
- ผลต่อระบบการเผาผลาญพลังงานของร่างกาย:  เช่น ระดับโพแทสเซียมในเลือดสูง หรือระดับโพแทสเซียมในเลือดต่ำ  เกิดภาวะเลือดเป็นกรด  เอนไซม์ครีเอตินีน ฟอสโฟไคเนส(Creatinine phosphokinase, เอนไซม์การทำงานของ กล้ามเนื้อ กล้ามเนื้อหัวใจ และของสมอง)ในเลือดเพิ่มขึ้น 
- ผลต่อกล้ามเนื้อ:  เช่น  ปวดกล้ามเนื้อ  กล้ามเนื้อลายสลาย 
- ผลต่อตา:  เช่น  ตาเหลือง 
- ผลต่อระบบทางเดินหายใจ: เช่น   ไอ  หายใจขัด/หายใจลำบาก/หลอดลมเกร็งตัว   หยุดหายใจ   คออักเสบ      มีภาวะออกซิเจนในเลือดต่ำ 
 
 ///// มีข้อควรระวังการใช้เดสฟลูเรนอย่างไร? ///// 
มีข้อควรระวังการใช้ยาเดสฟลูเรน เช่น 
- ห้ามใช้กับผู้แพ้ยานี้ 
- ห้ามใช้ยานี้กับผู้มี  ภาวะ Malignant hyperthermia   โรคหลอดเลือดหัวใจ  ผู้ป่วยโรคตับที่มีความรุนแรงตั้งแต่ระดับปานกลางขึ้นไป 
- ห้ามใช้ยานี้ที่มีสภาพเปลี่ยนไปจากเดิม เช่น สียาเปลี่ยน หรืยาตกตะกอน 
- การใช้ยานี้กับสตรีมีครรภ์/ตั้งครรภ์  สตรีที่อยู่ในภาวะให้นมบุตร  ผู้สูงอายุ และเด็ก  ต้องมีคำสั่งจากแพทย์เท่านั้น 
- ระหว่างใช้ยานี้ให้ระวังการเกิดความดันในกระโหลกศีรษะสูงขึ้น 
- ระวังการใช้ยานี้กับผู้ป่วย  โรคตับ  โรคไต 
- หากพบความผิดปกติหลังการได้รับยานี้ ให้รีบแจ้ง แพทย์ พยาบาล โดยเร็ว 
- มาพบแพทย์/มาโรงพยาบาลตามนัดทุกครั้ง เพื่อรับการตรวจร่างกายและดูความก้าวหน้าของการรักษาจากแพทย์ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาเดสฟลูเรนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพร  ต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 ///// เดสฟลูเรนมีปฏิกิริยาระหว่างยากับยาตัวอื่นอย่างไร? ///// 
ยาเดสฟลูเรนมีปฏิกิริยาระหว่างยากับยาตัวอื่น เช่น 
- ห้ามใช้ยาเดสฟลูเรนร่วมกับยา Epinephrine  ด้วยจะทำให้หัวใจเต้นผิดจังหวะ  เกิดอาการแน่นหน้าอก  ตาพร่า  คลื่นไส้  และมีอาการลมชักตามมา 
- กรณีที่ผู้ป่วยมีการใช้ยา Fentanyl ซึ่งเป็นยาเสพติดที่ใช้บำบัดอาการปวด                        หากจำเป็นต้องใช้ยาเดสฟลูเรน แพทย์จะลดขนาดการใช้ยาเดสฟลูเรนลงมาอย่างเหมาะสม  ด้วยยาทั้ง 2 ตัว มีฤทธิ์ระงับปวดเสริมกันอยู่แล้ว 
- ห้าม/หลีกเลี่ยงการใช้ยาเดสฟลูเรนร่วมกับยา Droperidol  ด้วยจะทำให้เกิดภาวะ            หัวใจเต้นผิดจังหวะตามมา 
- หลีกเลี่ยงการใช้ยาเดสฟลูเรนร่วมกับยา Isocarboxazid  ด้วยจะส่งผลกระทบต่อ  ความดันโลหิต(อาจเกิดความดันโลหิตสูงหรือต่ำก็ได้)   ทางคลินิกแนะนำให้เว้นระยะห่างของการใช้ยาทั้ง 2 ตัวนี้ห่างกันประมาณ 10–14 วัน 
 
 ///// ควรเก็บรักษาเดสฟลูเรนอย่างไร? ///// 
ควรเก็บยาเดสฟลูเรน ภายใต้อุณหภูมิ 15-30 องศาเซลเซียส(Celsius)  ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด  ความร้อนและความชื้น 
 ///// เดสฟลูเรนมีชื่ออื่นอีกไหม? ผลิตจากบริษัทอะไรบ้าง? ///// 
ยาเดสฟลูเรน ที่จำหน่ายในประเทศไทย มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://www.drugs.com/cons/desflurane-inhalation-oral-nebulization.html [2017,Jan14] 
http://www.mims.com/thailand/drug/info/suprane/?type=brief [2017,Jan14] 
https://en.wikipedia.org/wiki/Desflurane [2017,Jan14] 
http://www.mims.com/thailand/drug/info/desflurane/?type=brief&amp;mtype [2017,Jan14] 
http://drug.fda.moph.go.th:81/nlem.in.th/medicine/essential/list/193#item-10443 [2017,Jan14] 
https://www.drugs.com/drug-interactions/desflurane-index.html?filter=3&amp;generic_only= [2017,Jan14]
