อะเซทิลซิสเทอีน (Acetylcysteine)
 ///// บทนำ ///// 
ยาอะเซทิลซิสเทอีน (Acetylcysteine) ในประเทศไทยใช้เป็นยาบรรเทาอาการไอ แต่บางประเทศใช้เป็นส่วนผสมของอาหารเสริมบางชนิด เพราะเชื่อว่ายานี้มีคุณสมบัติเป็นสารต้านอนุมูลอิสระ (Antioxidant) และช่วยส่งเสริมการทำงานของตับได้ 
 ///// ยาอะเซทิลซิสเทอีนมีสรรพคุณอย่างไร? ///// 
ยาอะเซทิลซิสเทอีนมีสรรพคุณใช้ละลายเสมหะ จึงช่วยบรรเทาอาการไอชนิดที่มีเสมหะ ไม่เหมาะกับอาการไอแห้ง นอกจากนี้ยังใช้เป็นยารักษาผู้ป่วยที่รับประทานยาพาราเซตตามอล (Paracetamol) เกินขนาดได้ด้วย 
 ///// ยาอะเซทิลซิสเทอีนออกฤทธิ์อย่างไร? ///// 
ยาอะเซทิลซิสเทอีนจะเข้าไปทำปฏิกิริยากับเสมหะ โดยทำให้โครงสร้างของเสมหะแตกออกจนกลายเป็นเสมหะที่ข้นน้อยลง และสามารถขับออกจากทางเดินหายใจโดยง่าย จึงบรรเทาอาการไอได้ 
 ///// ยาอะเซทิลซิสเทอีนมีรูปแบบจัดจำหน่ายอย่างไร? ///// 
ยาอะเซทิลซิสเทอีนมีรูปแบบจำหน่ายดังนี้ 
- ยาผงบรรจุซอง 100 และ 200 มิลลิกรัม (มก.) 
- ยาฉีด 300 มก. 
- ยาเม็ดฟู่ 600 มก. 
 ///// ยาอะเซทิลซิสเทอีนมีขนาดรับประทานอย่างไร? ///// 
ยาอะเซทิลซิสเทอีนมีขนาดการใช้ยาที่แตกต่างกันไป ทั้งนี้ขึ้นกับอายุและความรุนแรงของสภาวะความเจ็บป่วยของร่างกาย ดังนั้นจึงควรให้แพทย์เป็นผู้วินิจฉัยสั่งจ่ายยาที่เหมาะสม ไม่ควรซื้อรับประทานเอง กรณีใช้รักษาคนที่กินยาพาราเซตตามอลเพื่อฆ่าตัวตายขนาดเริ่มต้นให้รับประทาน 140 มิลลิกรัม/น้ำหนักตัว 1 กิโลกรัม จากนั้นลดลงเป็น 70 มิลลิกรัม/น้ำหนักตัว 1 กิโลกรัม ทุกๆ 4 ชั่วโมงอีก 17 ครั้ง แต่ควรต้องให้แพทย์เป็นผู้รักษาผู้ป่วยเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมทั้งยาอะเซทิลซิสเทอีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดและอาการจากการแพ้ยาเช่น กินยาแล้วคลื่นไส้มาก หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อนแล้ว 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือไม่หรือกำลังให้นมบุตรหรือไม่ เพราะยาอาจจะ/มักผ่านรกหรือผ่านเข้าสู่น้ำนมและเข้าสู่ทารก ก่อผลข้างเคียงต่อทารกได้ 
 ///// หากลืมรับประทานยาอะเซทิลซิสเทอีนควรทำอย่างไร? ///// 
หากลืมรับประทานยาอะเซทิลซิสเทอีนสามารถรับประทานยาเมื่อนึกขึ้นได้ หากการลืมรับประทานยาใกล้กับมื้อถัดไป ให้รับประทานขนาดปกติโดยไม่ต้องเพิ่มขนาดยาเป็น 2 เท่า 
 ///// ยาอะเซทิลซิสเทอีนมีผลไม่พึงประสงค์ไหม? ///// 
ผลไม่พึงประสงค์หรือผลข้างเคียงจากยาอะเซทิลซิสเทอีนเช่น ความดันโลหิตในปอดและในหัวใจห้องล่างขวาเพิ่มสูงขึ้น อาจทำให้หลอดลมเกร็งตัว หายใจลำบาก รู้สึกระคายเคืองในทางเดินอาหาร ง่วงนอน มีไข้ ปากอักเสบ และ/หรือผื่นคัน 
 ///// ยาอะเซทิลซิสเทอีนมีปฏิกิริยากับยาตัวอื่นไหม? ///// 
การใช้ยาอะเซทิลซิสเทอีนร่วมกับยาลดน้ำตาลในเลือด (ยาเบาหวาน) บางกลุ่มอาจส่งผลให้ความเข้มข้นของยาลดน้ำตาลในเลือดมีปริมาณสูงขึ้น จนทำให้น้ำตาลในเลือดต่ำเกินไปและผู้ป่วยอาจจะหมดสติได้ กลุ่มยาลดน้ำตาลในเลือดเช่น ยาอินซูลิน 
 ///// มีข้อควรระวังในการใช้ยาอะเซทิลซิสเทอีนย่างไร? ///// 
ข้อควรระวังในการใช้ยาอะเซทิลซิสเทอีนได้แก่ 
- ระวังการใช้ยาในสตรีตั้งครรภ์และให้นมบุตรด้วยยังไม่มีการยืนยันรับรองความผิดปกติของทารกในครรภ์ โดยเฉพาะช่วงระยะ 3 เดือนแรกของครรภ์ 
- ระวังการใช้ยาในผู้ที่มีประวัติเป็นโรคหืด ด้วยยาอะเซทิลซิสเทอีนอาจทำให้หลอดลมเกร็งตัว และหายใจลำบาก 
- ระวังใช้ยาในผู้ป่วยที่เป็นโรคหัวใจขาดเลือด (โรคกล้ามเนื้อหัวใจตาย โรคหลอดเลือดหัวใจ) ด้วยยาอะเซทิลซิสเทอีนอาจทำให้ความดันโลหิตในหัวใจเพิ่มสูงขึ้น 
- ห้ามแบ่งยานี้ให้ผู้อื่นใช้ 
- ห้ามใช้ยาหมดอายุ 
***** อนึ่ง 
ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิดที่รวมถึงยาอะเซทิลซิสเทอีน ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกชนิดควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// ควรเก็บรักษายาอะเซทิลซิสเทอีนอย่างไร? ///// 
ควรเก็บรักษายาอะเซทิลซิสเทอีนโดยเก็บยาให้พ้นแสงแดด เลี่ยงการเก็บในที่ชื้น และในที่ที่มีอุณหภูมิสูง สามารถเก็บยาในอุณหภูมิห้องได้ ไม่ควรเก็บยาที่หมดอายุ ควรทิ้งทำลาย และเก็บยาให้พ้นมือเด็กและสัตว์เลี้ยง 
 ///// ชื่อทางการค้าและบริษัทผู้ผลิตยาอะเซทิลซิสเทอีนในประเทศไทย ///// 
ชื่อทางการค้าและบริษัทผู้ผลิตยาอะเซทิลซิสเทอีนในประเทศไทยเช่น 
 ///// บรรณานุกรม ///// 
1 http://www.mims.com/Thailand/drug/search/acetylcysteine [2014,Nov8].
	2 http://en.wikipedia.org/wiki/Acetylcysteine [2014,Nov8].
