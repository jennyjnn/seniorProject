มีลอกซิแคม (Meloxicam)
 ///// ทั่วไป ///// 
ยามีลอกซิแคม (Meloxicam) เป็นยาในกลุ่มเอ็นเสด (NSAID, Non steroidal anti-inflammatory drug) ใช้บรรเทาอาการปวดและเป็นยาลดไข้ ตัวยาจะเริ่มออกฤทธิ์หลังจากรับประทานได้ประมาณ 30 - 60 นาที อาการข้างเคียง/ผลข้างเคียงที่เด่นของยานี้เป็นเรื่องที่ตัวยาอาจทำให้เกิด ความดันโลหิตสูง หัวใจขาดเลือด หัวใจล้มเหลว กับผู้ป่วยบางรายสามารถเกิดการอุดตันจากลิ่มเลือดของเส้นเลือดและถึงขั้นเสียชีวิต (ตาย) ในที่สุด เพื่อความปลอดภัยของผู้ป่วยก่อนการใช้ยานี้ควรต้องได้รับการตรวจคัดกรองและมีคำสั่งจากแพทย์เท่านั้น 
ยามีลอกซิแคมในต่างประเทศจะรู้จักกันดีในชื่อการค้าว่า “Mobic” รูปแบบของยาแผนปัจจุบันของยานี้จะเป็นยาชนิดรับประทานและยาฉีด 
ยามีลอกซิแคมสามารถดูดซึมจากทางเดินอาหารได้ประมาณ 89% เมื่อยานี้เข้าสู่กระแสเลือดจะเข้าจับกับพลาสมาโปรตีนประมาณ 99% ตับจะคอยเปลี่ยนโครงสร้างทางเคมีของยาอย่างต่อเนื่อง และร่างกายต้องใช้เวลาประมาณ 20 ชั่วโมงเพื่อกำจัดยาประมาณ 50% ออกจากกระแสเลือดโดยผ่านทิ้งไปกับปัสสาวะและอุจจาระ 
คณะกรรมการอาหารและยา (อย.) ของไทยได้จัดให้ยามีลอกซิแคมเป็นยาอันตราย มีวางจำหน่ายตามร้านขายยาและสถานพยาบาลขนาดใหญ่ๆทั่วไป 
 ///// มีลอกซิแคมมีสรรพคุณ (คุณสมบัติ) อย่างไร? ///// 
ยามีลอกซิแคมมีสรรพคุณดังนี้ 
- บรรเทาอาการปวดจากโรคข้อรูมาตอยด์ (Rheumatoid Arthritis) 
- บรรเทาอาการปวดกระดูก/โรคข้อเสื่อม เข่าเสื่อม (Osteoarthritis) 
 ///// มีลอกซิแคมมีกลไกการออกฤทธิ์อย่างไร? ///// 
กลไกการออกฤทธิ์ของยาเมลอกซิแคมคือ ตัวยาจะออกฤทธิ์ยับยั้งเซลล์ของร่างกายในการสร้างสารโพรสตาแกลนดิน (Prostaglandin, สารที่เกี่ยวข้องกับการปวด), ทรอมบอกเซน(Thromboxane, สารที่เกี่ยวข้องกับการหดตัวของหลอดเลือด และช่วยการจับตัวรวมกันของเกล็ดเลือด), และโพรสตาไซคลิน (Prostacyclin, สารที่เกี่ยวข้องกับการขยายตัวของหลอดเลือด) จากกลไกการลดสารเคมีเหล่านี้จึงอาจส่งผลให้เกิดฤทธิ์ของการรักษา 
 ///// มีลอกซิแคมมีรูปแบบการจัดจำหน่ายอย่างไร? ///// 
ยามีลอกซิแคมมีรูปแบบการจัดจำหน่ายดังนี้เช่น 
- ยาเม็ดชนิดรับประทาน ขนาด 7.5 และ 15 มิลลิกรัม/เม็ด 
- ยาฉีด ขนาด 15 มิลลิกรัม/1.5 มิลลิลิตร 
 ///// มีลอกซิแคมมีขนาดรับประทานยาอย่างไร? ///// 
ยามีลอกซิแคมมีขนาดรับประทานยาดังนี้เช่น 
- ผู้ใหญ่: รับประทาน 7.5 มิลลิกรัมวันละครั้ง หากจำเป็นแพทย์จะปรับขนาดรับประทานเป็น 15 มิลลิกรัมวันละครั้ง 
- เด็ก: ยังไม่มีข้อมูลระบุการใช้ยากับเด็กที่ชัดเจน การใช้ยานี้กับเด็กจึงอยู่ในดุลพินิจของแพทย์ผู้รักษา 
*****หมายเหตุ: 
- สามารถรับประทานยานี้ก่อนหรือพร้อมอาหารก็ได้ 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาเมลอกซิแคม ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาเมลอกซิแคมอาจส่งผลให้อาการของโรคเหล่านั้นรุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยาเมลอกซิแคมสามารถรับประทานเมื่อนึกขึ้นได้ ถ้าเวลาใกล้เคียงกับการรับประทานยาในมื้อถัดไป ไม่จำเป็นต้องเพิ่มปริมาณยาเป็น 2 เท่า 
 ///// มีลอกซิแคมมีผลไม่พึงประสงค์อย่างไร? ///// 
ยามีลอกซิแคมสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น อาจทำให้การทำงานของหัวใจและหลอดเลือดผิดปกติไป ความดันโลหิตสูง หัวใจล้มเหลว หัวใจขาดเลือด รู้สึกไม่สบายในช่องทางเดินอาหาร เกิดแผลในกระเพาะอาหารและลำไส้ (แผลเปบติค) มีภาวะเลือดออกง่าย เกิดผิวหนังอักเสบ มีอาการ Stevens - Johnson syndrome เป็นพิษกับไตและทำให้ไตล้มเหลวได้ อาจเกิดภาวะตับอักเสบ การทำงานของตับล้มเหลว คลื่นไส้ อ่อนเพลีย ดีซ่าน 
สำหรับผู้ที่ได้รับยานี้เกินขนาดจะมีอาการดังนี้เช่น ง่วงนอน คลื่นไส้ อาเจียน มีเลือดออกในกระเพาะอาหาร (เลือดออกในทางเดินอาหาร) หากอาการพิษของยานี้รุนแรงมากสามารถพบภาวะความดันโลหิตสูง ไตวายเฉียบพลัน ตับไม่ทำงาน/ตับวาย หายใจไม่ออก/หายใจลำบาก เกิดอาการโคม่า มีอาการชัก หัวใจหยุดเต้น หากพบอาการดังกล่าวต้องรีบพาผู้ป่วยส่งแพทย์/ส่งโรงพยาบาลทันที การปฐมพยาบาลแพทย์จะให้ยาถ่านกำมันต์เพื่อดูดซับพิษของยามีลอกซิแคม นอกจากนี้การเร่งการกำจัดยามีลอกซิแคมออกจากร่างกายสามารถกินยา Cholestyramine ขนาด 4 กรัม 3 ครั้ง/วัน และต้องเร่งให้มีการกำจัดยาโดยขับออกมากับปัสสาวะให้มากขึ้นโดยดื่มน้ำสะอาดเพิ่มมากขึ้น อย่างน้อย 8 - 10แก้ว/วันเมื่อไม่มีโรคที่ต้องจำกัดน้ำดื่ม 
 ///// มีข้อควรระวังการใช้มีลอกซิแคมอย่างไร? ///// 
มีข้อควรระวังการใช้ยามีลอกซิแคมดังนี้เช่น 
- ห้ามใช้กับผู้ที่แพ้ยานี้หรือผู้ที่แพ้ยากลุ่ม Aspirin หรือแพ้ยากลุ่มเอ็นเสด (NSAIDs) 
- ห้ามใช้ยานี้กับผู้ป่วยโรคหืด ผู้ที่เป็นลมพิษ ผื่นคัน 
- ห้ามใช้ยานี้กับผู้ป่วยที่เพิ่งได้รับการผ่าตัดหัวใจ 
- ระวังการใช้ยานี้กับผู้ป่วยโรคหัวใจ ผู้ที่มีแผลในกระเพาะอาหารและลำไส้/แผลเปบติค ผู้ป่วยโรคตับ โรคไต ผู้ป่วยโรคความดันโลหิตสูง 
- ระวังการใช้ยานี้กับสตรีตั้งครรภ์ สตรีที่อยู่ในภาวะให้นมบุตร เด็ก และผู้สูงอายุที่มีอายุมากกว่า 65 ปีขึ้นไป 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยามีลอกซิแคมด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// มีลอกซิแคมมีปฏิกิริยาระหว่างยากับยาตัวอื่นอย่างไร? ///// 
ยามีลอกซิแคมมีปฏิกิริยาระหว่างยากับยาตัวอื่นดังนี้เช่น 
- การใช้ยามีลอกซิแคมร่วมกับยา Cyclosporine สามารถเพิ่มความเป็นพิษกับไตได้มากขึ้น หากไม่มีความจำเป็นใดๆควรหลีกเลี่ยงการใช้ยาร่วมกัน 
- การใช้ยามีลอกซิแคมร่วมกับยาต้านการแข็งตัวของเลือดเช่น Warfarin สามารถเพิ่มความเสี่ยงของภาวะเลือดออกในกระเพาะอาหารมากยิ่งขึ้น หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นรายบุคคลไป 
- การใช้ยามีลอกซิแคมร่วมกับยาต้านไวรัสเช่น Tenofovir อาจก่อให้เกิดภาวะไตทำงานผิดปกติ หากมีความจำเป็นต้องใช้ยาร่วมกันแพทย์จะปรับขนาดรับประทานให้เหมาะสมเป็นกรณีๆไป 
- ห้ามใช้ยามีลอกซิแคมร่วมกับเครื่องดื่มที่มีแอลกอฮอล์เป็นองค์ประกอบด้วยจะทำให้เกิดเลือดออกในทางเดินอาหารได้ง่ายยิ่งขึ้น 
 ///// ควรเก็บรักษามีลอกซิแคมอย่างไร? ///// 
สามารถเก็บยาเมลอกซิแคมในช่วงอุณหภูมิ 20 - 25 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงแดด ความร้อนและความชื้น เก็บยาให้พ้นมือเด็กและสัตว์เลี้ยง และไม่เก็บยาในห้องน้ำหรือในรถยนต์ 
 ///// แคมมีชื่ออื่นอีกไหม? ผลิตจากบริษัทอะไรบ้าง? ///// 
ยาเมลอกซิแคมที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม ///// 
1 http://www.mims.com/THAILAND/Home/GatewaySubscription/?generic=meloxicam [2015,Feb28]
	2 http://en.wikipedia.org/wiki/Meloxicam [2015,Feb28] 
	3 http://www.mims.co.id/USA/drug/info/Meloxicam%20Tablet/?type=full [2015,Feb28]
	4 http://www.drugs.com/drug-interactions/meloxicam.html [2015,Feb28]
