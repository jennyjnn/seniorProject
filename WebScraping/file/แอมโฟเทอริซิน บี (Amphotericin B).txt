แอมโฟเทอริซิน บี (Amphotericin B)
 ///// บทนำ ///// 
แอมโฟเทอริซิน บี (Amphotericin B) เป็นยาต้านเชื้อราที่สกัดได้จากเชื้อแบคทีเรียที่มีชื่อว่า Steptomyces nodosus ตั้งแต่ปี ค.ศ. 1955 (พ.ศ.2498) ก่อนหน้านี้ได้มีการค้นพบตัวยาแอมโฟเทอริซิน เอ/A แต่ไม่เป็นที่นิยมในทางคลินิกด้วยประสิทธิภาพของการรักษาด้อยกว่าแอมโฟเทอริซิน บี 
สำหรับเชื้อราที่ตอบสนองต่อยาแอมโฟเทอริซิน บี ได้ดีเช่น Candida albicans, Candida krusei, Coccidioides immitis, Cryptococcus neoformans, และ Fusarium oxysporum 
จากการศึกษาการกระจายตัวของตัวยานี้ในร่างกายมนุษย์พบว่า ยานี้ถูกดูดซึมไม่ค่อยดีจากระบบทางเดินอาหาร และเมื่อยาเข้าสู่กระแสเลือดจะถูกเปลี่ยนโครงสร้างทางเคมีที่ไต และร่างกายต้องใช้เวลาประมาณ 24 ชั่วโมงในการกำจัดยา 50% ออกจากกระแสเลือด ซึ่งตัวยาที่เหลือต้องใช้เวลาในการกำจัดต่ออีกนานประมาณ 15 วันโดยผ่านไปกับปัสสาวะและอุจจาระ 
รูปแบบยาแผนปัจจุบันของยานี้ในบ้านเราที่มีหลายชื่อการค้าจะเป็นยาฉีดเสียส่วนใหญ่ แต่ในต่างประเทศอาจพบรูปแบบอื่นๆอีกเช่น ยาน้ำแขวนตะกอน ยาอม เพื่อใช้ฆ่าเชื้อราแคนดิดา/Candida ในช่องปาก 
การบริหารยานี้กับผู้ป่วยที่ไม่ใช่ชนิดยารับประทานเช่น ยาฉีด ต้องอาศัยหัตถการทางการแพทย์ที่มีมาตรฐาน ซึ่งมีอยู่เฉพาะตามสถานพยาบาลทั้งของรัฐและของเอกชนทั่วไป 
 ///// แอมโฟเทอริซิน บี มีสรรพคุณ (คุณสมบัติ) อย่างไร? ///// 
ยาแอมโฟเทอริซิน บี มีสรรพคุณดังนี้ 
- รักษาการติดเชื้อราชนิดแคนดิดาในช่องปาก (Oral candidiasis) 
- รักษาการติดเชื้อราที่กระจายทั่วตัวแบบรุนแรง (Severe systemic fungal infections) 
- รักษาเยื่อหุ้มสมองอักเสบจากเชื้อราขั้นรุนแรง (Severe meningitis) 
- รักษาการติดเชื้อราในปอด (Aspergillosis) 
- รักษาเยื่อบุหัวใจอักเสบจากเชื้อรา (Endocarditis) 
- รักษาการติดเชื้อราแคนดิดาในช่องทางเดินปัสสาวะ (Candiduria) 
 ///// แอมโฟเทอริซิน บี มีกลไกการออกฤทธิ์อย่างไร? ///// 
กลไกการออกฤทธิ์ของยาแอมโฟเทอริซิน บี คือ ตัวยาจะเข้าจับกับผนังเซลล์ของเชื้อราในส่วนที่เรียกว่า เออร์โกสเตอรอล (Ergosterol) เป็นผลให้ผนังเซลล์ของเชื้อรารั่วและเปิดออกจนเป็นเหตุให้เชื้อราตายลงในที่สุด 
 ///// แอมโฟเทอริซิน บี มีรูปแบบการจัดจำหน่ายอย่างไร? ///// 
ยาแอมโฟเทอริซิน บี มีรูปแบบการจัดจำหน่ายดังนี้ 
- ยาฉีด ขนาด 100 มิลลิกรัม/20 มิลลิลิตร 
- ยาฉีด ขนาด 50 มิลลิกรัม/ขวด 
- ยาอม ขนาด 10 มิลลิกรัม/เม็ด 
- ยาน้ำแขวนตะกอนชนิดรับประทาน ขนาด 100 มิลลิกรัม/มิลลิลิตร 
- ยาผงบรรจุแคปซูลชนิดรับประทาน ขนาด 250 และ 500 มิลลิกรัม/แคปซูล 
 ///// แอมโฟเทอริซิน บี มีขนาดการบริหารยาอย่างไร? ///// 
ยาแอมโฟเทอริซิน บี ใช้รักษาโรคติดเชื้อราได้หลากหลายระบบอวัยวะรวมถึงรักษาการติดเชื้อราได้หลากหลายชนิด ซึ่งขนาดการบริหารยาจะแตกต่างกันออกไปในแต่ละอวัยวะที่ติดเชื้อราและในแต่ละชนิดของเชื้อรา ในหัวข้อนี้จึงจะยกตัวอย่างขนาดการใช้ยาในโรคและเชื้อราที่พบได้บ่อยซึ่งมีขนาดการบริหารยา/การใช้ยาดังนี้เช่น 
ก. สำหรับการติดเชื้อแคนดิดาในช่องปาก (Oral candidiasis): 
- ผู้ใหญ่: รับประทานยาน้ำ 1 มิลลิลิตร (100 มิลลิกรัม/มิลลิลิตร) วันละ 4 ครั้งทุก 6 ชั่วโมง โดยอมไว้ในช่องปาก 2 - 3 นาทีก่อนกลืน หรืออมยาเม็ดขนาด 10 มิลลิกรัม/เม็ดและปล่อยให้ค่อยๆละลายในปากวันละ 4 ครั้ง 
ข. สำหรับการติดเชื้อราที่กระจายทั่วตัวในระยะรุนแรง (Severe systemic fungal infection): 
- ผู้ใหญ่: หยดยาเข้าหลอดเลือดดำในอัตรา 250 ไมโครกรัม/น้ำหนักตัว 1 กิโลกรัม/วัน 
ขนาดการให้ยาสูงสุดไม่เกิน 1 มิลลิกรัม/น้ำหนักตัว 1 กิโลกรัม/วัน ในกรณีที่มีอาการรุนแรงอาจให้ยาเป็น 1.5 มิลลิกรัม/น้ำหนักตัว 1 กิโลกรัม/วัน ควรหยดยาเข้าหลอดเลือดดำโดยใช้เวลาประมาณ 2 - 4 ชั่วโมงซึ่งสามารถผสมยาที่ความเข้มข้น 100 ไมโครกรัม/มิลลิลิตรในกลูโคส 5% 
ค. สำหรับการติดเชื้อราที่เยื่อหุ้มสมองระยะรุนแรง (Severe meningitis): 
- ผู้ใหญ่: ฉีดยาเข้าช่องไขสันหลัง 25 ไมโครกรัม ขนาดการให้ยาระดับปกติอยู่ที่ 0.25 - 1 มิลลิกรัมสัปดาห์ละ 2 - 4 ครั้ง 
ง. สำหรับการติดเชื้อราในปอด (Aspergillosis): 
- ผู้ใหญ่: หยดยาเข้าหลอดเลือดดำในอัตรา 0.6 - 0.7 มิลลิกรัม/น้ำหนักตัว 1 กิโลกรัม/วัน 	เป็นเวลา 3 - 6 เดือน 
จ. สำหรับเยื่อบุหัวใจอักเสบจากเชื้อรา (Endocarditis): 
- ผู้ใหญ่: หยดยาเข้าหลอดเลือดดำในอัตรา 0.6 - 1 มิลลิกรัม/น้ำหนักตัว 1 กิโลกรัม/วันเป็นเวลา 1 สัปดาห์ และหลังเข้ารับการผ่าตัดแลัวหยอดยาเข้าหลอดเลือดดำในอัตรา 0.8 มิลลิกรัม/น้ำหนักตัว 1 กิโลกรัม/วันโดยให้ยาวันเว้นวันเป็นเวลา 6 - 8 สัปดาห์ 
ฉ. สำหรับการติดเชื้อราแคนดิดาในช่องทางเดินปัสสาวะ (Candiduria): 
- ผู้ใหญ่: ละลายยา 50 มิลลิกรัมในน้ำกลั่นที่ปราศจากเชื้อ 1,000 มิลลิลิตรและทำการล้างกระเพาะปัสสาวะโดยใช้หัตถการทางการแพทย์ที่เรียกว่า Bladder irrigation เป็นเวลา 5 - 10 วัน หรือจนกระทั่งตรวจไม่พบเชื้อราในช่องทางเดินปัสสาวะ 
*****หมายเหตุ: 
- เด็ก: การใช้ยานี้ในเด็กจะขึ้นกับดุลพินิจของแพทย์ โดยแพทย์ประเมินจากชนิดของเชื้อรา อวัยวะที่ติดเชื้อรา ความรุนแรงของอาการ อายุและน้ำหนักตัวของเด็ก 
- ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกร ก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดที่รวมถึงยาแอมโฟเทอริซิน บี ผู้ป่วยควรแจ้งแพทย์/พยาบาล และเภสัชกรดังนี้ 
- ประวัติแพ้ยาทุกชนิดเช่น กินยาแล้ว คลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาอะไรอยู่ เพราะยาแอมโฟเทอริซิน บี อาจส่งผลให้อาการของโรครุนแรงขึ้น หรือเกิดปฏิกิริยาระหว่างยากับยาอื่นๆที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
หากลืมรับประทานยา/อมยาแอมโฟเทอริซิน บี สามารถรับประทานยา/อมยาเมื่อนึกขึ้นได้ ถ้าเวลาใกล้เคียงกับการรับประทานยา/อมยาในมื้อถัดไปไม่จำเป็นต้องเพิ่มปริมาณยาเป็น 2 เท่า 
 ///// แอมโฟเทอริซิน บี มีผลไม่พึงประสงค์อย่างไร? ///// 
ยาแอมโฟเทอริซิน บี สามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ดังนี้เช่น 
ก. หากเป็นยาที่ใช้ชำระล้างอวัยวะภายใน (Local irrigation): อาจพบอาการผื่นคันที่ผิวหนังที่สัมผัสกับยา 
ข. หากเป็นยาฉีด: อาจมีอาการไข้ สั่น ชัก คลื่นไส้ อาเจียน ท้องเสีย หูดับ วิงเวียน ความดันโลหิตต่ำหรือสูงก็ได้ หัวใจเต้นผิดจังหวะ ปวดบริเวณที่ฉีดยา เกิดพยาธิสภาพที่ปลายประสาท/เส้นประสาท เป็นพิษกับไต และการได้รับยาเกินขนาดสามารถทำให้หัวใจหยุดเต้นได้ 
ค.  หากเป็นยารับประทาน/ยาอม: อาจพบอาการผื่นคัน หน้า-ปาก-คอ-ลิ้น บวม หายใจลำบาก ท้องเสีย คลื่นไส้ อาเจียน สีของฟันเปลี่ยนเป็นสีออกเหลือง 
ง.  หากเป็นยาฉีดเข้าช่องไขสันหลัง: อาจพบอาการตาพร่า อ่อนเพลีย ปวดขา ปวดหลัง ปวดคอ วิงเวียน ปวดศีรษะ คลื่นไส้ อาเจียน 
 ///// มีข้อควรระวังการใช้แอมโฟเทอริซิน บี อย่างไร? ///// 
มีข้อควรระวังการใช้ยาแอมโฟเทอริซิน บี ดังนี้เช่น 
- ห้ามใช้กับผู้ที่แพ้ยานี้ 
- ห้ามใช้ยานี้กับสตรีที่อยู่ในภาวะให้นมบุตร 
- ห้ามใช้ยานี้กับผู้ป่วยที่เพิ่งได้รับยาเคมีบำบัด 
- ระวังการใช้ยานี้กับสตรีตั้งครรภ์ 
- ระวังการใช้ยานี้กับผู้ป่วยโรคตับโรคไต 
- ระหว่างการใช้ยานี้ควรต้องตรวจเลือดเป็นระยะๆดูค่าการทำงานของตับและของไตว่ายังปกติ ดีอยู่หรือไม่ เพื่อการปรับเปลี่ยนขนาดยาหรือปรับเปลี่ยนการรักษา 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาแอมโฟเทอริซิน บี ด้วย) ยาแผนโบราณทุกชนิด และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// แอมโฟเทอริซิน บี มีปฏิกิริยาระหว่างยากับยาตัวอื่นอย่างไร? ///// 
ยาแอมโฟเทอริซิน บี มีปฏิกิริยาระหว่างยากับยาตัวอื่นดังนี้เช่น 
- การใช้ยาแอมโฟเทอริซิน บี ร่วมกับยา Flucytosine (ยาเคมีบำบัด) จะทำให้เกิดพิษต่อร่างกายมากขึ้นจึงควรหลีกเลี่ยงและไม่ใช้ยาร่วมกัน 
- การใช้ยาแอมโฟเทอริซิน บี ร่วมกับยา Amidarone สามารถทำให้การเต้นของหัวใจผิดปกติ และอาจมีอาการต่างๆเหล่านี้ร่วมด้วยเช่น วิงเวียน เป็นลม อ่อนเพลีย เหนื่อยง่าย ปวดกล้ามเนื้อ คลื่นไส้ อาเจียน เป็นตะคริว จึงควรหลีกเลี่ยงการใช้ร่วมกัน 
- การใช้ยาแอมโฟเทอริซิน บี ร่วมกับยา Tenofovir อาจก่อให้เกิดปัญหากับไต หากมีความจำเป็นต้องใช้ยาร่วมกันแพทย์จะปรับขนาดการใช้ยาให้เหมาะสมเป็นกรณีไป 
- การใช้ยาแอมโฟเทอริซิน บี ร่วมกับยา Hydrocortisone อาจเป็นสาเหตุให้เกิดภาวะปวดกล้าม เนื้อ ตะคริว เบื่ออาหาร อ่อนเพลีย วิงเวียน หรือสับสน หากมีความจำเป็นต้องใช้ร่วมกันแพทย์จะปรับขนาดการใช้ให้เหมาะสมเป็นรายบุคคลไป 
 ///// ควรเก็บรักษาแอมโฟเทอริซิน บี อย่างไร? ///// 
ควรเก็บยาทุกรูปแบบการใช้ของยาแอมโฟเทอริซิน บี ไม่ว่าจะเป็นยาฉีด ยารับประทานยาอม ยาที่ใช้ชำระล้าง (Irrigation) ภายใต้อุณหภูมิ 2 - 8 องศาเซลเซียส (Celsius) ห้ามเก็บยาในช่องแช่แข็งของตู้เย็น เก็บยาในภาชนะที่ปิดมิดชิด พ้นแสงสว่าง แสงแดด และความชื้น ไม่ควรเก็บยาในห้องน้ำ และต้องเก็บยาให้พ้นมือเด็กและสัตว์เลี้ยง 
 ///// แอมโฟเทอริซิน บี มีชื่ออื่นอีกไหม? ผลิตจากบริษัทอะไรบ้าง? ///// 
ยาแอมโฟเทอริซิน บี ที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
 ///// บรรณานุกรม /////
