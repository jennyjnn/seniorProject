อะโปมอร์ฟีน (Apomorphine)
 ///// บทนำ ///// 
ยาอะโปมอร์ฟีน (Apomorphine) เป็นยาในกลุ่ม Dopamine agonist มีการออกฤทธิ์ที่สมอง ในบริเวณตัวรับ (Receptor) ที่มีชื่อว่า D1-like และ D2-like receptors ในต้นศตวรรษที่ 20 ทางคลิ นิกเคยใช้ยานี้บำบัดรักษาอาการทางจิตของกลุ่มชายรักชาย (Psychiatic treatment of homosex uality) ปัจจุบันที่พบเห็นในประเทศไทยจะใช้บำบัดอาการของโรคพาร์กินสัน (Parkinson’s disease) เป็นหลัก โดยใช้ในลักษณะของยาฉีดและรักษาอาการสมรรถภาพทางเพศถดถอยในผู้ชาย (นกเขาไม่ขัน) โดยมีรูปแบบผลิตภัณฑ์เป็นยาอมใต้ลิ้น 
ยาอะโปมอร์ฟีนมีฤทธิ์กระตุ้นให้รู้สึกอยากอาเจียน แพทย์จึงมักจะจ่ายยาป้องกันการอาเจียนอย่าง Domperidone ร่วมด้วย 
บางกรณีแพทย์อาจใช้ยาอะโปมอร์ฟีนมาบำบัดอาการติดยา/สารเสพติดอย่างเช่น เฮโรอีน(Heroin) และฝิ่น (Morphine) รวมถึงรักษาอาการติดสุราเรื้อรังอีกด้วย 
ยังมีข้อจำกัดบางประการของการใช้ยาอะโปมอร์ฟีนที่ผู้ป่วยควรทราบเช่น 
- ห้ามใช้กับผู้ที่แพ้ยานี้หรือแพ้ส่วนประกอบในสูตรตำรับของยาอะโปมอร์ฟีน 
- ห้ามใช้กับผู้ที่ไม่สามารถครองสติได้หรืออยู่ในภาวะลมชักหรือมีภาวะความดันโลหิตต่ำ 
- ห้ามใช้ร่วมกับยาต้านการอาเจียนกลุ่ม 5-HT3 antagonist เช่น Ondansetron, Dolasetron, Granisetron, Palonosetron และ Alosetron 
นอกจากนี้ผู้ป่วยควรแจ้งยืนยันอาการป่วยหรือโรคประจำตัวต่างๆ รวมถึงมีประวัติแพ้ยา สถานภาพการตั้งครรภ์หรืออยู่ในภาวะเลี้ยงลูกด้วยน้ำนมของมารดา ให้แพทย์ทราบก่อนที่จะได้รับการรักษาทุกครั้ง ด้วยยาอะโปมอร์ฟีนสามารถส่งผลกระทบและมีอาการข้างเคียง (ผลข้างเคียง) ต่อร่างกายผู้ป่วยได้อย่างมากมาย 
อาจสรุปข้อมูลบางประการของยานี้เพื่อที่ผู้ป่วยจะได้ปฏิบัติตัวได้อย่างเหมาะสมและถูกต้องในระหว่างที่มีการใช้ยาอะโปมอร์ฟีนเช่น 
- ยานี้อาจทำให้เกิดอาการวิงเวียน ง่วงนอน ผู้ป่วยบางรายอาจหลับโดยที่ตนเองไม่รู้ตัวด้วยซ้ำ จึงมีข้อแนะนำมิให้ผู้ที่ใช้ยานี้ขับขี่ยวดยานพาหนะใดๆหรือทำงานกับเครื่องจักรเนื่องจากอาจเกิดอุบัติเหตุได้ 
- ระหว่างที่ใช้ยานี้ต้องคอยตรวจสอบและควบคุมให้ความดันโลหิต และอัตราการเต้นของหัวใจเสมอตามคำแนะนำของแพทย์ผู้รักษา 
- กรณีที่พบอาการแพ้ยานี้ต้องรีบแจ้งแพทย์/ไปโรงพยาบาลทันที/ฉุกเฉิน 
- ยาอะโปมอร์ฟีนสามารถเพิ่มความเสี่ยงต่อการเกิดมะเร็งผิวหนังชนิดที่เรียกว่า Melanoma (มะเร็งผิวหนังเมลาโนมา) ผู้ป่วยที่ใช้ยานี้ติดต่อกันเป็นเวลานานควรสังเกตผิวหนังตนเอง หากพบไฝ ปาน ตุ่ม ก้อนเนื้อผิดปกติ ควรรีบแจ้งพทย์ 
- ยานี้อาจส่งผลกระตุ้นอารมณ์ทางเพศ และอาจก่อให้เกิดอาการเจ็บปวดขณะหลั่งน้ำอสุจิ 
- ยานี้อาจก่ออาการเจ็บหน้าอกหรือภาวะหัวใจล้มเหลวให้เกิดขึ้นได้ หากพบอาการหรือสัญญาณเตือนเช่น อึดอัด/หายใจไม่ออก/หายใจลำบาก เจ็บหน้าอก ควรต้องพาผู้ป่วยมาพบแพทย์ /มาโรงพยาบาลทันที/ฉุกเฉิน 
- ผู้ป่วยกลุ่มสูงอายุอาจได้รับผลข้างเคียงจากอะโปมอร์ฟีนมากกว่าผู้ป่วยกลุ่มอื่น 
- บริเวณผิวหนังที่ได้รับการฉีดยานี้อาจเกิดรอยเขียวช้ำ มีอาการปวดหรืออาการคันเป็นรอยแดงเกิดขึ้นได้ อาการเหล่านี้จะค่อยๆดีขึ้นหลังจากหยุดการใช้ยานี้ 
คณะกรรมการอาหารและยาของไทยได้จัดให้ยาอะโปมอร์ฟีนชนิดฉีดเป็นยาควบคุมพิเศษ โดยต้องใช้วิธีการฉีดเข้าใต้ผิวหนังเท่านั้น หากฉีดเข้าหลอดเลือดจะก่อให้เกิดการอุดตันของก้อนเลือด/ลิ่มเลือดในปอด ดังนั้นการฉีดยานี้ควรกระทำในสถานพยาบาลและใช้หัตถการทางการแพทย์อย่างถูกต้อง หากจะนำยากลับมาฉีดที่บ้าน ญาติผู้ป่วยควรได้รับการฝึกหัดและทำความเข้าใจการใช้ยาอย่างถูกต้องจนมั่นใจเสียก่อนจากแพทย์/พยาบาล รวมถึงห้ามปรับลดหรือเพิ่มขนาดการใช้ยานี้โดยมิได้รับคำแนะนำจากแพทย์ 
 ///// อะโปมอร์ฟีนมีสรรพคุณ (คุณสมบัติ) อย่างไร? ///// 
ยาอะโปมอร์ฟีนมีสรรพคุณ/ข้อบ่งใช้เช่น 
- บำบัดรักษาอาการโรคพาร์กินสันโดยใช้ในรูปแบบของยาฉีด 
- บำบัดสมรรถนะทางเพศของบุรุษ (นกเขาไม่ขัน) โดยใช้เป็นยาเม็ดชนิดอมใต้ลิ้น 
 ///// อะโปมอร์ฟีนมีกลไกการออกฤทธิ์อย่างไร? ///// 
กลไกการออกฤทธิ์ของยาอะโปมอร์ฟีนคือ ตัวยาจะเข้าจับกับตัวรับ (Receptor) ประเภท Dopamine receptor ในสมอง ทำให้เกิดการเปลี่ยนแปลงสมดุลของสารสื่อประสาทและเกิดฤทธิ์ของการรักษาอาการป่วยของโรคพาร์กินสัน ทำให้ผู้ป่วยควบคุมการเคลื่อนไหวและการทรงตัวได้ใกล้เคียงกับภาวะปกติ 
อนึ่งบทความนี้ขอกล่าวถึงกลไกการออกฤทธิ์ของยาอะโปมอร์ฟีนเฉพาะที่ใช้เป็นยารักษาอาการโรคพาร์กินสันเท่านั้น 
 ///// อะโปมอร์ฟีนมีรูปแบบการจัดจำหน่ายอย่างไร? ///// 
ยาอะโปมอร์ฟีนมีรูปแบบการจัดจำหน่ายเช่น 
- ยาฉีดขนาด 10 มิลลิกรัม/มิลลิลิตร 
- ยาเม็ดชนิดอมใต้ลิ้นขนาด 2 และ 3 มิลลิกรัม/เม็ด 
 ///// อะโปมอร์ฟีนมีขนาดการบริหารยาอย่างไร? ///// 
ในบทความนี้ขอกล่าวถึงขนาดการบริหารยา/ใช้ยาอะโปมอร์ฟีนเฉพาะสำหรับรักษาอาการผู้ป่วยพาร์กินสัน (Parkinson’s disease) เท่านั้นเช่น 
- ผู้ใหญ่: เริ่มต้นฉีดยา 2 มิลลิกรัมเข้าใต้ผิวหนังวันละ 3 ครั้ง แพทย์อาจเพิ่มขนาดยาทุก 1 มิลลิกรัมในวันถัดไปจนถึงขนาด 6 มิลลิกรัมต่อการฉีด 1 ครั้ง ขนาดการฉีดยาสูงสุดต่อครั้งไม่ควรเกิน 6 มิลลิกรัม ขนาดการฉีดยาสูงสุดไม่เกิน 20 มิลลิกรัม/วัน 
- เด็ก: การใช้ยานี้กับเด็กยังถือเป็นข้อห้ามด้วยยังไม่มีข้อมูลทางคลินิกมาสนับสนุนความปลอดภัยอย่างเพียงพอ 
*****หมายเหตุ: ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่า นั้น ไม่สามารถใช้ทดแทนคำสั่งใช้ยาของแพทย์ได้ การใช้ยาที่เหมาะสมควรต้องปรึกษาแพทย์หรือเภสัชกรก่อนเสมอ 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมถึงยาอะโปมอร์ฟีน ผู้ป่วยควรแจ้งแพทย์/พยาบาลและเภสัชกรดังนี้ 
- ประวัติแพ้ยาทุกชนิดเช่น กินยาแล้วคลื่นไส้มาก ขึ้นผื่น หรือแน่นหายใจติดขัด/หายใจลำบาก 
- มีโรคประจำตัวต่างๆรวมทั้งกำลังกินยาและ/หรืออาหารเสริมอะไรอยู่ เพราะยาอะโปมอร์ฟีนอาจส่งผลให้อาการของโรคเหล่านั้นรุนแรงขึ้น หรืออาจก่อให้เกิดปฏิกิริยาระหว่างยากับยาอื่นๆ และ/หรือกับอาหารเสริมที่กินอยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์หรือกำลังให้นมบุตร เพราะยาหลายประเภทสามารถผ่านทางน้ำนมหรือรกและเข้าสู่ทารก จนก่อให้เกิดผลข้างเคียงได้ 
 ///// อะโปมอร์ฟีนมีผลไม่พึงประสงค์อย่างไร? ///// 
ยาอะโปมอร์ฟีนสามารถก่อให้เกิดผลไม่พึงประสงค์ (ผลข้างเคียง/อาการข้างเคียง) ต่อระบบอวัยวะต่างๆของร่างกายดังนี้เช่น 
- ผลต่อระบบทางเดินอาหาร: อาจพบอาการคลื่นไส้และอาเจียนอย่างรุนแรง 
- ผลต่อการทำงานของหัวใจ: อาจทำให้ความดันโลหิตต่ำลงทั้งในขณะที่หัวใจบีบตัวและคลายตัว 
- ผลต่อจิตใจ: เกิดภาวะประสาทหลอน รู้สึกสับสน อาจเกิดอารมณ์ก้าวร้าว 
- ผลต่อระบบประสาท: เกิดภาวะไมเกรน หนาวสั่น วิงเวียน ง่วงนอน 
- ผลต่อระบบสืบพันธุ์: พบว่ากับผู้ป่วยบางรายยานี้อาจกระตุ้นให้องคชาติเกิดการแข็งตัว 
 
 ///// มีข้อควรระวังการใช้อะโปมอร์ฟีนอย่างไร? ///// 
มีข้อควรระวังการใช้ยาอะโปมอร์ฟีนเช่น 
- ห้ามใช้กับผู้ที่แพ้ยานี้ 
- ห้ามใช้ยาที่มีสภาพเปลี่ยนแปลงไปจากเดิม 
- ห้ามใช้ยานี้กับสตรีตั้งครรภ์ สตรีที่อยู่ในภาวะให้นมบุตร รวมถึงเด็ก 
- ห้ามปรับขนาดการใช้ยานี้หรือรับประทานยานี้ด้วยตนเอง 
- ห้ามใช้ยานี้ชนิดรับประทานร่วมกับการดื่มสุราหรือเครื่องดื่มที่มีแอลกอฮอล์เป็นส่วนประกอบ 
- ห้ามฉีดยานี้เข้าหลอดเลือด ให้ฉีดเข้าใต้ผิวหนังเท่านั้น 
- มียาหลายรายการที่สามารถทำปฏิกิริยาระหว่างยากับยาอะโปมอร์ฟีนได้ ดังนั้นผู้ป่วยควรต้องแจ้งให้แพทย์ทราบทุกครั้งว่ามีการใช้ยาอะไรอยู่ก่อนหน้านี้ 
- ขณะใช้ยานี้ควรต้องเฝ้าระวังควบคุมเรื่องความดันโลหิตและการเต้นของหัวใจเสมอตามคำแนะนำของแพทย์ผู้รักษา 
- หลีกเลี่ยงการขับขี่ยวดยานพาหนะและ/หรือการทำงานกับเครื่องจักรขณะที่ใช้ยานี้ 
- หลังการใช้ยานี้แล้วอาการไม่ดีขึ้นควรต้องรีบกลับมาปรึกษาแพทย์/มาโรงพยาบาลอนนัด 
- หยุดการใช้ยานี้ทันทีเมื่อพบอาการแพ้ยาพร้อมกับนำผู้ป่วยส่งโรงพยาบาลโดยเร็วทันที/ฉุกเฉิน 
- ปฏิบัติตามคำแนะนำของแพทย์อย่างเคร่งครัดและมาพบแพทย์/มาโรงพยาบาลตามนัดทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา” ที่รวมถึงยาแผนปัจจุบันทุกชนิด (รวมยาอะโปมอร์ฟีนด้วย) ยาแผนโบราณทุกชนิดและสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ  รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 ///// อะโปมอร์ฟีนมีปฏิกิริยาระหว่างยากับยาตัวอื่นอย่างไร? ///// 
ยาอะโปมอร์ฟีนมีปฏิกิริยาระหว่างยากับยาตัวอื่นเช่น 
- การใช้ยาอะโปมอร์ฟีนร่วมกับยา Brompheniramine, Codeine, Propoxyphene อาจทำให้เกิดอาการวิงเวียน ง่วงนอน สับสน ขาดสมาธิ อาการเหล่านี้จะพบมากในผู้ป่วยสูงอายุ เพื่อเป็น การป้องกันอาการข้างเคียงดังกล่าวจึงควรหลีกเลี่ยงการใช้ยาร่วมกัน 
- ห้ามใช้ยาอะโปมอร์ฟีนร่วมกับยา Clarithromycin, Terbutaline ด้วยจะทำให้เกิดอาการหัวใจเต้นผิดจังหวะหรือส่งผลทำให้เกิดภาวะผิดปกติของคลื่นไฟฟ้าหัวใจ/EKG ที่เรียกว่า Congenital long QT syndrome ติดตามมา 
- การใช้ยาอะโปมอร์ฟีนกับยาบางกลุ่มอาจทำให้เกิดภาวะหัวใจเต้นผิดจังหวะ ยาดังกล่าวได้แก่ Amiodarone, Quinidine, Sotalo, Ketoconazole, Bepridil (ยาลดลดความดันโลหิต), Cisapride, Droperidol, Astemizole, Terfenadine, Telithromycin, Erythromycin, Thiorida zine, Vardenafil, Pimozide, Quinolone, Ciprofloxacin, Dolasetron, Imipramine, Ziprasi done (ยารักษาทางจิตเวช) หากไม่มีความจำเป็นใดๆควรหลีกเลี่ยงการใช้ยาร่วมกัน 
 ///// ควรเก็บรักษาอะโปมอร์ฟีนอย่างไร ///// 
สามารถเก็บยาอะโปมอร์ฟีนภายใต้อุณหภูมิห้องที่เย็นหรือเก็บยาที่อุณหภูมิต่ำกว่า 30 องศา เซลเซียส (Celsius) ห้ามเก็บยาในช่องแช่แข็งของตู้เย็น เก็บยาตามคำแนะนำในเอกสารกำกับยาที่แนบมากับตัวผลิตภัณฑ์ ไม่เก็บยาในห้องน้ำหรือในรถยนต์ เก็บยาในภาชนะที่ปิดมิดชิด พ้นแสง แดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อะโปมอร์ฟีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอะโปมอร์ฟีนที่จำหน่ายในประเทศไทย มียาชื่อการค้าอื่นและบริษัทผู้ผลิตเช่น 
อนึ่งยาชื่อการค้าอื่นของยาอะโปมอร์ฟีนที่จำหน่ายในต่างประเทศเช่น Apokyn, Spontane 
 ///// บรรณานุกรม ///// 
https://en.wikipedia.org/wiki/Dopamine_agonist  [2016,Feb20] 
https://en.wikipedia.org/wiki/Apomorphine#Pharmacology  [2016,Feb20] 
http://www.drugs.com/dosage/apomorphine.html  [2016,Feb20] 
http://www.mims.com/Thailand/drug/search?q=Apomorphine  [2016,Feb20] 
http://www.mims.com/Thailand/drug/info/APO-go/?type=brief  [2016,Feb20] 
http://www.drugs.com/drug-interactions/apomorphine-index.html?filter=3&amp;generic_only=#C  [2016,Feb20] 
http://www.drugbank.ca/drugs/DB00714  [2016,Feb20]
