โลเดนาฟิล (Lodenafil)
 ///// บทนำ ///// 
ยาโลเดนาฟิล(Lodenafil หรือ Lodenafil carbonate) หรือในชื่ออื่น ไฮดรอกซีโฮโมซิลเดนาฟิล (Hydroxyhomosildenafil) เป็นยาที่อยู่ในกลุ่ม Phosphodiesterase type 5 inhibitor (PDE 5 inhibitor)  ทางคลินิกนำมาบำบัดรักษาอาการสมรรถภาพทางเพศถดถอย(นกเขาไม่ขัน)  ยานี้มีการออกฤทธิ์คล้ายกับยา  Sidenafil , Tadanafil, และ Vardenafil   ปัจจุบันตัวยาโลเดนาฟิลยังไม่เป็นที่ยอมรับจากประเทศในแถบซีกโลกตะวันตก  จะมีใช้แต่ในประเทศบราซิลเท่านั้นและมีการจัดจำหน่ายภายใต้ชื่อการค้าว่า “Helleva” 
รูปแบบเภสัชภัณฑ์ของยาโลเดนาฟิลเป็นยาชนิดรับประทาน โดยมีกลไกการออกฤทธิ์ต่อผนังหลอดเลือดบริเวณองคชาติให้เกิดการขยายตัว จึงส่งผลให้มีเลือดเข้ามาหล่อเลี้ยงองคชาติเป็นปริมาณมากขึ้น  ด้วยเหตุผลนี้จึงทำให้องคชาติแข็งตัวและพร้อมที่จะมีเพศสัมพันธ์ 
ยาโลเดนาฟิลถูกออกแบบมาให้ใช้เฉพาะบุรุษที่เป็นผู้ใหญ่อายุตั้งแต่ 18 ปีขึ้นไป  ห้ามใช้กับสตรี และผู้ที่มีอายุต่ำกว่า 18 ปีลงมา   โดยทั่วไป ยาชนิดต่างๆในกลุ่ม PDE 5 inhibitor จะถูกห้ามใช้ร่วมกับยาที่มีเกลือไนเตรท(Nitrate)เป็นองค์ประกอบ เช่นยา Isosorbide dinitrate หรือ Isosorbide mononitrate  การใช้ยาเหล่านี้ร่วมกัน อาจทำให้มีอาการความดันโลหิตต่ำรุนแรงหรือไม่ก็เกิดภาวะหัวใจวายตามมาได้  ข้อมูลเหล่านี้ได้ถูกใช้เป็นเหตุผลสนับสนุนห้ามใช้ยาโลเดนาฟิลกับบุรุษที่มีโรคหัวใจหรือผู้ที่อยู่ในภาวะเสี่ยงต่อการเกิดโรคหัวใจด้วยเช่นกัน  นอกจากนี้ บุรุษที่มีองคชาติผิดรูปร่างก็มีส่วนสำคัญที่ทำให้การใช้ยาโลเดนาฟิลไร้ประสิทธิผล 
ยาโลเดนาฟิลจัดเป็นยาที่มีอันตราย และห้ามใช้ยานี้เกินวันละ 1 ครั้ง  การใช้ยานี้ จึงต้องเป็นไปตามคำแนะนำของแพทย์เท่านั้น  อย่างไรก็ตามการใช้ยารักษาสมรรถภาพทางเพศในบุรุษเป็นเรื่องปลายเหตุ  ผู้ชายที่มีปัญหานี้ ควรปรึกษาแพทย์ก่อนการใช้ยาต่างๆรวมถึงยาโลเดนาฟิล  ทั้งนี้ ผู้อ่านสามารถค้นคว้าหาข้อมูลเพิ่มเติมได้จากบทความ “นกเขาไม่ขัน (Erectile dysfunction)” เว็บไซด์หาหมอ.com 
 
 ///// โลเดนาฟิลมีสรรพคุณ(คุณสมบัติ)อย่างไร ///// 
ยาโลเดนาฟิลมีสรรพคุณ/ข้อบ่งใช้ เช่น 
- รักษาสมรรถนะทางเพศเสื่อมในเพศชาย(นกเขาไม่ขัน) 
 
 ///// โลเดนาฟิลมีกลไกการออกฤทธิ์อย่างไร? ///// 
ในบริเวณองคชาติจะประกอบไปด้วยกล้ามเนื้อที่มีลักษณะคล้ายฟองน้ำ(Corpus cavernosum) บริเวณนี้จะมีหลอดเลือดเส้นเล็กๆมาหล่อเลี้ยงอยู่เต็มไปหมด  หน่วยย่อยภายในเซลล์ที่มีชื่อว่า cGMP(Cyclic guanosine monophosphate,สารที่ทำหน้าที่ประสานการทำงานภายในเซลล์) มีส่วนทำให้หลอดเลือดในบริเวณกล้ามเนื้อฟองน้ำเกิดการคลายตัว รูท่อจึงเปิดกว้าง ส่งผลให้มีเลือดเข้ามาหล่อเลี้ยงได้มากจนกระทั่งองคชาติแข็งตัวในที่สุด  สำหรับ PDE 5(Phosphodiesterase 5) เป็นเอนไซม์ชนิดหนึ่งที่อยู่ในเซลล์  เอนไซม์นี้จะคอยทำลายหน่วยย่อย cGMP  เมื่อ cGMP มีปริมาณน้อยลงจะทำให้กลไกการแข็งตัวขององคชาติถูกปิดกั้น 
ยาโลเดนาฟิลเป็นยาประเภท PDE 5 inhibitor จะมีกลไกการออกฤทธิ์ที่คอยยับยั้ง/ต้านการทำงานของ PDE 5 ส่งผลให้ระดับหน่วยย่อย cGMP มีเพิ่มมากขึ้น จึงเป็นเหตุให้หลอดเลือดบริเวณองคชาติขยายตัว  ทำให้มีเลือดเข้ามาหล่อเลี้ยงมากขึ้นจนเป็นผลให้เกิดการแข็งตัวขององคชาติในที่สุดตามสรรพคุณ 
 
 ///// โลเดนาฟิลมีรูปแบบการจัดจำหน่ายอย่างไร? ///// 
ยาโลเดนาฟิลมีรูปแบบการจัดจำหน่าย เช่น 
- ยาเม็ดชนิดรับประทาน ที่ประกอบด้วย Lodenafil carbonate  80 มิลลิกรัม/เม็ด 
 
 ///// โลเดนาฟิลมีขนาดรับประทานอย่างไร? ///// 
ยาโลเดนาฟิล มีขนาดรับประทาน เช่น 
- ผู้ใหญ่: รับประทานยา 80 มิลลิกรัม วันละ1ครั้ง ก่อนมีเพศสัมพันธ์ประมาณ 40 นาทีโดยสามารถรับประทานยานี้ ก่อนหรือพร้อม อาหารก็ได้ 
- ผู้อายุต่ำกว่า 18 ปี:  ห้ามใช้ยานี้กับเด็กหรือผู้ที่มีอายุต่ำกว่า 18 ปีลงมา 
อนึ่ง: 
- ห้ามซื้อยามารับประทานเอง ผู้ที่จะใช้ยานี้ควรผ่านการตรวจร่างกายจากแพทย์	และให้แพทย์เป็นผู้จ่ายยาเท่านั้น 
*****หมายเหตุ: ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาโลเดนาฟิล  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ  โดยเฉพาะโรคหัวใจ รวมทั้งกำลังกินยา/ใช้ยาอะไรอยู่ เพราะยาโลเดนาฟิลอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                       เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
ยาโลเดนาฟิล ใช้บำบัดอาการหย่อนสมรรถภาพทางเพศในบุรุษ(นกเขาไม่ขัน) หากลืมรับประทานยาก็ไม่ได้ก่อให้เกิดอันตรายแต่อย่างใด  โดยกรณีเวลาใกล้เคียงกับการรับประทานยานี้ในมื้อถัดไป ห้ามเพิ่มขนาดรับประทานเป็น 2 เท่า ให้รับประทานยาที่ขนาดปกติ และวันละ 1 ครั้ง เท่านั้น 
 
 ///// โลเดนาฟิลมีผลไม่พึงประสงค์อย่างไร? ///// 
ยาโลเดนาฟิลสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบการทำงานของอวัยวะต่างๆของร่างกายดังนี้ เช่น 
- ผลต่อระบบประสาท: เช่น  ปวดศีรษะ 
- ผลต่อระบบทางเดินหายใจ: เช่น  เยื่อจมูกอักเสบ 
- ผลต่อระบบหัวใจและหลอดเลือด: เช่น  มีใบหน้าแดง  ความดันโลหิตต่ำ 
- ผลต่อระบบทางเดินอาหาร: เช่น  อาหารไม่ย่อย 
- ผลต่อตา:เช่น  การมองเห็นภาพ และ/หรือสีสัน ผิดเพี้ยนไป 
 
 ///// มีข้อควรระวังการใช้โลเดนาฟิลอย่างไร? ///// 
มีข้อควรระวังการใช้ยาโลเดนาฟิล เช่น 
- ห้ามใช้กับผู้ที่แพ้ยานี้ 
- ห้ามใช้ยาโลเดนาฟิลร่วมกับยาที่เป็นกลุ่มยาไนเตรท(Nitrate) ด้วยจะทำให้       เกิดภาวะความดันโลหิตต่ำอย่างรุนแรง 
- ห้ามใช้ยานี้กับผู้ที่มี โรคหัวใจชนิดต่างๆ เช่น  หัวใจล้มเหลว  หัวใจเต้นผิดจังหวะ 
- ห้ามปรับขนาดรับประทานด้วยตนเอง 
- ระวังการใช้ยานี้กับผู้ที่มีภาวะความดันโลหิตต่ำ 
- ระวังการใช้ยากับผู้ที่มีสภาพอวัยวะเพศ (ของชาย) ผิดรูปร่าง 
- ระวังการใช้ยานี้ในผู้ที่ใช้ยาลดความดันโลหิต 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาโลเดนาฟิลด้วย) ยาแผนโบราณ  อาหารเสริม   ผลิตภัณฑ์เสริมอาหาร ทุกชนิด และสมุนไพรต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตามข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บhaamor.com บทความเรื่อง ข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// โลเดนาฟิลมีปฏิกิริยาระหว่างยากับยาตัวอื่นอย่างไร? ///// 
ยาโลเดนาฟิลมีปฏิกิริยาระหว่างยากับยาตัวอื่น เช่น 
- การใช้ยาโลเดนาฟิลร่วมกับยาลดความดันโลหิตที่มีฤทธิ์ขยายหลอดเลือด  
อาจก่อให้เกิดความดันโลหิตต่ำรุนแรงตามมา  หากไม่มีความจำเป็นใดๆ ควรหลีกเลี่ยงการใช้ยาร่วมกัน 
- ห้ามรับประทานยาโลเดนาฟิลร่วมกับเครื่องดื่มที่มีแอลกอฮอล์เป็นส่วนประกอบ  
ด้วยจะก่อให้เกิดอาการวิงเวียน และยังทำให้การมีเพศสัมพันธ์ด้อยประสิทธิภาพลงไป 
 
 ///// ควรเก็บรักษาโลเดนาฟิลอย่างไร? ///// 
ควรเก็บยาโลเดนาฟิล ในอุณหภูมิห้องที่เย็น  ห้ามเก็บยาในช่องแช่แข็งตู้เย็น  ไม่เก็บยาในห้องน้ำหรือในรถยนต์  เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 
 ///// โลเดนาฟิลมีชื่ออื่นอีกไหม? ผลิตจากบริษัทอะไรบ้าง? ///// 
ยาโลเดนาฟิลมียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
https://en.wikipedia.org/wiki/Lodenafil  [2017,Nov18] 
file:///C:/Users/apai/Downloads/helleva.pdf [2017,Nov18] 
http://dbpedia.org/page/Lodenafil [2017,Nov18] 
https://www.tabletwise.com/medicine/lodenafil-carbonate  [2017,Nov18] 
http://www.jsm.jsexmed.org/article/S1743-6095(15)32394-8/fulltext  [2017,Nov18]
