เซอร์มอร์ลิน (Sermorelin)
 ///// บทนำ ///// 
ยาเซอร์มอร์ลิน(Sermorelin หรือ Sermorelin acetate) เป็นเปปไทด์อะนาล็อก(Peptide analoque, สารประเภทกรดอะมิโน)หรือเป็นสารสังเคราะห์เลียนแบบ Growth hormone-releasing hormone (เรียกย่อๆว่า GHRH)   ซึ่ง GHRH เป็นฮอร์โมนที่สร้างจากสมองส่วนไฮโปธาลามัส โดยเป็นฮอร์โมนมีหน้าที่ กระตุ้นต่อมใต้สมอง(Pituitary gland)ให้หลั่งฮอร์โมนที่ทำให้ร่างกายเจริญเติบโตหรือที่เรียกว่า “ฮอร์โมนเพื่อการเจริญเติบโต/ฮอร์โมนการเจริญเติบโต/ฮฮร์โมนเจริญเติบโต(Growth hormone ย่อว่า GH)”    ทางการแพทย์ได้ใช้ยาเซอร์มอร์ลินมาเป็นตัวตรวจวิเคราะห์และประเมินภาวะขาดแคลนฮอร์โมนเพื่อการเจริญเติบโตของร่างกาย  รวมถึงใช้เพื่อบำบัดภาวะขาดแคลนฮอร์โมนการเจริญเติบโตในเด็ก 
ยาเซอร์มอร์ลินมีรูปแบบเภสัชภัณฑ์เป็นยาฉีด  กรณีใช้ตรวจวิเคราะห์การขาดแคลนฮอร์โมนเจริญเติบโต ต้องฉีดยาเซอร์มอร์ลินเข้าหลอดเลือดดำ  กรณีใช้เพื่อบำบัดภาวะขาดแคลนฮอร์โมนเจริญเติบโต ต้องฉีดยานี้เข้าใต้ผิวหนังเพื่อกระตุ้นการหลั่งฮอร์โมนเจริญเติบโตได้อย่างเหมาะสม 
ร่างกายของผู้ที่ได้รับยาเซอร์มอร์ลินจะมีปฏิกิริยาตอบสนองได้หลายประการ อาทิ เช่น 
- ทำให้ความหนาแน่นของมวลกระดูกเพิ่มขึ้น 
- เพิ่มสมรรถภาพการทำงานของหัวใจและหลอดเลือด 
- เพิ่มมวลของกล้ามเนื้อ 
- เพิ่มสมรรถภาพทางเพศ 
- ช่วยปรับปรุงระบบภูมิคุ้มกัน/ระบบภูมิคุ้มกันต้านทานโรค และการฟื้นสภาพของร่างกาย 
- เสริมสร้างเนื้อเยื่อของเส้นประสาท 
- มีผลทำให้ร่างกายเกิดกำลังวังชา 
- ปรับปรุงระบบความจำให้ดีขึ้น 
แต่อย่างไรก็ตาม  สรรพคุณของ ยาเซอร์มอร์ลิน ข้างต้น มีแหล่งข้อมูลมาจากบทความที่ตีพิมพ์ในเครือข่ายกลุ่มงานเภสัชกรรมของต่างประเทศ  ผู้อ่านบทความนี้ควรต้องยึดคำแนะนำและปฏิบัติตามคำแนะนำของแพทย์ผู้รักษาเป็นสำคัญ 
ทั้งนี้ มีข้อห้ามและข้อควรระวังการใช้ยาเซอร์มอร์ลิน ดังนี้ เช่น 
- ห้ามใช้กับผู้ที่มีประวัติแพ้ยานี้ หรือแพ้ส่วนประกอบในสูตรตำรับของยาเซอร์มอร์ลิน 
- หลีกเลี่ยงการใช้ยาเซอร์มอร์ลินในสตรีมีครรภ์/ตั้งครรภ์  และสตรีในภาวะให้นมบุตร รวมถึงผู้ที่ได้รับบาดเจ็บบริเวณสมอง 
- การใช้ยาเซอร์มอร์ลินร่วมกับยา Aspirin, Indomethacin, Prednisone, ยาInsulin, Propylthiouracil, Atropine, Clonidine, Levodopa, ล้วนแต่จะทำให้	  ประสิทธิภาพการออกฤทธิ์และการทำงานของยาเซอร์มอร์ลินด้อยลงไป 	  ผู้ป่วยจึงควรแจ้ง แพทย์ พยาบาล เภสัชกร ทุกครั้งที่เข้ารับการรักษาว่า ตนเองมียาอะไรที่ใช้อยู่ก่อน 
- สำหรับผู้ป่วยที่มีการใช้ยาหรือฮอร์โมนบางประเภทรักษาภาวะเจริญเติบโตต่ำ ผิดปกติ  จะต้องหยุดการใช้ยาหรือฮอร์โมนเหล่านั้นอย่างน้อย 1 อาทิตย์ จึงสามารถใช้        ยาเซอร์มอร์ลินได้ 
- ผู้ป่วยจะต้องได้รับการตรวจระดับฮอร์โมนเจริญเติบโตหลังที่ได้รับยาเซอร์มอร์ลิน ซึ่งผู้ป่วยต้องมารับการตรวจตามที่แพทย์นัดหมาย 
- *สำหรับผู้ที่ได้รับยาเซอร์มอร์ลินเกินขนาด จะมีอาการเปลี่ยนแปลงอัตราการเต้นของหัวใจ  รวมถึงความดันโลหิต  หากพบว่าสัญญาณชีพดังกล่าว เกิดการ	 	  เปลี่ยนแปลงอย่างผิดปกติ ต้องรีบแจ้งแพทย์/มาโรงพยาบาลทันที 
ยาเซอร์มอร์ลินจัดเป็นยาที่มีฤทธิ์แรง หากใช้ผิดวิธีก็สามารถส่งผลกระทบ(ผลข้างเคียงอันอันตราย)ต่อระบบการทำงานของอวัยวะต่างๆของร่างกายได้อย่างมากมาย   ในตลาดการค้ายาแผนปัจจุบัน เราจะพบเห็นการจัดจำหน่ายยาชนิดนี้ภายใต้ชื่อการค้าว่า “Geref” 
 
 ///// เซอร์มอร์ลินมีสรรพคุณ(คุณสมบัติ)อย่างไร? ///// 
ยาเซอร์มอร์ลินมีสรรพคุณ/ข้อบ่งใช้ เช่น 
- บำบัดภาวะขาดแคลนฮอร์โมนเจริญเติบโต 
- เพื่อการตรวจวิเคราะห์การขาดแคลนฮอร์โมนเจริญเติบโตของร่างกาย 
 
 ///// เซอร์มอร์ลินมีกลไกการออกฤทธิ์อย่างไร? ///// 
ยาเซอร์มอร์ลิน เป็นสารสังเคราะห์เลียนแบบ Growth hormone releasing hormone โดยยาเซอร์มอร์ลินจะออกฤทธิ์กระตุ้นต่อมใต้สมอง (Pituitary gland) ทำให้ต่อมใต้สมองเกิดการหลั่งฮอร์โมนเจริญเติบโตออกมา 
 
 ///// เซอร์มอร์ลินมีรูปแบบการจัดจำหน่ายอย่างไร? ///// 
ยาเซอร์มอร์ลินมีรูปแบบการจัดจำหน่าย เป็น 
- ยาฉีดที่ประกอบด้วย Sermorelin acetate ขนาด 15 มิลลิกรัม/ขวด 
 
 ///// เซอร์มอร์ลินมีขนาดการบริหารยาอย่างไร? ///// 
ตัวอย่างขนาดการบริหารยา/ใช้ยาเซอร์มอร์ลิน เช่น ขนาดการบริหารยานี้สำหรับรักษาภาวะขาดฮอร์โมนเจริญเติบโต(Growth hormone deficiency)  เช่น 
 
- เด็ก: ฉีดยาเข้าใต้ผิวหนังขนาด 0.03 มิลลิกรัม/น้ำหนัก 1 กิโลกรัม 
วันละ 1 ครั้ง ก่อนนอน และระยะเวลาการใช้ยาให้เป็นไปตามคำสั่งแพทย์ 
- ผู้ใหญ่: ขนาดยา และระยะเวลาในการใช้ยานี้ ในผู้ใหญ่ ขึ้นกับดุลพินิจของแพทย์ผู้รักษาเป็นกรณีๆไป 
*****หมายเหตุ:	ขนาดยาและระยะเวลาในการใช้ยาที่ระบุในบทความนี้ เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาเซอร์มอร์ลิน   ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว คลื่นไส้มาก  ขึ้นผื่น หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น  โรคของต่อมใต้สมอง(เช่น เนื้องอกต่อมใต้สมอง)  รวมทั้งกำลังกินยา/ใช้ยาอะไรอยู่  เพราะยาเซอร์มอร์ลินอาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมมารับการฉีดยาควรทำอย่างไร? ///// 
หากลืมมารับการฉีดยาเซอร์มอร์ลิน จะต้องรีบติดต่อแพทย์/ผู้เกี่ยวข้องในสถานพยาบาลที่รักษาอยู่ทันที เพื่อทำการนัดหมายการฉีดยานี้ใหม่โดยเร็ว 
แต่อย่างไรก็ดี กรณีลืมฉีดยาเซอร์มอร์ลินบ่อยครั้ง อาจส่งผลให้การรักษาขาดความต่อเนื่องจนขาดประสิทธิภาพในการควบคุมรักษาโรค 
 ///// เซอร์มอร์ลินมีผลไม่พึงประสงค์อย่างไร? ///// 
ยาเซอร์มอร์ลินสามารถก่อให้เกิด ผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบหัวใจและหลอดเลือด:    เช่น  แน่นหน้าอก   ใบหน้าแดง 
- ผลต่อผิวหนัง:   เช่น  เกิดลมพิษ 
- ผลต่อระบบประสาท:   เช่น  ปวดศีรษะ 
- ผลต่อระบบทางเดินอาหาร:   เช่น คลื่นไส้ อาเจียน  การรับรสชาติอาหารผิดปกติ 
 
 ///// มีข้อควรระวังการใช้เซอร์มอร์ลินอย่างไร? ///// 
มีข้อควรระวังการใช้ยาเซอร์มอร์ลิน เช่น 
- ห้ามใช้กับผู้ที่แพ้ยานี้ หรือแพ้ส่วนประกอบของยานี้ 
- ยาที่มีสภาพเปลี่ยนไปจากเดิม เช่น สียาเปลี่ยนไป 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร 
- มารับการฉีดยานี้ตามที่แพทย์นัดหมายทุกครั้ง 
- ห้ามแบ่งยาให้ผู้อื่นใช้ 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด(รวมยาเซอร์มอร์ลินด้วย) ยาแผนโบราณ   อาหารเสริม  ผลิตภัณฑ์เสริมอาหาร ทุกชนิด  และสมุนไพร ต่างๆ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้งควรต้องปฏิบัติตาม ข้อปฏิบัติพื้นฐานในการใช้ยาทุกชนิด(อ่านเพิ่มเติมได้ในเว็บ haamor.com บทความเรื่องข้อปฏิบัติพื้นฐานในการใช้ยาทุกชนิด) รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอ 
 
 ///// เซอร์มอร์ลินมีปฏิกิริยาระหว่างยากับยาตัวอื่นอย่างไร? ///// 
ยาเซอร์มอร์ลินมีปฏิกิริยาระหว่างยากับยาตัวอื่น เช่น 
- หลีกเลี่ยงการใช้ยาเซอร์มอร์ลินร่วมกับยา Clonidine และ Levodopa  
ด้วยจะส่งผลให้ร่างกายมีการหลั่งฮอร์โมนเจริญเติบโตมากจนเกินไปจนอาจเป็นอันตรายต่อผู้ป่วยได้ 
 ///// ควรเก็บรักษาเซอร์มอร์ลินอย่างไร? ///// 
ควรเก็บยาเซอร์มอร์ลินภายใต้อุณหภูมิ 2-8 องศาเซลเซียส(Celsius)  ห้ามเก็บยาในช่องแช่แข็งตู้เย็น เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// เซอร์มอร์ลินมีชื่ออื่นอีกไหม? ผลิตจากบริษัทอะไรบ้าง? ///// 
ยาเซอร์มอร์ลิน มียาชื่อการค้า และบริษัทผู้ผลิต/ผู้จำหน่าย เช่น 
 
 ///// บรรณานุกรม ///// 
http://www.wellsrx.com/wp-content/uploads/2015/08/Generic_SermorelinFlyer.pdf[2017,July29] 
https://en.wikipedia.org/wiki/Sermorelin[2017,July29] 
https://www.drugs.com/cdi/sermorelin-acetate.html[2017,July29] 
https://www.steroid.com/Geref.php[2017,July29] 
https://www.empowerpharmacy.com/drugs/sermorelin-acetate-injection.html[2017,July29] 
https://www.drugbank.ca/drugs/DB00010[2017,July29]
