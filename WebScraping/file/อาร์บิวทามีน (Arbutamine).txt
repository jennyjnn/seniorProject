อาร์บิวทามีน (Arbutamine)
 ///// บทนำ ///// 
ยาอาร์บิวทามีน(Arbutamine หรือ  Arbutamine hydrochloride)เป็นยาในกลุ่มเบต้า-อะดรีเนอร์จิก รีเซพเตอร์ อะโกนิสต์ (Beta adrenergic receptor agonist) มีข้อบ่งใช้ทางคลินิก เพื่อใช้วินิจฉัยอาการของโรคหลอดเลือดหัวใจ   โดยทั่วไป การวินิจฉัยอาการของโรคหลอดเลือดหัวใจต้องกระตุ้นหัวใจผู้ป่วยให้ทำงานมากขึ้น โดยการออกกำลังกายเดินบนสายพานหรือปั่นจักรยานอยู่กับที่ แล้วคอยตรวจคลื่นไฟฟ้าหัวใจของผู้ป่วยว่าผิดปกติหรือไม่  การใช้ยานี้เป็นตัวกระตุ้นหัวใจแทนการออกกำลังกายเป็นอีกหนึ่งวิธีที่ยอมรับทางการแพทย์  ก่อนการให้ยานี้กระตุ้นหัวใจโดยให้ทางหลอดเลือดดำ  ร่างกายของผู้ป่วยจะได้รับการติดตั้งสายส่งสัญญาณเข้ากับเครื่องตรวจคลื่นไฟฟ้าหัวใจ  ตัวยานี้จะทำหน้าที่กระตุ้นให้หัวใจทำงานมากขึ้น คล้ายกับว่าผู้ป่วยกำลังออกกำลังกาย  มีผลให้อัตราการเต้นของ หัวใจสูงขึ้น  หัวใจบีบตัวแรงขึ้น  ความดันโลหิตในช่วงหัวใจบีบตัวเพิ่มขึ้น ทั้งนี้เพื่อ                    ดูสมรรถภาพการทำงานและการปรับตัวของหัวใจ  หากมีภาวะหลอดเลือดหัวใจตีบจนทำให้เลือดไปเลี้ยงหัวใจไม่เพียงพอ ซึ่งมีความสัมพันธ์กับการทำงานของหัวใจที่เพิ่มขึ้นดังกล่าว   ผลลัพท์จะแสดงออกมาในลักษณะคลื่นไฟฟ้าหัวใจที่ผิดปกติ ซึ่ง  แพทย์สามารถวินิจฉัยอาการของโรคหลอดเลือดหัวใจของผู้ป่วย โดยวัดอัตราการไหลเวียนของเลือดขณะที่หัวใจทำงานปกติเปรียบเทียบกับการไหลเวียนของเลือดขณะที่หัวใจถูกกระตุ้นโดยการใช้ยานี้ 
การใช้ยาอาร์บิวทามีนกับผู้ป่วย ต้องกระทำในสถานพยาบาลเท่านั้น โดยหยดยาเข้าหลอดเลือดดำภายในระยะเวลา 1 นาที ตัวยาก็จะเริ่มออกฤทธิ์กระตุ้นหัวใจ  แพทย์จะคอยปรับขนาดยานี้จนกระทั่งทำให้อัตราการเต้นของหัวใจอยู่ในขีดจำกัดที่สูงสุด ซึ่งต้องเป็นเกณฑ์ที่ไม่ก่อให้เกิดอันตรายต่อร่างกายของผู้ป่วย 
ตัวยาอาร์บิวทามีนที่อยู่ในกระแสเลือด จะรวมตัวกับพลาสมาโปรตีนได้ประมาณ 58%  ตับจะคอยเปลี่ยนโครงสร้างโมเลกุลของยาอาร์บิวทามีนไปเป็นสารเมทอกซีอาร์บิวทามีน (Methoxyarbutamine)  ด้วยกลไกเหล่านี้ส่งผลให้ร่างกาย                 ใช้เวลาเพียง 8 นาทีก็สามารถกำจัดยานี้ในรูปเมทอกซีอาร์บิวทามีนออกมากับปัสสาวะ และมีส่วนน้อยที่ถูกกำจัดออกมากับอุจจาระ ในมุมมองทางคลินิก  จะเป็นผลดีกับผู้ป่วย ที่ไม่ต้องอยู่ในสภาพถูกยานี้กระตุ้นให้หัวใจทำงานหนักอยู่นานๆ  ลดความเสี่ยงต่อการเกิดอาการข้างเคียง(ผลข้างเคียง) เช่น หัวใจวาย   ส่งผลให้ผู้ป่วยกลับบ้านได้เร็วขึ้นหลังการตรวจด้วยวิธีการนี้ 
ยังมีข้อจำกัดของการใช้ยาอาร์บิวทามีนที่ผู้บริโภค/ผู้ป่วยควรทราบดังต่อไปนี้ เช่น 
- ห้ามใช้กับผู้ที่มีประวัติแพ้ยาอาร์บิวทามีน 
- ห้ามใช้ยานี้กับผู้ที่อยู่ในภาวะหัวใจเต้นเร็ว หรือหัวใจล้มเหลว 
- ห้ามใช้ยานี้กับผู้ที่ใส่เครื่องคุมจังหวะการเต้นของหัวใจหรือที่เรียกว่า Pacemakerด้วยตัวยานี้สามารถส่งผลแทรกซ้อน(ผลข้างเคียง)ต่อการทำงานของอุปกรณ์ดังกล่าวได้ 
- ห้ามใช้ยานี้กับผู้ที่มีภาวะลิ้นหัวใจทำงานผิดปกติ  ผู้ที่ได้รับการเปลี่ยนหัวใจ
ผู้ที่มีภาวะความดันโลหิตสูงที่ยังไม่สามารถควบคุมอาการได้  ผู้ป่วยโรคต้อหิน
ผู้ที่มีประวัติของโรคหลอดเลือดสมอง  ผู้ป่วยต่อมไทรอยด์เป็นพิษที่ไม่สามารถควบคุม
อาการของโรคได้  ด้วยตัวยาอาร์บิวทามีน สามารถกระตุ้นให้อาการของโรคดังกล่าวกำเริบหรือทวีความรุนแรงมากยิ่งขึ้น 
- ห้ามใช้ร่วมกับยาบางตัวที่สามารถก่อให้เกิดฤทธิ์ยาตีกัน(ปฏิกิริยาระหว่างยา)กับยาอาร์บิวทามีน เช่นยา  Quinidine , Lidocaine,  และ Flecainide 
จากข้อจำกัดการใช้ยาอาร์บิวทามีนที่กล่าวมา ถือเป็นเหตุผลสำคัญที่ผู้ป่วยต้องแจ้งให้ แพทย์ พยาบาล เภสัชกร ทราบทุกครั้งว่าตนเองมีประวัติเจ็บป่วยด้วยโรคอะไร  และปัจจุบันมีการใช้ยาตัวใดอยู่บ้าง 
*กรณีที่ผู้ป่วยได้รับยาอาร์บิวทามีนเกินขนาด สามารถสังเกตได้จากอาการ ตัวสั่น  ปวดศีรษะ  ใบหน้าแดง  อาจเกิดความดันโลหิตต่ำ  วิงเวียน   ความรู้สึกสัมผัสเพี้ยน  เจ็บ หน้าอก/แน่นหน้าอก   คลื่นไส้  เหงื่อออกมาก  รู้สึกวิตกกังวล  หัวใจเต้นเร็วและหัวใจผิดจังหวะ   กรณีดังกล่าวแพทย์จะช่วยเหลือผู้ป่วยที่ได้รับยาอาร์บิวทามีนเกินขนาดโดยหยุดการให้ยานี้กับผู้ป่วยทันที และทำการให้ออกซิเจนเพิ่มกับผู้ป่วยอย่างพอเพียง  หากพิจารณาแล้วพบว่าอาการของผู้ป่วยยังรุนแรงมากขึ้น  แพทย์มีความจำเป็นต้องใช้ยาประเภทเบต้า-บล็อกเกอร์ (Beta-blocker) อย่างเช่น  Metoprolol , Esmolol,  หรือ Propranolol,  เข้าช่วยเหลือผู้ป่วย 
ในประเทศไทย สามารถพบเห็นการใช้ยาโดบูทามีน (Dobutamine) เพื่อวินิจฉัยอาการของโรคหลอดเลือดหัวใจแทนตัวยาอาร์บิวทามีนซึ่งมีลักษณะการใช้งานที่คล้ายกันอาจแตกต่างในเรื่องขนาดการใช้ยาและอาการข้างเคียง 
สำหรับผู้บริโภค/ผู้ป่วยที่ยังมีข้อสงสัยการใช้ยาอาร์บิวทามีน สามารถสอบถามข้อมูลเพิ่มเติมได้จากแพทย์ผู้รักษา หรือจากเภสัชกรที่ประจำอยู่ในสถานพยาบาลที่เข้ารับการตรวจวินิจฉัยได้ตลอดเวลา 
 
 ///// อาร์บิวทามีนมีสรรพคุณ(คุณสมบัติ)อย่างไร? ///// 
ยาอาร์บิวทามีนมีสรรพคุณ/ข้อบ่งใช้ คือ 
- ใช้เป็นยากระตุ้นการทำงานของหัวใจ เพื่อให้ได้ผลวินิจฉัยของโรคหลอดเลือดหัวใจ 
 ///// อาร์บิวทามีนมีกลไกการออกฤทธิ์อย่างไร? ///// 
ตัวยาอาร์บิวทามีนเป็นยาประเภท Beta adrenergic agonist  สามารถรวมตัวกับ ตัวรับ(Receptor)ที่ชื่อ Beta adrenergic receptor ในบริเวณกล้ามเนื้อหัวใจและส่งผลออกฤทธิ์กระตุ้นให้หัวใจมีแรงบีบตัวมากขึ้น  ทำให้อัตราการเต้นของหัวใจ รวมถึงความดันโลหิตสูงขึ้น  ด้วยกลไกนี้เอง ทางคลินิกจึงนำมาใช้ตรวจวินิจฉัยอาการโรคหลอดเลือดหัวใจได้ตามสรรพคุณ 
 
 ///// อาร์บิวทามีนมีรูปแบบการจัดจำหน่ายอย่างไร? ///// 
ยาอาร์บิวทามีนมีรูปแบบการจัดจำหน่าย เป็น 
- ยาฉีดที่บรรจุในหลอดฉีดยาชนิดพร้อมใช้ โดยมีส่วนประกอบของตัวยา Arbutamine HCl/Hydrochloride  ขนาด 1 มิลลิกรัม/20 มิลลิลิตร (1000 ไมโครกรัม/20 มิลลิลิตร) 
 
 ///// อาร์บิวทามีนมีขนาดการบริหารยาอย่างไร? ///// 
ยาอาร์บิวทามีน มีขนาดการบริหารยา/ใช้ยา เช่น 
- ผู้ใหญ่: เริ่มต้นให้หยดยาเข้าหลอดเลือดดำโดยคำนวณในอัตราเร็วดังนี้  คือ 0.1 ไมโครกรัม/น้ำหนักตัว 1 กิโลกรัม/นาที  เป็นเวลา 1 นาที  จากนั้นแพทย์จะทำการปรับขนาดยา  เพื่อทำให้หัวใจมีอัตราการทำงานได้สูงที่สุด แต่อยู่ในเกณฑ์ที่ปลอดภัยต่อสภาพร่างกายผู้ป่วย  อัตราการให้ยาอาจทำได้สูงถึง 0.8 ไมโครกรัม/น้ำหนักตัว 1 กิโลกรัม/นาที  ขนาดยาที่ใช้กับผู้ป่วย สูงที่สุดไม่ควรเกิน 10 ไมโครกรัม/น้ำหนักตัว 1 กิโลกรัม 
- เด็ก: ยังไม่มีข้อมูลทางคลินิกที่แน่ชัดถึง ขนาดยานี้ ผลข้างเคียง และความปลอดภัยในการใช้ยานี้ในเด็ก  การใช้ยานี้ในเด็ก จึงอยู่ในดุลพินิจของแพทย์ผู้รักษาเป็นกรณีๆไป 
อนึ่ง: 
- การใช้ยานี้กระตุ้นหัวใจเพื่อวินิจฉัยโรคหลอดเลือดหัวใจ มักจะใช้กับผู้ป่วยที่ไม่สามารถทดสอบโดยการใช้ลู่วิ่ง/การเดินสายพาน หรือการปั่นจักรยานอยู่กับที่ 
- แจ้ง แพทย์ พยาบาล ทุกครั้งก่อนเข้ารับการทดสอบด้วยยาอาร์บิวทามีนว่า ตนเองมีโรคประจำตัวและมีการใช้ยาประเภทใดอยู่บ้าง 
- การใช้ยาอาร์บิวทามีน ไม่ต้องทำการเจือจางตัวยาด้วยสารละลายอื่นใดแล้ว   สามารถหยดยาเข้าหลอดเลือดดำโดยใช้เครื่องมือ-อุปกรณ์ของสถานพยาบาล	ที่เตรียมไว้อย่างเหมาะสมตามคู่มือการใช้ยา 
- ระหว่างการให้ยานี้กับผู้ป่วย ต้องมีการตรวจสอบควบคุมความดันโลหิต อัตราการเต้นของหัวใจ  คลื่นไฟฟ้าหัวใจ(ECG) อยู่ตลอดเวลา ด้วยสัญญาณชีพดังกล่าวจะคอยบ่งบอกความเหมาะสมว่า สามารถให้ยานี้ต่อเนื่องหรือควรหยุดการให้ยานี้กับผู้ป่วย เพื่อช่วยป้องกันมิให้ผู้ป่วยได้รับยานี้เกินขนาด 
- ขณะให้ยานี้ อาจเกิดภาวะเกลือโปแตสเซียม/โพแทสเซียมในเลือดต่ำได้  ซึ่งแพทย์ผู้รักษาจะเป็นผู้ดูแล และตรวจสอบป้องกันสภาวะดังกล่าวอย่างใกล้ชิด 
*****หมายเหตุ:ขนาดยาและระยะเวลาในการใช้ยาที่ระบุในบทความนี้เป็นเพียงตัวอย่างหนึ่งเท่านั้น ไม่สามารถใช้ทดแทนคำสั่งใช้ยาของแพทย์ได้  การใช้ยาที่เหมาะสม ควรต้องปรึกษาแพทย์หรือเภสัชกรก่อนเสมอ 
 
 ///// เมื่อมีการสั่งยาควรแจ้งแพทย์/พยาบาลและเภสัชกรอย่างไร? ///// 
เมื่อมีการสั่งยาทุกชนิดรวมยาอาร์บิวทามีน  ผู้ป่วยควรแจ้งแพทย์/พยาบาล และเภสัชกร ดังนี้ 
- ประวัติแพ้ยาทุกชนิด  เช่น กินยา/ใช้ยาแล้ว  คลื่นไส้มาก  ขึ้นผื่น  หรือ แน่นหายใจติดขัด/หายใจลำบาก 
- มีโรคประจำตัวต่างๆ อย่างเช่น   โรคหัวใจ    โรคความดันโลหิตสูง   โรคความดันโลหิตต่ำ   โรคต้อหิน   	 โรคต่อมไทรอยด์เป็นพิษ   รวมทั้งกำลังกินยา/ใช้ยาอะไรอยู่ เพราะยาอาร์บิวทามีน อาจส่งผลให้อาการของโรคเหล่านั้นรุนแรงขึ้น หรืออาจเกิดปฏิกิริยาระหว่างยากับยาอื่นๆที่กิน/ที่ใช้อยู่ก่อน 
- หากเป็นสุภาพสตรีควรแจ้งว่าอยู่ในภาวะตั้งครรภ์ หรือ กำลังให้นมบุตร                    เพราะยาหลายประเภทสามารถผ่านทางน้ำนมหรือรก และเข้าสู่ทารกจนก่อให้เกิดผลข้างเคียงได้ 
 ///// หากลืมรับประทานยาควรทำอย่างไร? ///// 
การใช้ยาอาร์บิวทามีนจะต้องกระทำในสถานพยาบาลเท่านั้น หากลืมมารับการฉีดยา  ให้ทำการนัดหมายกับ แพทย์/พยาบาล และเตรียมความพร้อมของร่างกายเพื่อรับการวินิจฉัยโรคในครั้งถัดไป 
 
 ///// อาร์บิวทามีนมีผลไม่พึงประสงค์อย่างไร? ///// 
ยาอาร์บิวทามีนสามารถก่อให้เกิดผลไม่พึงประสงค์จากยา (ผลข้างเคียง/อาการข้างเคียง)ต่อระบบอวัยวะต่างๆของร่างกาย ดังนี้ เช่น 
- ผลต่อระบบทางเดินอาหาร:  เช่น   คลื่นไส้  ปากแห้ง  การรับรสชาติอาหารเปลี่ยนไป 
- ผลต่อระบบประสาท:  เช่น   วิงเวียน   ปวดศีรษะ   ปวดตามร่างกาย  ตัวสั่น ความรู้สึกสัมผัสเพี้ยน 
- ผลต่อระบบหัวใจและหลอดเลือด:  เช่น  เจ็บหน้าอก   ใบหน้าแดง  ความดันโลหิตต่ำ   ชีพจรเต้นผิดปกติ 
- ผลต่อผิวหนัง:  เช่น  เหงื่อออกมาก 
- ผลต่อกล้ามเนื้อ:  เช่น  กล้ามเนื้ออ่อนแรง 
- ผลต่อสภาพจิตใจ:  เช่น  วิตกกังวล 
- ผลต่อระบบทางเดินหายใจ:  เช่น  หายใจลำบาก 
 
 ///// มีข้อควรระวังการใช้อาร์บิวทามีนอย่างไร? ///// 
มีข้อควรระวังการใช้ยาอาร์บิวทามีน เช่น 
- ห้ามใช้กับผู้ที่มีประวัติแพ้ยานี้ 
- ห้ามใช้กับผู้ที่มี  ภาวะหัวใจเต้นเร็ว  หัวใจล้มเหลว  ผู้ที่มีลิ้นหัวใจทำงานผิดปกติ(โรคลิ้นหัวใจ)  ผู้ที่มีภาวะ/โรคความดันโลหิตสูงที่ยังไม่สามารถควบคุมอาการได้  ผู้ที่ได้รับการผ่าตัดเปลี่ยนหัวใจ  ผู้ที่มีประวัติของโรคหลอดเลือดสมอง ผู้ป่วยโรคต้อหิน  ผู้ป่วยโรคต่อมไทรอยด์เป็นพิษที่ยังไม่สามารถควบคุมอาการของโรคได้ 
- ห้ามใช้ยานี้กับสตรีมีครรภ์  สตรีที่อยู่ในภาวะให้นมบุตร  และเด็ก โดยไม่มีคำสั่งจากแพทย์ 
- ห้ามใช้ยาที่มีสภาพเปลี่ยนไปจากเดิม เช่น สียาเปลี่ยนไป 
- ห้ามใช้ยานี้กับผู้ที่เพิ่งมีอาการหัวใจล้มเหลวภายใน 30 วันที่ผ่านมา  ด้วยอาจเกิดอันตรายจากการใช้ยานี้จากสภาพหัวใจยังไม่พร้อมที่จะได้รับการกระตุ้นการบีบตัว 
- ขณะใช้ยานี้ ต้องควบคุมสัญญาณชีพของผู้ป่วยอยู่ตลอดเวลา เช่น  อัตราการเต้นของหัวใจ   ความดันโลหิต   คลื่นไฟฟ้าหัวใจ  เป็นต้น 
- มาพบแพทย์/มาโรงพยาบาลเพื่อการตรวจร่างกาย และยืนยันอาการโรค ตามแพทย์นัดหมายทุกครั้ง 
- ห้ามใช้ยาหมดอายุ 
- ห้ามเก็บยาหมดอายุ 
***** อนึ่ง ทุกคนต้องตระหนักถึงความปลอดภัยจากการใช้ ”ยา”ที่รวมถึง                             ยาแผนปัจจุบันทุกชนิด (รวมยาอาร์บิวทามีนด้วย) ยาแผนโบราณทุกชนิด  อาหารเสริม  ผลิตภัณฑ์เสริมอาหาร  และสมุนไพรต่างๆเสมอ เพราะยามีทั้งให้คุณและให้โทษ ดังนั้นเมื่อมีการใช้ยาทุกครั้ง ควรต้องปฏิบัติตามข้อปฏิบัติพื้นฐานในการใช้ยาทุกชนิดเสมอ รวมทั้งควรต้องปรึกษาเภสัชกรประจำร้านขายยาก่อนซื้อยาใช้เองเสมอด้วยเช่นกัน 
 
 ///// อาร์บิวทามีนมีปฏิกิริยาระหว่างยากับยาตัวอื่นอย่างไร? ///// 
ยาอาร์บิวทามีนมีปฏิกิริยาระหว่างยากับยาตัวอื่น เช่น 
- ห้ามใช้ยาอาร์บิวทามีนร่วมกับยากลุ่มยาเบต้า-บล็อกเกอร์ (Beta-blocker)  ด้วยจะเกิดการต่อต้านฤทธิ์ของยาอาร์บิวทามีน  ก่อนจะใช้ยาอาร์บิวทามีนกับผู้ป่วยที่มีการใช้ยาเบต้า-บล็อกเกอร์ จะต้องให้ผู้ป่วยหยุดการใช้ยากลุ่มเบต้า-บล็อกเกอร์นานอย่างน้อย 48 ชั่วโมงเป็นอย่างต่ำ 
- ห้ามใช้ยาอาร์บิวทามีนร่วมกับยา Flecainide , Lidocaine,  และ Quinidine,ด้วยจะทำให้เกิด  ภาวะหัวใจเต้นผิดจังหวะ   เจ็บแน่นหน้าอก  มีอาการตาพร่า  หรือ คลื่นไส้  ตามมา 
- ห้ามใช้ยาอาร์บิวทามีนร่วมกับยา  Atropine , Hyoscyamine,  ด้วยยาดังกล่าวจะเสริมฤทธิ์ของยาอาร์บิวทามีน และทำให้มีภาวะหัวใจเต้นเร็วขึ้นจนอาจเกิดอันตรายได้ 
- ห้ามใช้ยาอาร์บิวทามีนร่วมกับยา Imipramine เพราะจะทำให้ผู้ป่วยรู้สึก เจ็บหน้าอก/แน่นหน้าอก หายใจขัด/หายใจลำบาก  มีอาการวิงเวียน  และ อ่อนแรง 
 ///// ควรเก็บรักษาอาร์บิวทามีนอย่างไร? ///// 
ควรเก็บยาอาร์บิวทามีน ตามคำแนะนำในเอกสารกำกับยา  ห้ามเก็บยาในช่องแช่แข็งของตู้เย็น	เก็บยาในภาชนะที่ปิดมิดชิด พ้นแสง/แสงแดด ความร้อนและความชื้น และเก็บยาให้พ้นมือเด็กและสัตว์เลี้ยง 
 ///// อาร์บิวทามีนมีชื่ออื่นอีกไหม? ผลิตจากบริษัทอะไรบ้าง? ///// 
ยาอาร์บิวทามีน มียาชื่อการค้า และบริษัทผู้จำหน่าย/ผู้ผลิต เช่น 
 
 ///// บรรณานุกรม ///// 
https://www.glowm.com/resources/glowm/cd/pages/drugs/a056.html[2017,April1] 
https://www.drugbank.ca/drugs/DB01102[2017,April1] 
http://www.druglib.com/activeingredient/arbutamine/[2017,April1] 
https://www.drugs.com/mmx/arbutamine-hydrochloride.html[2017,April1] 
https://en.wikipedia.org/wiki/Cardiac_stress_test#Diagnostic_value[2017,April1] 
https://www.drugs.com/drug-interactions/arbutamine-index.html?filter=3&amp;generic_only=#L[2017,April1] 
http://adisinsight.springer.com/drugs/800005654[2017,April1]
